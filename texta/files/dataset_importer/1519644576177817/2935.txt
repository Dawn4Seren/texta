                          KOHTUOTSUS
                              EESTI VABARIIGI NIMEL




Kohus                           Tallinna Ringkonnakohus

                                14. november 2016, Tallinn
Otsuse tegemise aeg ja koht
                                kirjalikus menetluses

Kriminaalasja number            1-16-6495

Kohtukoosseis                   Sten Lind, Ivi Kesküla, Orvi Tali

Vaidlustatud kohtuotsus         Harju Maakohtu 31. augusti 2016 otsus
Kriminaalasi                    Aleksandra Muzaleva süüdistuses KarS § 199 lg 2 p 7,9 järgi
                                süüdistatav Aleksandra Muzaleva (isikukood 48103020346;
Apellandid
                                viibib vahi all) ja tema kaitsja Merike Allikmäe
                                Aleksandra Muzaleva
                                Isikukood 48103020346; asukoht: Põhja prefektuuri
                                arestimaja, Rahumäe tee 6, Tallinn; XXX; emakeel: vene
Süüdistatav                     keel; XXX; XXX; kehtivaid kriminaalkaristusi 4, viimati
                                karistatud Harju Maakohtu 08.01.2015 otsusega KarS § 199
                                lg 2 p 9 järgi vangistusega 9 kuud, mida vähendati KrMS §
                                238 lg 2 alusel 6 kuuni.

Kaitsja                         Merike Allikmäe

Prokurör                        Leelo Känd


RESOLUTSIOON

1. Tühistada Harju Maakohtu otsus järgmistes osades:

Aleksandra Muzaleva 08.03.2014 episoodis KarS § 199 lg 2 p 9 järgi süüdimõistmise osas;


                                                                                        1
Aleksandra Muzalevalt C OÜ kasuks 43,20 euro väljamõistmise osas.

Mõista Aleksandra Muzaleva 08.03.2014 toime pandud varguse katses süüdi KarS § 199
lg 2 p 9 - § 25 lg 2 järgi.

Jätta C OÜ tsiviilhagi rahuldamata.

2. Muus osas jätta Harju Maakohtu otsus muutmata.

3. Rahuldada Aleksandra Muzaleva apellatsioon osaliselt. Kaitsja apellatsioon jätta
rahuldamata.

4. Apellatsioonimenetlusega seotud riigi õigusabi kulud 48 eurot jätta riigi kanda.




 Edasikaebamise kord

Ringkonnakohtu otsuse peale on võimalik esitada kassatsioon. Kassatsioon esitatakse Riigikohtule
kirjalikult 30 päeva jooksul alates päevast, mil kohtumenetluse poolel on võimalik tutvuda
ringkonnakohtu otsusega. Süüdistataval ja kannatanul on kassatsiooni esitamise õigus üksnes advokaadi
vahendusel. Kannatanul on õigus esitada kassatsioon üksnes tsiviilhagi puudutavas osas.




ASJAOLUD JA MENETLUSE KÄIK
1.      Harju Maakohtu 31.08.2016 otsusega mõisteti Aleksandra Muzaleva 08.03.2014 toime
pandud varguses süüdi KarS § 199 lg 2 p 9 järgi ja teda karistati vangistusega 3 kuud. Selle
karistuse luges kohus KarS § 65 lg 1 alusel kaetuks Harju Maakohtu 08.01.2015 otsusega
mõistetud karistusega ning see karistus on kantud.
KarS § 199 lg 2 p 7 järgi mõistis kohus A. Muzaleva selles episoodis õigeks.
Lisaks 08.03.2014 vargusele mõistis maakohus A. Muzaleva süüdi veel 21 varguses, mis on
pandud toime pärast Harju Maakohtu 08.01.2015 otsust. Nende varguste eest karistas kohus
A. Muzalevat 2 aasta 6 kuu pikkuse vangistusega. KrMS § 238 lg 2 alusel vähendas kohus
mõistetud vangistust 1/3 võrra, s.o 1 aasta ja 8 kuuni. KarS § 68 lg 1 alusel luges kohus
karistusest kantuks 4 päeva.

Ühtlasi mõistis kohus A. Muzalevalt kannatanute kasuks välja järgmised kahjuhüvitised:
1)     C OÜ kasuks 43,20 eurot (ülejäänud osas jättis kohus C OÜ tsiviilhagi rahuldamata);
2) R OÜ kasuks 413,90 eurot;
3) T OÜ kasuks 1099,05 eurot;
4) N OÜ kasuks 191,98 eurot;
5) OÜ H kasuks 229 eurot;
6) OÜ M kasuks 195 eurot;
7) P OÜ kasuks 126,40 eurot;
8) U OÜ kasuks 286 eurot;
9) OÜ T kasuks 721,65 eurot.

                                                                                                  2
Kohus mõistis A. Muzaleva 08.03.2014 episoodis KarS § 199 lg 2 p 7 järgi õigeks, kuna leidis,
et 08.03.2014 kella 13.00 ajal Tallinnas, XXX asuvas kaupluses C toimepandud varguse puhul
ei ole tõendatud, et A. Muzaleva pani varguse või selle katse toime grupis.
Kohus leidis, et varguste näol oli tegemist tema elustiili iseloomustava (täpsemalt: elustiili
pärisosaks saanud) tegevusega – ta varastas ühesuguseid esemeid eesmärgiga need maha müüa,
kuivõrd tal muu (legaalne) sissetulekuallikas puudus, ta on nimetanud varastatud esemete
müümise kohta (turud, eeskätt Balti jaama turg, ka Keskturg) ning on kirjeldanud oma tegevuse
„edu valemit“ sõnadega „parfüüme ostab iga naine, kui on odavamalt müüa.“ Seega ei
varastanud A. Muzaleva juhuslikult valitud esemeid ega tegutsenud ootamatult tekkinud
tahtluse mõjul, vaid tegutses läbimõeldult.
Maakohus lähtus Aleksandra Muzalevale karistuse mõistmisel toime pandud varguste suurest
hulgast. Sellest tulenevalt pidas kohus A. Muzaleva süüd suureks. Süü suurust mõjutavaks pidas
kohus ka asjaolu, et A. Muzaleva tekitas probleeme asjasse mittepuutuvale kolmandale isikule
(LG-le), kellena ta vargustelt tabatuna esines. Samas arvestas kohus, et A. Muzaleva tunnistas
oma süüd ja kahetses tegusid. Sellest tulenevalt leidis kohus, et vaatamata kergendavale
asjaolule väärib A. Muzaleva karistust sanktsiooni keskmises määras.
Kohus leidis, et C OÜ tsiviilhagi on põhjendatud osaliselt, teised tsiviilhagid täies ulatuses.
A.Muzaleva on C OÜ tsiviilhagi omaks võtnud osaliselt. Olemasolevatest tõenditest lähtudes
on põhjendatud temalt lõhnaõli Versace Pour varguse katsega tekitatud kahju 43,50 euro
väljamõistmine.


2.     Maakohtu otsuse peale esitasid apellatsioonid A. Muzaleva ja tema kaitsja.
2.1    A. Muzaleva palub tühistada maakohtu otsuse osas, millega maakohus mõistis talt välja
43,5 eurot C OÜ kasuks. Samuti taotleb A. Muzaleva talle mõistetud karistuse kergendamist
või vangistuse asendamist rehabilitatsioonikeskusse paigutamisega. Veel palub A. Muzaleva
vähendada talt välja mõistetud menetluskulusid.
A. Muzaleva märgib, et maakohus mõistis ta süüdi selles, et ta pani 08.03.2014 varguse katse.
Kaup – parfüüm hinnaga 43,20 eurot – tagastati kauplusele. Sellest hoolimata on kohus
mõistnud talt välja hüvitise poele tagastatud parfüümi eest.
Süüdistatav kinnitab, et soovib oma elu muuta, kuid vangla ei ole koht, mis sellele kaasa aitaks.
Ta lisab, et Viljandi rehabilitatsioonikeskus on valmis võtma ta rehabilitatsiooniprogrammi.
A. Muzaleva avaldab kartust, et kui ta peab talle mõistetud vangistust kandma, mõjub see
halvasti tema ema tervisele. Ta ema on invaliid ega saa iseseisvalt kodust väljas käia.
Menetluskulude vähendamise taotlust põhjendab A. Muzaleva sellega, et tal ei ole mingisugust
sissetulekut. Ka tema süüdimõistmine näitab, et tal vara ei ole. Lähedased teda toetada ei saa
ning ka vanglas ei ole tal võimalik tööd saada.


2.2   Kaitsja taotleb maakohtu otsuse tühistamist mõistetud karistuse osas ning
A. Muzalevale kergema karistuse mõistmist või vangistuse asendamist üldkasuliku tööga.



                                                                                               3
Kaitsja leiab, et kohtuotsus tuleb tühistada kriminaalmenetlusõiguse olulise rikkumise ja sellest
tulenevalt materiaalõiguse ebaõige kohaldamise tõttu. Samuti on kaitsja seisukohal, et
mõistetud karistus ei vasta kuriteo raskusele ja Aleksandra Muzaleva isikule, kes on oma süüd
täielikult tunnistanud ning väljendanud puhtsüdamlikku kahetsust.
Apellatsiooni kohaselt ei ole kohtu siseveendumuse kujunemine jälgitav ega kohtuotsuse
põhistused veenvad. Nimelt ei ole kaitsja hinnangul põhjendatud kohtu seisukoht, et
varastamine on kujunenud Aleksandra Muzaleva elustiiliks. Apellatsiooni põhjenduse kohaselt
on A. Muzalevat küll korduvalt karistatud varguste eest, kuid Aleksandra Muzaleva ei ole nõus
sellega, et varguste toimepanemine on tema elustiil. Kaitsja lisab: „Käesolevas kriminaalasjas
süüdistatakse teda ajavahemikul 08.03.2014 - 14.04.2016 uute varguste toimepanemises s.o. 22
varguse episoodis. Ta peeti kahtlustatavana kinni 3 korda, kokku 4 päeva ning igal korral ta
püüdis end käsile võtta. Aleksandra Muzaleva pole püüdnud end õigustada, kuna ta varastas
selleks, et rahuldada narkosõltuvust. Varastatud esemed müüs maha Balti jaama turul.“
Kaitsja märgib, et A. Muzaleva ei ole nõus talle mõistetud karistusega ega sellega, et teda
karistati reaalse vangistusega. A. Muzaleva palub tema karistuse kergendamist ja vangistuse
asendamist üldkasuliku tööga. Ta on avaldanud puhtsüdamlikku kahetsust ja soovib oma elu
muuta. Tal on neli last ning vahetult enne kinnipidamist taastusid tema suhted oma lähedastega,
mis on eelduseks keerulisest perioodist väljumiseks. Ajavahemikul 08.03.2014- 14.04.2016
puudus A. Muzaleval töökoht, kuid ta soovib olukorda muuta. Ka soovib A. Muzaleva
vabaneda narkosõltuvusest.
Kaitsja leiab, et kuigi toime pandud kuritegusid on palju ja nendega tekitatud kahjud on suured
ning Aleksandra Muzaleval on kriminaalne minevik, täidaks karistuse eesmärgid leebem
karistus või vangistuse asendamine üldkasuliku tööga. KarS § 2 lg 2 kohaselt on isiku
karistamise aluseks on ennekõike tema teosüü. Aleksandra Muzaleva leiab, et teda on võimalik
mõjutada edaspidi loobuma kuritegude toimepanemisest leebema karistuse kohaldamisega.
Kuna ta tunnistas oma süüd, siis Aleksandra Muzaleva arvates on tema puhtsüdamlik kahetsus
meelevaldselt arvestamata jäetud ning tema allakäiku on hinnatud väljaspool süüdistuses
nimetatud tegu. Tema puhul on vähene ka oht edaspidi kuritegusid toime panna põhjusel, et
pärast vabanemist on tal soov vabaneda täielikult sõltuvusainetest.


3.      Prokurör on esitanud kirjaliku vastuse, milles käsitleb kaitsja apellatsiooni. Prokurör
leiab, et kaitsja apellatsioon tuleb jätta rahuldamata ja maakohtu otsus muutmata.
Prokurör leiab, et maakohtu järeldused nii kuriteo tõendatuse kui ka mõistetud karistuse osas
on lugejale arusaadavad, jälgitavad ning üheselt mõistetavad.
Ka ei näe prokurör alust A. Muzaleva karistuse kergendamiseks. A. Muzaleval on 4 kehtivat
kriminaalkaristust, kõik KarS § 199 lg 2 p-le 9 vastavate kuritegude eest. Kohus on lähtunud
A. Muzalevale sanktsiooni keskmises määras karistuse mõistmisel sellest, et A. Muzaleva on
oma süüd tunnistanud ja tegusid kahetsenud, teisalt on kuriteoepisoodide arv suur. Prokurör
nõustub nende kohtu seisukohtadega.
Vangistuse asendamine üldkasuliku tööga ei oleks prokuröri hinnangul A. Muzaleva osas
otstarbekas, arvestades asjaolu, et ta on juba korduvalt KarS § 199 lg 2 p 9 järgi karistatud ning
ta on jätkanud samaliigiliste kuritegude toimepanemist. Ka ei ole A. Muzaleva vangistuse

                                                                                                4
asendamine üldkasuliku tööga põhjendatud, kuna iga järgnev karistus samaliigilise kuriteo
toimepanemise eest peaks olema rangem eelmisest karistusest.


RINGKONNAKOHTU SEISUKOHT
4.     Põhjendatud on A. Muzaleva taotlus tühistada Harju Maakohtu otsus talt C OÜ kasuks
43,20 euro väljamõistmise osas.
Õige on A. Muzaleva väide, et Harju Maakohtu 31.08.2016 otsuse kohaselt pani ta 08.03.2014
toime varguse katse.
A. Muzalevat süüdistati selles, et ta varastas 08.03.2014 XXX asuvast C kauplusest grupis koos
tuvastamata meesterahvaga järgmised tooted:
- lõhnaõli Armani Aqua 50 ml, maksumusega 43,20 eurot;
- lõhnaõli Versace Pour 100 ml, maksumusega 43,50 eurot;
- silmakreem Elizabeth Arden, maksumusega 11,95 eurot;
- lõhnaõli Moschino Pink 50 ml, maksumusega 39,90 eurot.
Neist Armani Aqua on tagastatud kauplusele.
Tuginedes tunnistaja VP ütlustele, luges maakohus tõendatuks, et kauplusest võtsid tooteid
meeste- ja naisterahvas. Turvatöötaja sekkumisel jäi naine, kes osutus A. Muzalevaks, paigale,
mees põgenes. Naine tagastas kotti pandud parfüümi.
A. Muzaleva ütluste kohaselt oli ta poes koos Dima-nimelise meesterahvaga. Tahtlus poest asju
varastada tekkis A. Muzaleval aga iseseisvalt, ta ei kooskõlastanud Dimaga midagi. Ta pani
lõhnaõlid taskusse ja kotti. Kui tema tegevust märgati, rebis Dima tema õlalt koti ja põgenes,
tema aga peeti kinni ja tema juurest leiti paar lõhnaõli.
Maakohtu otsuses on märgitud: „…miski ei sea kahtluse alla A.Muzaleva väiteid selle kohta,
et „Dima“ nägi teda asju kotti ja taskusse peitmas ning sobivat hetke ära kasutades hõivas asjad,
s.o. viis lõpule varguse, mille puhul A.Muzaleva oli alles jõudnud katse staadiumisse…“.
Kohus lisas: „Seega leiab kohus, et A.Muzaleva on kõnealuse episoodi puhul küll toime pannud
varguse katse (mis jäi lõpule viimata temast mitteolenevatel põhjustel – kõrvalise isiku
sekkumine ja teise isiku, Dima, poolne tegevus), mis kogumis teiste episoodidega kvalifitseerub
KarS § 199 lg 2 p 9 järgi, ent vargus grupi poolt ei ole antud episoodi puhul tõendatud.“ Seega
on maakohus selgelt väljendanud seisukohta, et A. Muzaleva tegu jäi katsestaadiumi ning seda,
et A. Muzaleval õnnestus tema kinnipidamisest hoolimata siiski üks parfüüm varastada,
otsusest ei nähtu.
Kuna maakohtu hinnangul jäi A. Muzaleva enda tegu jäi katsestaadiumi ja ta ei tegutsenud
grupis koos tema kotiga põgenenud meesterahvaga, jääb arusaamatuks, millise C OÜ-le
tekitatud kahju eest vastutab A. Muzaleva.
Esiteks tuleb tõdeda, et maakohtu otsuse põhiosa ja resolutsioon on ses osas vastuolus.
Maakohtu otsuse resolutsioonis on A. Muzalevalt C OÜ kasuks välja mõistetud hüvitise
suuruseks märgitud 43,20 eurot. See on A. Muzaleva juurest leitud ja kauplusele tagastatud
lõhnaõli Armani Aqua väärtus. Kohtuotsuse põhiosas on maakohus seevastu märkinud, et A.
Muzaleva peab hüvitama „lõhnaõli Versace Pour varguse katsega tekitatud kahju“ 43,50 eurot.
Seda, miks A. Muzaleva, kelle tegu jäi maakohtu otsuse kohaselt katsestaadiumisse, vastutab

                                                                                               5
nendest kaupadest, mida kauplusel tagasi saada ei õnnestunud, just Versace lõhnaõli vargusega
tekitatud kahju eest, otsuses põhjendatud ei ole.
Pidades põhjendatuks Versace lõhnaõli varguse katsega tekitatud kahju väljamõistmist
A. Muzalevalt, on maakohus märkinud: „A.Muzaleva on võtnud tsiviilhagi selles osas võtnud
omaks.“
Ringkonnakohus nendib, et maakohtu kasutatud sõnastusest jääb arusaamatuks, kas kohtu
hinnangul võttis A. Muzaleva tsiviilhagi osaliselt õigeks (st tunnistas osaliselt tema vastu
esitatud nõuet – TsMS § 4 lg 3; § 440) või võttis mingi asjaolu omaks (TsMS § 231 lg 2).
Maakohtu istungi protokollist ei nähtu ei hagi õigeksvõttu ega mingi sellise asjaolu omaksvõttu,
mis annaks alust A. Muzalevalt Versace lõhnaõli väärtuse väljamõistmiseks C OÜ kasuks.
A. Muzaleva ei ole istungil selgesõnaliselt kinnitanud, et ta võtab C OÜ hagi õigeks Versace
lõhnaõli väärtuse ulatuses. Ka ei ole ta oma ütlustes kirjeldanud mingit sellist asjaolu, mis
annaks alust talt just Versace lõhnaõli väärtuse väljamõistmiseks.
Maakohtu istungil vastas süüdistatav kohtu küsimusele, kas ta tunnistab end süüdi: „Süüdistus
on arusaadav. Tunnistan ennast süüdi, 08.03.201 olin seal ja minu kotist leiti üks parfüüm, teisi
asju ma varastanud ei ole, need varastas noormees, kes minuga kaasas oli, temal oli oma
eesmärk, me seda jagada ei plaaninud, ülejäänud episoodides tunnistan end süüdi.
Lühimenetlusega olen nõus.“
Kohtu küsimusele, kas süüdistatav soovib anda ütlusi, vastas A. Muzaleva: “Enda ülekuulamist
ma ei taotle. Tsiviilhagisid tunnistan, väljaarvatud summas 52.15 eurot. Kui ma vanglast
vabanen, olen suletud ringis, mul ei ole kedagi ja satun samasse ringi. Olen narkosõltlane,
viimane aasta ei tarvitanud. Müüsin kauba maha Balti Jaama turul, tellimust ei olnud alati.
Parfüüme ostab iga naine, kui on odavamalt müüa. Minu eluviis sunnib mind varastama. Lapsed
on ämma juures hetkel.”
Seega andis A. Muzaleva maakohtus teada, et ta ei ole tsiviilhagidega täielikult nõus. Maakohus
ei ole täpsustanud, millisest tsiviilhagist tuleneva 52,15 euro suuruse nõudega A. Muzaleva
nõus ei ole. Arvestades, et A. Muzaleva väitis ühtlasi, et peale kauplusele tagastatud parfüümi
ta teisi ei võtnud, ei olnud maakohtul alust asuda seisukohale, et A. Muzaleva on veel ühe
parfüümi väärtuse ulatuses tsiviilhagi õigeks võtnud.
Eelnevast tulenevalt tuleb maakohtu otsus tühistada A. Muzalevalt C OÜ kasuks 43,2 euro
väljamõistmise osas ning C OÜ tsiviilhagi tuleb jätta täies ulatuses rahuldamata.
Eelnevaga seoses tuleb maakohtu otsus tühistada ühtlasi A. Muzaleva 08.03.2014
kuriteoepisoodis KarS § 199 lg 2 p 9 järgi süüdimõistmise osas. Maakohus on otsuse põhiosas
korduvalt märkinud, et A. Muzaleva pani toime varguse katse. Sellest hoolimata on maakohus
kvalifitseerinud teo otsuse resolutsioonis lõpuleviidud vargusena. Süütegude
«Karistusseadustiku» järgi kvalifitseerimise juhendi § 1 lg 2 kohaselt tuleb kuriteokatse puhul
lisaks karistusseadustiku eriosa normile viidata KarS § 25 lg-le 2.
Maakohus on otsuse põhiosas A. Muzaleva 08.03.2014 toime pandud varguse katse
kvalifitseerimist KarS § 199 lg 2 p 9 järgi põhjendanud sellega, et see varguse katse „kogumis
teiste episoodidega kvalifitseerub KarS § 199 lg 2 p 9 järgi“. See seisukoht on väär. Kuna
08.03.2014 varguse katse on erinevalt ülejäänud menetluse esemeks olevatest vargustest
pandud toime enne eelmist süüdimõistvat otsust, pidi maakohus mõistma selle teo eest eraldi
karistuse. Maakohus seda ka tegi. Teo eest eraldi karistust mõistes tuleb see tegu ka


                                                                                               6
kvalifitseerida teistest eraldi. Seega tuleb A. Muzaleva 08.03.2014 varguse katse kvalifitseerida
KarS § 199 lg 2 p 9 - § 25 lg 2 järgi.
Ringkonnakohus leiab, et teo ümber kvalifitseerimine ei anna alust maakohtu mõistetud
karistuse muutmiseks. Maakohus on 08.03.2014 varguse katse eest mõistnud A. Muzalevale
KarS § 199 lg 2 sanktsiooni alammäära lähedase karistuse. Lisaks luges kohus mõistetud
vangistuse kaetuks Harju Maakohtu 08.01.2015 otsusega mõistetud karistusega, mis on
A. Muzaleval kantud.


5.      Kohtukolleegium peab ilmselgelt põhjendamatuks nii süüdistatava kui kaitsja
apellatsioonis väljendatud seisukohta, et A. Muzalevale pärast Harju Maakohtu 08.01.2015
otsust toime pandud varguste eest KarS § 199 lg 2 p 9 järgi mõistetud karistus on
põhjendamatult karm.
Vastavalt KarS § 56 lg 1 esimesele lausele on karistuse alus isiku süü. Seega määrab
esmajoones süü suurus karistuse raskuse – suurem süü toob kaasa ka raskema karistuse.
Maakohus on otsuses märkinud, et peab A. Muzaleva süüd suureks. See seisukoht on
põhjendatud. KarS § 199 lg 2 p 9 kontekstis sõltub süü suurus muuhulgas ka toimepandud
varguste hulgast.
A. Muzaleva mõisteti süüdi kahekümne ühes pärast eelmist süüdimõistvat otsust toimepandud
varguses. Sellist varguste hulka peab ringkonnakohus väga suureks. Tallinna Ringkonnakohus
varem korduvalt avaldanud seisukohta, et kui isik on pannud toime vähemalt 10 vargust, on
episoodide arvust tulenev süü suurus juba selline, et reeglina ei ole alust mõista karistust alla
sanktsiooni keskmise määra (vt nt Tallinna Ringkonnakohtu 08.09.2015 otsus kriminaalasjas
nr 1-15-2839 ja 24.01.2012 otsus kriminaalasjas nr 1-11-4293).
Nagu kaitsja isegi apellatsioonis möönab, ei saa ka A. Muzaleva vargustega tekitatud kahju
pidada väikseks. Seega süüst tulenevalt oleks põhjendatud A. Muzaleva karistamine tunduvalt
KarS § 199 lg 2 sanktsiooni keskmist määra ületava vangistusega.
Maakohus on mõistnud A. Muzalevale KarS § 199 lg 2 sanktsiooni keskmisele määrale vastava
vangistuse. Sellist karistust põhjendas maakohus A. Muzaleva puhtsüdamliku kahetsusega.
Mõistetud karistuse määra arvestades on ilmselgelt põhjendamatu apellatsioonides esitatud
väide, justkui oleks kohus jätnud põhjendamatult A. Muzaleva puhtsüdamliku kahetsuse
arvestamata.
Ringkonnakohus ei näe ühtegi preventiivset kaalutlust, mis annaks alust A. Muzalevale veelgi
kergema karistuse mõistmiseks. Kuivõrd maakohus on arvestanud A. Muzaleva
puhtsüdamlikku kahetsust, on põhjendamatu ka väide, et kergema karistuse mõistmiseks annab
alust A. Muzaleva soov end muuta ja elada edaspidi õiguskuulekalt. Puhtsüdamlik kahetsus
tähendabki seda, et isik on oma süüst aru saanud ja soovib edaspidi olla õiguskuulekas.


6.     Täiesti põhjendamatu on kaitsja väide, et maakohtu otsus ei ole nõuetekohaselt
motiveeritud. Kaitsja leiab, et maakohtu otsusest ei ole arusaadav, miks kohus leiab, et
varastamine on muutunud A. Muzaleva elustiiliks. Kaitsja ise tsiteerib apellatsioonis maakohtu
otsuse argumente, mille alusel kohus mainitud järelduse tegi. Ühtegi konkreetset vastuväidet

                                                                                               7
nendele argumentidele apellatsioonis esitatud ei ole. Kaitsja piirdub avaldusega, et A. Muzaleva
ei ole kohtu järeldusega nõus. Samas toob kaitsja järgnevalt ise välja rea asjaolusid, mis
ilmselgelt räägivad selle kasuks, et vargused olid A. Muzaleva elustiili osa: kaitsja nendib, et
A. Muzalevat on varem varguste eest korduvalt karistatud, praeguse menetluse esemeks on kahe
aasta vältel toime pandud 22 vargust ning vargusi pani ta toime oma narkosõltuvuse
rahuldamiseks. Seega tunnistab kaitsja apellatsioonis, et A. Muzaleval oli ikka ja jälle vaja
panna toime vargusi, et saada sissetulekuid oma vajaduste rahuldamiseks. Vargusi kui elustiili
iseloomustabki aga see, et need on toime pandud sissetuleku hankimiseks (vt nt Riigikohtu
kriminaalkolleegiumi 20.06.2013 määrus kriminaalasjas nr 3-1-1-66-13, p 6.2).
Tähelepanu väärib, et kuigi kaitsja vaidleb vastu väitele, et vargused on muutunud
A. Muzalevale elustiiliks, ei ole vaidlustatud A. Muzaleva kuriteo kvalifikatsiooni. Ometi on
see, kas vargustest on kujunenud isiku elustiil, oluline varguste süstemaatilisena
kvalifitseerimise seisukohalt (vt viidatud Riigikohtu 20.06.2013 määrus). Seega on kaitsja
maakohtu otsust puudutavad seisukohad osas vastuolulised.


7.     Kuna A. Muzalevat karistati 2 aasta 6 kuu pikkuse vangistusega, ei ole vangistuse
asendamine üldkasuliku tööga ega sõltuvusraviga karistusseadustiku kohaselt võimalik.
KarS § 69 lg 1 kohaselt on võimalik üldkasuliku tööga asendada kuni kaheaastast vangistust.
KarS § 692 lg 1 järgi on ka raviga võimalik asendada kuni kaheaastast vangistust. Arvesse tuleb
võtta just mõistetud karistust, mitte aga KrMS § 238 lg 2 alusel kergendatud karistust.
Toimepandud varguste suure hulga tõttu ei ole alust jätta vangistust ka KarS § 74 alusel
tingimisi täitmisele pööramata.


8.     Ringkonnakohus ei näe alust maakohtu otsuse tühistamiseks A. Muzalevalt välja
mõistetud menetluskulude osas. Maakohus on KrMS § 180 lg 3 alusel määranud, et
A. Muzaleva peab menetluskulud tasuma ositi 12 kuu jooksul.
Maakohtu otsuse kohaselt peab süüdimõistetu tasuma menetluskulud ositi vangistuse kandmise
ajal. Seega on maakohus lähtunud eeldusest, et A. Muzaleva võib saada karistuse kandmise ajal
tulusid, millest menetluskulusid tasuda. Ringkonnakohus peab seda põhjendatuks. Tulenevalt
VangS § 37 lg-lst 1 peab vangla püüdma pakkuda süüdimõistetutele võimalust töötada.
Kuna igakuine makse jääb oluliselt alla kuupalga alammäära, peab ringkonnakohus
põhjendatuks maakohtu seisukohta, et vanglas saadava tulu arvelt on võimalik menetluskulusid
tasuda.


9.     Eelnevast tulenevalt ja tuginedes KrMS § 337 lg 1 p 4 ja § 338 p 2 tühistab
ringkonnakohus maakohtu otsuse osaliselt: Aleksandra Muzaleva 08.03.2014 episoodis
KarS § 199 lg 2 p 9 järgi süüdimõistmise osas ja temalt C OÜ kasuks 43,20 euro väljamõistmise
osas.
Selles osas teeb ringkonnakohus vastavalt KrMS § 340 lg-le 1 ja lg 2 p 3 ja 5 uue otsuse, mõistes
A. Muzaleva süüdi KarS § 199 lg 2 p 9 - § 25 lg 2 järgi ning jättes C OÜ tsiviilhagi rahuldamata.
Muus osas jätab ringkonnakohus maakohtu otsuse muutmata.

                                                                                               8
A. Muzaleva kaitsja esitas taotluse apellatsioonimenetluses osutatud õigusabi eest 48 euro
suuruse tasu saamiseks. Ringkonnakohus rahuldas esitatud taotluse. Vastavalt KrMS § 185
lg-le 1 jäävad apellatsioonimenetluse kulud riigi kanda.




              /allkirjastatud digitaalselt/


Sten Lind                             Ivi Kesküla                            Orvi Tali




                                                                                         9

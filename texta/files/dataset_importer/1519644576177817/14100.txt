                                          RIIGIKOHUS
                                   KRIMINAALKOLLEEGIUM


                                         KOHTUOTSUS
                                       Eesti Vabariigi nimel



 Kohtuasja number                    3-1-1-33-16
 Otsuse kuupäev                      30. mai 2016
 Kohtukoosseis                       Eesistuja Eerik Kergandberg, liikmed Saale Laos ja Paavo
                                     Randma
 Kohtuasi                            Kriminaalasi Toomas Keele, Jaanus Kivioja ja Aleksander
                                     Ljubajevi süüdistuses KarS § 259 lg 2 p 1 (kehtiv KarS § 259
                                     lg 1) ja § 315 (kehtiv KarS § 315 lg 1) järgi
 Vaidlustatud kohtulahend            Tartu Ringkonnakohtu 8. oktoobri 2015. a otsus
                                     kriminaalasjas nr 1-14-2559
 Kaebuse esitaja ja kaebuse liik     Toomas Keele ja Jaanus Kivioja kaitsja vandeadvokaat Anu
                                     Vilt ning Aleksander Ljubajevi kaitsja vandeadvokaadi
                                     vanemabi Kalju Kutsar, kassatsioonid
 Teised kassatsioonimenetluse        Lõuna Ringkonnaprokuratuuri juhtivprokurör Kaire Hänilene
 pooled
 Asja läbivaatamise kuupäev ja       30. märts 2016, kirjalik menetlus
 viis

RESOLUTSIOON
1. Tühistada Tartu Maakohtu 16. märtsi 2015. a ja Tartu Ringkonnakohtu 8. oktoobri 2015. a
otsus Toomas Keele, Jaanus Kivioja ning Aleksander Ljubajevi süüditunnistamises ja
karistamises KarS § 259 lg 2 p 1 (kehtiv KarS § 259 lg 1) ning § 315 (kehtiv KarS § 315 lg 1)
järgi ja Toomas Keelelt, Jaanus Kiviojalt ning Aleksander Ljubajevilt kriminaalmenetluse
kulude, sh sundraha väljamõistmise osas.
2. Mõista Jaanus Kivioja, Toomas Keel ja Aleksander Ljubajev süüdistuses KarS § 259 lg 2 p 1
(kehtiv KarS § 259 lg 1) ja § 315 (kehtiv KarS § 315 lg 1) järgi õigeks.
3. Määrata Advokaadibüroole Valge & Uiga Aleksander Ljubajevile maakohtu, apellatsiooni-
ja kassatsioonimenetluses osutatud riigi õigusabi eest makstava tasu suuruseks vastavalt 1041
(tuhat nelikümmend üks) eurot (sh käibemaks), 288 (kakssada kaheksakümmend kaheksa)
eurot (sh käibemaks) ja 240 (kakssada nelikümmend) eurot (sh käibemaks), s.o kokku 1569
(tuhat viissada kuuskümmend üheksa) eurot (sh käibemaks). Jätta see menetluskulu riigi
kanda.
4.   Määrata    Advokaadibüroole      LMP     Toomas    Keelele    maakohtu,   apellatsiooni-   ja
kassatsioonimenetluses osutatud riigi õigusabi eest makstava tasu suuruseks vastavalt 573
(viissada seitsekümmend kolm) eurot (sh käibemaks), 188 (sada kaheksakümmend kaheksa)
eurot (sh käibemaks) ja 120 (sada kakskümmend) eurot (sh käibemaks), s.o kokku 881
(kaheksasada kaheksakümmend üks) eurot. Jätta see menetluskulu riigi kanda.
5.     Määrata   Advokaadibüroole       LMP Jaanus        Kiviojale    maakohtu,     apellatsiooni-   ja
kassatsioonimenetluses osutatud riigi õigusabi eest makstava tasu suuruseks vastavalt 573
(viissada seitsekümmend kolm) eurot (sh käibemaks), 188 (sada kaheksakümmend kaheksa)
eurot (sh käibemaks) ja 120 (sada kakskümmend) eurot (sh käibemaks), s.o kokku 881
(kaheksasada kaheksakümmend üks) eurot. Jätta see menetluskulu riigi kanda.
6. Jätta riigi kanda Aleksander Ljubajevi kaitsjale kriminaaltoimiku materjalist koopia
tegemise kulu 45 (nelikümmend viis) senti.
7. Jätta riigi kanda Toomas Keele kaitsjale kriminaaltoimiku materjalist koopia tegemise kulu
23 (kakskümmend kolm) senti.
8. Jätta riigi kanda Jaanus Kivioja kaitsjale kriminaaltoimiku materjalist koopia tegemise kulu
23 (kakskümmend kolm) senti.
9. Mõista Eesti Vabariigilt Aleksander Ljubajevi kasuks välja 480 (nelisada kaheksakümmend)
eurot (sh käibemaks) valitud kaitsjale makstud tasu katteks.
10. Mõista Eesti Vabariigilt Toomas Keele kasuks välja 360 (kolmsada kuuskümmend) eurot
(sh käibemaks) valitud kaitsjale makstud tasu katteks.
11. Mõista Eesti Vabariigilt Jaanus Kivioja kasuks välja 360 (kolmsada kuuskümmend) eurot
(sh käibemaks) valitud kaitsjale makstud tasu katteks.
12. Muus osas jätta kohtuotsused muutmata.
13. Kassatsioonid rahuldada.


ASJAOLUD JA MENETLUSE KÄIK


                                             (I) Süüdistus
1. Aleksander Ljubajevile, Toomas Keelele ja Jaanus Kiviojale esitati süüdistus karistusseadustiku
(KarS) § 259 lg 2 p 1 (kehtiv KarS § 259 lg 1) järgi välismaalaste ebaseaduslikus toimetamises üle
Eesti Vabariigi ajutise kontrolljoone grupi poolt ja KarS § 315 (kehtiv KarS § 315 lg 1) järgi
ebaseaduslikus jälitustegevuses. J. J-le esitati süüdistus KarS § 259 lg 2 p 1 (kehtiv KarS § 259 lg 1)
järgi välismaalaste ebaseaduslikus toimetamises üle Eesti Vabariigi ajutise kontrolljoone grupi poolt
ja KarS § 424 järgi mootorsõiduki juhtimise eest joobeseisundis.
2. KarS § 259 lg 2 p 1 (kehtiv KarS § 259 lg 1) järgi heideti süüdistatavatele ette järgmist tegu.
2.1.     J. J. lubas eeluurimisel tuvastamata isikule, et viib üle Eesti ja Venemaa vahelise ajutise
kontrolljoone tulevad välismaalased Tartusse hotelli, kust nad hiljem edasi toimetatakse. Sellest
lubadusest said teada Vene piirivalveametnikud, kes kohtusid 29. augustil 2012 Politsei- ja
Piirivalveameti Lõuna prefektuuri piirivalvebüroo välispiiri teabe talituse piirivalvurite A. Ljubajevi,
J. Kivioja ja T. Keelega. Vene ametnikud ütlesid, et nende teada võib järgmise päeva varahommikul
üle Venemaa ja Eesti vahelise kontrolljoone tulla grupp süürlasi ning et süürlased toimetab Tartusse
hotelli J. J. A. Ljubajev, T. Keel ja J. Kivioja lubasid seepeale Vene ametnikele, et nad korraldavad
välismaalaste transportimise ajutiselt kontrolljoonelt J. J-ini, kellele annavad enne seda teada
välismaalaste üleandmise aja ja koha.
2.2.   Pärast 29. augusti 2012. a kohtumist korraldasid A. Ljubajev, T. Keel ja J. Kivioja samal päeval
Tartus nõupidamise, kus osalesid peale nende veel mitu teist piirivalvurit. Nõupidamisel lepiti kokku,
mida järgmisel päeval teha, et tabada nii välismaalased kui ka neid edasi transportima pidanud J. J.
A. Ljubajev, T. Keel ja J. Kivioja andsid R. A-le ja J. P-le korralduse esineda eraisikutena ja viia üle
kontrolljoone tulnud süürlased J. J-iga kokku lepitavasse kohta. T. Keel andis R. A-le ülesande
soetada J. J-iga suhtlemiseks mobiiltelefon ja kõnekaart. Ostetud kõnekaardiga seotud telefoninumbri
edastasid A. Ljubajev, T. Keel ja J. Kivioja Vene ametnikele, kes lubasid selle edasi anda Venemaal
välismaalaste ebaseadusliku üle ajutise kontrolljoone toimetamisega seotud isikutele.
2.3.    Tuvastamata isikud andsid süürlastele S. K-le, S. S-ile, H. S-ile ja O. S-ile Venemaal infot
ajutise kontrolljoone ületamise koha ja neid ootava sõiduki asukoha kohta ning toimetasid süürlased
30. augusti 2012 varahommikul kontrolljooneni. Kell 5.45 tulid süürlased Võrumaal Meremäe vallas
Vinski küla juures üle kontrolljoone Eestisse ja siirdusid neid läheduses autoga ootavate R. A. ja J. P.
juurde. Viimased võtsid süürlased auto peale. J. P. saatis eelmisel päeval ostetud telefoniga kõigepealt
J. J-le venekeelse sõnumi ja paar minutit hiljem ka helistas ning rääkis vene keeles. Nii sõnumi kui ka
telefonikõne sisu oli, et J. J. peab tulema Tartumaale Ülenurme valda Uhti bussipeatusesse, kus tal on
vaja süürlased auto peale võtta. R. A. ja J. P. sõitsidki süürlastega Uhtisse, kus süürlased istusid
ümber J. J-i sõidukisse. J. J. asus sõitma Tartusse ja piirivalveametnikud pidasid ta paar minutit pärast
seda eelmisel päeval välja töötatud plaani kohaselt kinni.
2.4.     Lastes J. P-l leppida J. J-iga kokku kohtumise aja ja koha ning organiseerides süürlaste
transportimise R. A. ja J. P. poolt kontrolljoonelt J. J-ini, panid A. Ljubajev, T. Keel ja J. Kivioja
kuriteo toime R. A-d ja J. P-d ära kasutades. Nimelt tegutsesid viimased A. Ljubajevi, T. Keele ja
J. Kivioja korraldusel ega olnud teadlikud, et korralduse andjatel puudus nende tegude tegemiseks
vajalik matkimise luba. Seega valitsesid A. Ljubajev, T. Keel ja J. Kivioja R. A-d ja J. P-d ülekaaluka
teadmisega ning organisatsioonilise võimuaparaadi abil, kuivõrd A. Ljubajev oli R. A. ja J. P. ülemus
ning T. Keele ja J. Kivioja ülesanne oli läbi viia kriminaalmenetlust, sh jälitusmenetlust.
3. Puutuvalt KarS § 315 (kehtiv KarS § 315 lg 1) märgiti süüdistuses järgmist. Kasutades J. P-d ja
R. A-d käesoleva otsuse p-des 2.2–2.4 kirjeldatud moel ära, korraldasid A. Ljubajev, T. Keel ja
J. Kivioja, kellel on jälitustegevuseks seadusest tulenev õigus, ebaseadusliku kuriteo matkimise.
Nimelt ei taotlenud süüdistatavad kuriteo matkimise luba, mis oleks välistanud nende teo
õigusvastasuse. A. Ljubajev, T. Keel ja J. Kivioja olid teadlikud, et välismaalase ebaseaduslik üle
ajutise kontrolljoone toimetamine grupi poolt täidab KarS § 259 lg-s 2 sätestatud kuriteokoosseisu.
4. KarS § 424 järgi heideti J. J-le ette seda, et ta juhtis 8. septembril 2013 kell 7.25 Tartus Tähe
tänaval mootorsõidukit BMW 525 alkoholijoobes olles: J. J-i väljahingatavas õhus oli
alkoholisisaldus 0,79 mg/l.
                                           (II) Maakohtu otsus
5. Tartu Maakohtu 16. märtsi 2015. a otsusega tunnistati A. Ljubajev, T. Keel ja J. Kivioja KarS § 259
lg 2 p 1 (kehtiv KarS § 259 lg 1) ja KarS § 315 (kehtiv KarS § 315 lg 1) järgi (ideaalkogum) süüdi
ning karistati 90 päevamäära suuruse rahalise karistusega. Ka J. J. tunnistati süüdi KarS § 259 lg 2
p 1 (kehtiv KarS § 259 lg 1) järgi ja karistati kuuekuulise vangistusega. Samuti tunnistati J. J. süüdi
KarS § 424 järgi ja karistati seitsmekuulise vangistusega. Liitkaristuseks mõisteti J. J-le
kaheksakuuline vangistus, mis jäeti pooleteist aastast katseaega kohaldades täitmisele pööramata.
5.1.   Maakohus leidis, et KarS § 259 koosseisu ei täida mitte üksnes vahetu välismaalaste aitamine
üle piiri või kontrolljoone. Kui see oleks nii, saaks vastutusele võtta ainult väga väikse osa isikutest,
kes osalevad tegevustes, mille tulemusena välismaalased jõuavad ebaseaduslikult riigipiiri ületades
soovitud sihtkohta. Üle piiri toimetamise all tuleb mõista igasugust tegevust, mille tulemusena jõuab
välismaalane füüsiliselt teisele poole Eesti riigipiiri või ajutist kontrolljoont.
5.2.   J. J-i teopanus oli süürlaste Tartusse hotelli viimine. Kui J. J. ei oleks tuvastamata isikule sellist
lubadust andnud, ei oleks süürlasi 30. augustil 2012 Venemaalt Eestisse toimetatud. Kui A. Ljubajev,
T. Keel ja J. Kivioja ei oleks 29. augustil 2012 Vene kolleegidele lubanud, et korraldavad süürlaste
viimise kontrolljoonelt J. J-ini, ei oleks süürlasi Vinski küla lähedale Eesti-Vene kontrolljooneni
toimetatud. Ei saa välistada, et sellisel juhul oleks kontrolljoone ületus toimunud muul ajal või teises
kohas, ent see ei vabasta vastutusest konkreetse teo toimepanijaid.
5.3.   R. A. ja J. P. ei olnud teadlikud sellest, et neile ülesandeid jaganud A. Ljubajevil, T. Keelel ja
J. Kiviojal ei olnud kuriteo matkimiseks luba. Seega panid nad koosseisupärased teod toime
vahenditena, keda nende ülemus A. Ljubajev valitses nii võimuaparaadi kui ka ülekaaluka
teadmisega ning T. Keel ja J. Kivioja valitsesid ülekaaluka teadmisega.
5.4.   Seega panid A. Ljubajev, T. Keel, J. Kivioja ja J. J. KarS § 259 lg 2 p-s 1 sätestatud teo toime
kaastäideviijatena koos tuvastamata isikutega, kes toimetasid süürlased Venemaal kontrolljooneni. Et
A. Ljubajev, T. Keel ja J. Kivioja ei suhelnud nende isikutega, kes toimetasid süürlased
kontrolljooneni, ei ole õiguslikult oluline. Piisav on see, et süüdistatavad olid neist isikutest teadlikud.
5.5.    A. Ljubajev, T. Keel ja J. Kivioja teadsid, et nad peavad taotlema kuriteo matkimiseks loa.
Nende kohtuistungil antud vastupidised ütlused – st väited, et nad üldse ei mõelnud selle peale, et
olnuks vaja mingi luba võtta – tuleb vastuolulisuse ja ebausaldusväärsuse tõttu kõrvale jätta. Seda
esiteks seetõttu, et nad tegelesid jälitustoimingutega iga päev. Teiseks aga ütlesid nad kohtueelses
menetluses, et arutasid 29. augustil 2012 matkimise loa küsimise vajalikkust, ent jätsid selle
küsimata, sest ei oleks jõudnud luba ajanappuse tõttu Tallinnas asuva keskkriminaalpolitsei kaudu
vormistada. Neid vastuolusid ei suutnud kohtualused usaldusväärselt selgitada. Nimelt väitsid
süüdistatavad, et kohtueelses menetluses olid nad väga suure surve all ja seetõttu matkimisest
rääkisidki. See ei ole aga usutav, sest süüdistatavad on pikaajalised politseiametnikud, kes niisama
lihtsalt uurimisasutuste väidetavale survele järele ei anna. Pealegi kinnitasid nad oma allkirjaga, et
ülekuulamisprotokollidesse kirja pandu on õige. Lisaks jätsid süüdistatavad loa taotlemata seetõttu, et
nad soovisid kurjategijate kinnipidamist näidata enda töövõiduna. Keskkriminaalpolitsei poole
pöördumine oleks aga nende hinnangul päädinud operatsiooni ülevõtmisega.
5.6.   A. Ljubajevi, T. Keele ja J. Kivioja eesmärk oli tabada välismaalaste ülevedaja, et tõkestada
edaspidi sellised teod. Selle eesmärgi nimel asusid nad ilma jälitustoimingu loata toimetama välisriigi
kodanikke ülevedajani. Seega panid A. Ljubajev, T. Keel ja J. Kivioja kuriteod toime kavatsetult. J. J.
aga pani KarS § 259 koosseisule vastava teo toime kaudse tahtlusega, sest ta vähemalt möönis, et
Uhtis auto peale võetud inimesed on ebaseaduslikult üle kontrolljoone tulnud.
5.7.   J. J. pani toime ka KarS §-s 424 sätestatud kuriteo.


                                              (III) Apellatsioonid
6. Maakohtu otsuse peale esitasid apellatsiooni A. Ljubajevi kaitsja vandeadvokaat Kalju Kutsar,
T. Keele ja J. Kivioja kaitsja vandeadvokaat Anu Vilt ning J. J-i kaitsja vandeadvokaat Anu Pärtel.
6.1.       A. Ljubajevi kaitsja palus ringkonnakohtul maakohtu otsuse tühistada ja oma kaitsealuse
õigeks mõista. Apellant leidis, et A. Ljubajev ei aidanud süürlasi üle kontrolljoone. R. A-d või J. P-d
ei saa pidada kuriteo toimepanemise vahenditeks. Ei ole tõendatud, et süüdistatav suhtles Vene
piirivalvuritega. Vene ametnike andmetel oleks süürlased niikuinii üle kontrolljoone tulnud. Kuriteo
matkimisest saab rääkida vaid juhul, kui kuriteotunnustega tegu demonstreeritakse mõnele
kolmandale isikule: praegu see nii ei olnud. Kusagil ei ole kirjas, kui kaugel kontrolljoonest tuleb
välismaalane kinni pidada. A. Ljubajev ei pidanud oma tegevust kuriteo matkimiseks.
6.2.       Ka T. Keele ja J. Kivioja kaitsja taotles apellatsioonikohtult esimese astme kohtu otsuse
tühistamist ja oma kaitsealuste õigeksmõistmist. Kaitsja hinnangul oleks kontrolljoone ületamine
toimunud ka ilma süüdistatavateta. T. Keel ja J. Kivioja oma tegevust ebaseaduslikuks ei pidanud ega
tulnud matkimisloa võtmise vajalikkuse peale. Süüdistatavad soovisid süürlased ja neid transportima
pidanud J. J-i kinni pidada. Tegu ei saa olla kuriteo matkimisega, sest KarS § 259 koosseis pole
täidetud.
6.3.       J. J-i kaitsja soovis, et ringkonnakohus tühistaks maakohtu otsuse J. J-i KarS § 259 järgi
süüditunnistamise osas ja mõistaks süüdistatava selles süüdistuses õigeks. Samuti palus kaitsja
vähendada menetluskulusid ja võimaldada J. J-l tasuda need aasta jooksul kohtuotsuse jõustumisest
arvates. Apellant leidis, et J. J. ei toimetanud süürlasi üle kontrolljoone, sest pani oma teo toime alles
siis, kui välismaalased juba Eestis olid. J. J-le ei saa süüks arvata A. Ljubajevi, T. Keele ja J. Kivioja
tegusid.


                                         (IV) Ringkonnakohtu otsus
7. Tartu Ringkonnakohtu 8. oktoobri 2015. a otsusega tühistati maakohtu otsus J. J-lt väljamõistetud
menetluskulude osas ja süüdistatavale anti võimalus tasuda kulud aasta jooksul pärast kohtuotsuse
jõustumist. Ülejäänud osas jäeti maakohtu otsus muutmata. Ringkonnakohus leidis, et maakohtu
otsus on süüküsimuse osas seaduslik ja põhjendatud ning apellatsioonides esitatud väidetele on
suuresti vastatud.
7.1.       Kui J. J. ei oleks andnud oma nõusolekut viia süürlased Tartusse, ei oleks välismaalasi
30. augusti 2012 hommikul üle kontrolljoone toodud.
7.2.     Välismaalase üle kontrolljoone toimetamiseks ei saa lugeda ainult seda, kui keegi aitab
välismaalase vahetult üle kontrolljoone: sellisel juhul jääks sanktsioneerimata terve hulk tegusid,
millega samuti välismaalase ebaseaduslikku Eestisse tulekusse oma panus antakse. Seetõttu tuleb
välismaalase üle kontrolljoone toimetamiseks pidada igasugust tegevust, mille tulemusena jõuab
välismaalane füüsiliselt teisele poole kontrolljoont.
7.3.   R. A. ja J. P. ei olnud teadlikud, et A. Ljubajevil, T. Keelel ja J. Kiviojal puudus matkimise
luba, mistõttu olid R. A. ja J. P. kuriteo toimepanemise vahendid. Süüdistatavate ütlused, mille
kohaselt nad ei teadnud, et matkimisluba on vajalik, on õigesti kõrvale jäetud.
7.4.    Isiku karistamine nii tahtliku kuriteo kui ka sama kuriteo ebaseadusliku matkimise eest on
ideaalkogumi eeskirja järgi võimalik.


KASSATSIOONIMENETLUSE POOLTE SEISUKOHAD
8. Ringkonnakohtu otsuse peale esitasid kassatsiooni A. Ljubajevi kaitsja vandeadvokaat K. Kutsar ja
T. Keele ning J. Kivioja kaitsja vandeadvokaat A. Vilt.
8.1.   A. Ljubajevi kaitsja palub maa- ja ringkonnakohtu otsuse tühistada ning A. Ljubajevi õigeks
mõista. Kaitsja märgib, et KarS §-s 259 sätestatud teost ei saa rääkida siis, kui teo toimepanija soovib
kontrolljoone ületajaid kinni pidada: isegi kui ta soovib seda teha kontrolljoonest veidi eemal.
KarS §-des 259 ja 315 sätestatud tegusid ei saa samal ajal toime panna, sest need eeldavad teineteise
suhtes vastupidist tahtlust. Kuriteo matkimine eeldab kolmanda isiku olemasolu. Süüdistatavate ütlusi
matkimisloa vajalikkusest mitteteadlikkuse kohta poleks tohtinud kõrvale jätta. A. Ljubajev ei
teadnud, kes toimetab süürlased Venemaal kontrolljooneni, mistõttu ei saa rääkida kaastäideviimisest.
8.2.      T. Keele ja J. Kivioja kaitsja palub kohtute süüdimõistvad otsused tühistada ja oma
kaitsealused õigeks mõista. Kassaatori väitel ei olnud süüdistatavate eesmärk välismaalaste illegaalne
Eestisse toomine, vaid nende kinnipidamine. Tegu ei olnud kuriteo matkimisega. Rolli ei mängi see,
et süüdistatavad soovisid pidada süürlasi kinni mitte kohe kontrolljoone juures, vaid sellest natuke
eemal. T. Keel ja J. Kivioja ei valitsenud J. P-d ning R. A-d ülekaaluka teadmisega. Süüdistatavate
ütlused selle kohta, et nad polnud teadlikud matkimisloa vajalikkusest, on valesti tõendite hulgast
välja jäetud.
9. Kassatsioonivastuses leiab Lõuna Ringkonnaprokuratuuri juhtivprokurör Kaire Hänilene, et
ringkonnakohtu otsus on seaduslik. Kassatsioonis tõstatatud küsimused on olulised kohtupraktika
edasise kujundamise seisukohalt, sest illegaalsed piiriületused ja inimkaubandus on suurenenud.
A. Ljubajev, T. Keel ja J. Kivioja said eesseisvast kontrolljoone ületusest teada juba 29. augusti 2012
hommikul. Seega oli neil piisavalt aega, et informeerida prokuröri, kes saanuks kohtult matkimiseks
loa taotleda. Kui süüdistatavad poleks oma tegusid toime pannud, ei oleks süürlasi 30. augustil 2012
üle kontrolljoone toimetatud. Järelikult on KarS § 259 koosseis täidetud. Et A. Ljubajev, T. Keel ja
J. Kivioja soovisid koguda tõendeid J. J-i suhtes, pidi neil olema KarS §-le 259 vastava teo matkimise
luba. Süüdistatavate ütlused matkimisloa vajalikkusest mitteteadmise kohta jäeti õigesti
tõendikogumist välja.


KOLLEEGIUMI SEISUKOHT
Kolleegium analüüsib kõigepealt A. Ljubajevi, T. Keele ja J. Kivioja tegude vastavust
KarS §-s 259 sätestatud kuriteokoosseisule (I), peatub seejärel süüdistusel KarS § 315 järgi (II) ja
võtab viimaks kokku kassatsioonimenetluse tulemused ning lahendab menetluskuludega seonduva
(III).


                                            (I) KarS § 259
10. Nii teo toimepanemise ajal kehtinud kui ka 27. detsembril 2015 jõustunud KarS § 259 lg 1 uus
redaktsioon näeb ette karistuse välismaalase ebaseaduslikult üle Eesti Vabariigi riigipiiri või ajutise
kontrolljoone toimetamise eest. Maa- ja ringkonnakohus on õigesti leidnud, et välismaalase üle
riigipiiri või praegusel juhul üle ajutise kontrolljoone toimetamiseks tuleb pidada ükskõik millist
tegu, tänu millele jõuab väljaspool Eestit olev välismaalane ajutist kontrolljoont ületades Eesti
territooriumile (või Eestis viibimise korral Eesti territooriumilt välja). Juhul kui välismaalane tuleb
Eesti territooriumile ise (nt kõnnib), kujutab tema toimetamine üle ajutise kontrolljoone endast
välismaalase Eestisse tulekule kaasaaitamist. Seega on KarS §-ga 259 tunnistatud iseseisva kuriteona
karistatavaks välismaalase vahetu üle piiri või kontrolljoone ebaseadusliku toomise kõrval ka
kaasaaitamine välismaalase ebaseaduslikule piiri või kontrolljoone ületamisele (KarS § 258 või
riigipiiri seaduse § 172). Ka EL-i Nõukogu 28. novembri 2002. a direktiivis 2002/90/EÜ on
määratletud kaasaaitamine ebaseaduslikule piiriületamisele, läbisõidule ja elamisele. Selle direktiivi
art 1 lg 1 punktis a on sätestatud liikmesriigi kohustus näha ette asjakohane karistus iga isiku suhtes,
kes tahtlikult aitab isikul, kes ei ole liikmesriigi kodanik, siseneda liikmesriigi territooriumile või
läbida see asjaomase liikmesriigi piiriületamist või läbisõitu käsitlevaid seadusi rikkudes.
11. Et lugeda mingi tegu välismaalase nt Eestisse tulekule kaasaaitamiseks, peab see välismaalase
ebaseaduslikku piiri või kontrolljoone ületamist kuidagi soodustama. Kui isik on piiri või
kontrolljoone ebaseaduslikult juba ületanud, ei saa selle toimepanemisele enam kaasa aidata, v.a kui
toimepanija eesmärk on ühtlasi aidata kaasa ebaseaduslikule piiriületusele välismaalase Eestist
lahkudes. Eelöeldu tähendab kolleegiumi hinnangul kõigepealt seda, et süürlaste Eestisse
toimetamiseks ei saa pidada R. A. ning J. P. poolt süürlaste auto peale võtmist või nende
edasisõidutamist ega J. J-i poolset süürlaste auto peale võtmist või autoga edasisõitmist. Need teod
pandi toime siis, kui välismaalased olid juba Eestis, mistõttu ei soodustanud nimetatud teod enam
süürlaste ebaseaduslikku Eestisse tulekut. Kui isiku tegu on juba kvalifitseeritav KarS § 259 järgi
välismaalase ebaseadusliku üle piiri või kontrolljoone Eestisse toimetamisena, neelduvad selles
varem kokkulepitud kaasaaitamisteod, mis on vahetult seotud piiri või kontrolljoone ületamisega,
seisnedes nt abis piirist või kontrolljoonest eemaldumisel või majutuskohta toimetamisel. Kolleegium
osutab täiendavalt sellele, et 27. detsembril 2015 jõustunud KarS § 2591 alusel on rahalise karistuse
või kuni üheaastase vangistusega eraldi kuriteona karistatav välismaalase ilma seadusliku aluseta
Eestis viibimisele kaasaaitamine varalise kasu saamise eesmärgil, kui teos puudub KarS §-s 133,
1331, 175, 259 või 2601 sätestatud süüteokoosseis.
12. Kohtud on tuvastanud, et A. Ljubajev, T. Keel ja J. Kivioja töötasid 29. augustil 2012 Vene
piirivalvuritega kohtudes välja ja hiljem täpsustasid plaani, kuidas 30. augustil 2012 kontrolljoont
ebaseaduslikult ületavad süürlased ja neid aidata lubanud J. J. Eestis kinni pidada. Selle plaani raames
palusid süüdistatavad Vene piirivalvuritel öelda süürlasi edasi toimetavatele inimestele, et
välismaalasi ootab teisel pool kontrolljoont auto, mis nad peale võtab ja edasi sõidutab. See teave
jõudis Vene piirivalvurite vahendusel süürlasteni ja nad tulid kokkulepitud kohas Vinski küla juures
ajutist kontrolljoont ületades Eestisse ja läksid neid oodanud auto juurde. Eelmises punktis märgitut
silmas pidades saab järelikult vaid selle info edastamine olla süüdistatavatele KarS § 259 järgi
inkrimineeritavaks käitumiseks.
13. Kolleegiumi hinnangul soodustas süürlaste Eestisse tulemist A. Ljubajevi, T. Keele ja J. Kivioja
välja töötatud süürlaste tabamise plaanil põhinev palve oma Vene kolleegidele vahendada teavet
kontrolljoone ületuse koha ja süürlasi ootava sõiduki kohta. Nimelt saab A. Ljubajevi, T. Keele ja
J. Kivioja tegu lugeda vaimseks kaasaaitamiseks süürlaste Eestisse tulekule: süüdistatavad tugevdasid
välismaalaste Eestisse tuleku tahet, sest süürlased lähtusid sellest, et nad ei pea jääma ajutise
kontrolljoone lähedusse ekslema, vaid saavad minna auto peale, millega neid edasi transporditakse.
Niisiis toimetasid A. Ljubajev, T. Keel ja J. Kivioja süürlased Eestisse KarS § 259 lg 1 objektiivse
koosseisu tähenduses.
14. Tulenevalt KarS § 15 lg-st 1 saab KarS § 259 lg 2 p-le 1 (kehtiv KarS § 259 lg 1) vastava teo
toimepanijat karistada üksnes juhul, kui ta tegutseb tahtlikult. Samal ajal tuleb silmas pidada, et
paralleelselt süüdistatakse A. Ljubajevit, T. Keelt ja J. Kivioja KarS §-ga 259 kattuvatel tehioludel
ebaseaduslikus matkimises KarS § 315 järgi, s.o kirjeldatud teo näilikus toimepanemises. See asjaolu
mõjutab aga vahetult süüdistatavate käitumise subjektiivsele küljele antavat hinnangut. Nimelt on
Riigikohtu kriminaalkolleegium 2. detsembri 2004. a otsuses asjas nr 3-1-1-110-04 (p 11 jj)
selgitanud, et kuriteo matkimise korral on toimepanija tahtluse hindamine tavaolukorrast erinev.
Nagu öeldud, on matkimise korral tegemist pelgalt süüteo toimepanemise jäljendamisega. Järelikult
puudub matkijal soov, et tema poolt mõjutatav isik viiks kuriteo juriidiliselt, saati siis faktiliselt
lõpuni: matkija tahtlus on vastupidiselt suunatud hoopis sellele, et kuriteo kahjulik tagajärg ei
realiseeruks ja matkimisele allutatud isik peetakse kinni üldjuhul juba kuriteo katsestaadiumis. Kui
sündmuste käik on jälitusasutuse kontrolli all ja teo toimepanija peetakse kinni alles pärast teo lõpule
viimist, ei ole paljude kuritegude puhul võimalik koosseisuga kaitstavaid väärtusi sisulises
tähenduses kahjustada. Seetõttu ei ole matkijal ka niisugusel juhul tahtlust koosseisuga kaitstavate
väärtuste sisuliseks (materiaalseks) kahjustamiseks. (Vt ka Riigikohtu kriminaalkolleegiumi
24. aprilli 2009. a otsus asjas nr 3-1-1-10-09, p 45).
15. Eelnevast ilmneb, et tahtluse seisukohalt ei ole tähtsust sellel, kas kuriteo matkijal on selle
jälitustoimingu tegemise luba või mitte. Loa olemasolu või puudumine ei mõjuta matkija tahtlust
hoida ära matkitava kuriteoga kaitstava õigushüve kahjustamine. Nii sätestas teo toimepanemise ajal
kehtinud KrMS § 119 (kehtiv KrMS § 1263 lg 3), et kuritegu võib matkida kuriteo avastamise või
kuriteo toimepanija väljaselgitamise või kinnipidamise eesmärgil.
16. A. Ljubajevit, T. Keelt ja J. Kivioja saab pidada KarS §-le 259 vastava kuriteo matkijateks.
Süüdistatavad soodustasid süürlaste Eestisse tulekut selleks, et tabada nii ebaseaduslikult Eestisse
tulnud süürlased (KarS § 258) kui ka välismaalasi (vt käesoleva otsuse p 2.1) selles eelnevalt abistada
lubanud J. J. (KarS § 259). Et süüdistatavad süürlastele ega neid Venemaal aidanud tundmatutele
isikutele oma plaani ei avaldanud, vaid edastasid süürlastele vahendatult teavet neid kontrolljoone
lähistel ootavast autost, mõjutasid A. Ljubajev, T. Keel ja J. Kivioja süürlasi n-ö ülekaaluka
teadmisega. Süürlaste Eestisse sisenemine ja välismaalaste edasitoimetamine J. J-ini oli A. Ljubajevi,
T. Keele, J. Kivioja ja teiste Eesti piirivalvurite kontrolli all ning süürlased peeti vastavalt plaanile
kinni. Nii ei olnud A. Ljubajevil, T. Keelel ja J. Kiviojal tahtlust, et süürlaste ebaseadusliku Eestisse
tulekuga rikutaks avalikku julgeolekut kui KarS §-ga 259 kaitstavat õigushüve. Oluline on tähele
panna sedagi, et ka süüdistuses ei ole esitatud väidet selle kohta, et A. Ljubajevi, T. Keele ja
J. Kivioja sooviks oli KarS §-s 259 kaitstava õigushüve reaalne kahjustamine. Seega ei pannud
A. Ljubajev, T. Keel ja J. Kivioja KarS § 259 lg-le 1 vastavat kaasaaitamistegu toime tahtlikult ja nad
tuleb selles süüdistuses õigeks mõista.


                                            (II) KarS § 315
17. Teo toimepanemise ajal kehtinud KarS § 315 nägi ette karistuse mh ebaseadusliku jälitustoimingu
eest, kui selle pani toime isik, kellel oli jälitustegevuseks seadusest tulenev õigus. 1. jaanuaril 2015
jõustunud KarS § 315 uues redaktsioonis on füüsilise isiku sama tegu karistatav selle paragrahvi
esimese lõike alusel.
18. Kohtud on tuvastanud, et A. Ljubajev, T. Keel ja J. Kivioja, kellel on jälitustoimingu tegemise
pädevus, jäljendasid KarS § 259 lg 2 p 1 (kehtiv KarS § 259 lg 1) objektiivsele koosseisule vastavat
tegu ja täitsid ka KarS § 315 (kehtiv KarS § 315 lg 1) subjektiivse koosseisu. Kolleegium tõdes
eespool, et süüdistatavad olid teadlikud kõigist faktilistest asjaoludest, mida tuleb õiguslikus mõttes
pidada välismaalase üle kontrolljoone toimetamise matkimiseks (vt käesoleva otsuse p 17), ehk
süüdistatavatel oli kuriteo matkimise osas tahtlus. Ka teadsid A. Ljubajev, T. Keel ja J. Kivioja seda,
et neil on õigus teha jälitustoiminguid.
19. Süüdistatavate tegu oli õigusvastane, kuna neil ei olnud matkimiseks eeluurimiskohtuniku luba,
nagu nägi ette teo toimepanemise ajal kehtinud KrMS § 112 lg 3, ega ka edasilükkamatul juhul
vajalikku Politsei- ja Piirivalveameti juhi või tema määratud ametniku luba (määrust), nagu nägi ette
teo toimepanemise ajal kehtinud KrMS § 114 lg 4. Süüdistatavad olid jälitustoimingu loa
puudumisest teadlikud ega kujutanud selle olemasolu vääralt ette, mistõttu ei lange teo õigusvastasus
ära KarS § 31 lg 1 esimese lause alusel.
20. Menetluses on vaieldud selle üle, kas A. Ljubajev, T. Keel ja J. Kivioja olid matkimisloa võtmise
kohustusest teadlikud või mitte. See on oluline KarS § 39 lg-s 1 sätestatud keelueksimuse valguses,
sest selle sisuks on teo toimepanijate arusaam kehtivast õigusest.
20.1. Kolleegiumi hinnangul ei ole kohtud jälgitavalt ja arusaadavalt tuvastanud, et A. Ljubajev,
T. Keel ja J. Kivioja arutasid 29. augustil 2012 matkimisloa taotlemise küsimust. Nii maa- kui ka
ringkonnakohus on leidnud, et A. Ljubajevi, T. Keele ja J. Kivioja ütlused jälitusloa üle arutlemise
kohta on vaja kõrvale jätta. Seda seetõttu, et need on vastuolulised (eelmenetluses väitsid
süüdistatavad, et nad analüüsisid matkimisloa võtmist, ent kohtus väitsid, et ei tulnud üldse loa
võtmise peale) ja süüdistatavad ei suutnud vastuolusid veenvalt põhjendada. Seega ei saa
süüdistatavate ütluste alusel teha järeldust, et nad matkimisloast kõnelesid: süüdistatavad pole andnud
selles kohta ühtegi tõendina kõlblikku ütlust. Maakohus viitab ka piirivalvurist tunnistaja I. B.
ütlustele, mille kohaselt olevat I. B. küsinud 29. augusti 2012 piirivalvurite nõupidamisel T. Keelelt,
kas nad ei peaks kaasama Politsei- ja Piirivalveameti kriminaalbürood, millele T. Keel vastas eitavalt,
põhjendades seda sooviga mitte anda menetlust üle teise struktuuri ametnikele. Selle põhjal on kohus
leidnud, et süüdistatavad olid matkimisloa vajalikkusest teadlikud. Kolleegiumi hinnangul ei tähenda
soov vältida menetluse üleminekut tingimata seda, et süüdistatavad uskusid, et vajavad järgmise
päeva toiminguteks jälitusluba. Ka tuleb märkida, et I. B. ütluste usaldusväärsus seati
apellatsioonides küsimuse alla, ent ringkonnakohus selles osas seisukohta ei võtnud.
20.2. Samas ei ole käesoleva otsuse p-s 21.1 kajastatud vaidlus oluline. Seda seetõttu, et lähtutud on
ekslikust eeldusest, et süüdistatavatel oli vaja matkimisluba selleks, et R. A. ja J. P. tohiksid teha
30. augustil 2012 seda, mida nad tegid: suhelda süürlaste ja J. J-iga ilma neile oma ametnikustaatust
teatavaks tegemata. Määrav on aga hoopiski see, kas süüdistatavatel pidi nende arvates olema
matkimisluba käesoleva otsuse p-s 14 kirjeldatud KarS § 259 lg 2 p 1 (kehtiv KarS § 259 lg 1)
objektiivsele koosseisule vastava teo toimepanemiseks. Kolleegiumi hinnangul puuduvad mistahes
viited süüdistatavate teadlikkusele sellest, et neil pidi olema matkimisluba selleks, et paluda Vene
kolleegidel vahendada süürlastele teavet kontrolljoone ületamise koha ja neid ootava auto kohta. Seda
kinnitab ka kohtute tuvastatud asjaolu, et kriminaalasja seoses ebaseadusliku kontrolljoone
ületamisega alustati alles pärast seda, kui süürlased juba Eestis olid (s.o 30. augustil 2012), matkimise
teel on aga lubatud tõendeid koguda üksnes kriminaalmenetluses (teo toimepanemise ajal
jälitustegevuse seaduse § 12 lg 2, kehtiv KrMS § 1263 lg 3). Lisaks andis maakohtu istungil
tunnistajana üle kuulatud abiprokurör M. J-i ütlusi selle kohta, et varem ebaseadusliku kontrolljoone
ületamise või toimetamise kriminaalasjades matkimist ei olnud tehtud (kd 2, tl 18 ja 21).
21. KarS § 39 lg 1 järgi puudub keelueksimuses oleval isikul süü üksnes juhul, kui eksimus on temale
vältimatu. Küsimus eksimuse välditavusest aktualiseerub keelueksimuse puhul alati ehk tuleb teha
kindlaks, kui hoolikalt suhtus eksimuses olija õiguskorda ja kas ta tegi kõik vajaliku ning võimaliku
selgitamaks välja vastava teo keelatust (Riigikohtu kriminaalkolleegiumi 20. oktoobri 2005. a otsus
asjas nr 3-1-1-95-05, p 8). Eeskätt peab hindama, kas isikul oli objektiivselt põhjust kahelda teo
õiguspärasuses (Riigikohtu kriminaalkolleegiumi 18. oktoobri 2004. a otsus asjas nr 3-1-1-85-04,
p 14). Üldjuhul on keelueksimus välditav (Riigikohtu kriminaalkolleegiumi 10. oktoobri 2014. a
otsus asjas nr 3-1-1-46-14, p 17.1). Näiteks on see nii juhul, kui teo keelatus on ilmne (Riigikohtu
kriminaalkolleegiumi 10. oktoobri 2005. a otsus asjas nr 3-1-1-92-05, p 8; 23. novembri 2009. a otsus
asjas nr 3-1-1-91-09, p 8.4). Üldjuhul peab oma teo keelatuse ära tundma ka isik, kes tegutseb mingis
kindlas valdkonnas: tal tuleb selle valdkonna reeglid endale selgeks teha (Riigikohtu
kriminaalkolleegiumi 5. juuni 2003. a otsus asjas nr 3-1-1-14-03, p 13; 3. oktoobri 2008. a otsus asjas
nr 3-1-1-35-08, p 16; 20. aprilli 2011. a otsus asjas nr 3-1-1-29-11, p 14; 10. oktoobri 2014. a otsus
asjas nr 3-1-1-46-14, p 17.1). Samuti saab eksimuses olnud isikule tihtipeale ette heita seda, et ta ei
pöördunud nt õigusnõustaja või mõne muu spetsialisti poole (Riigikohtu kriminaalkolleegiumi
24. septembri 2009. a otsus asjas nr 3-1-1-67-09, p 10; 1. novembri 2013. a otsus asjas nr 3-1-1-91-
13, p 15.1; 11. detsembri 2013. a otsus asjas nr 3-1-1-92-13, p 17.2).
22. Kolleegium leiab, et praegu on tegemist erandliku olukorraga, mistõttu väärast õiguslikust
arusaamast lähtunud süüdistatavatele ei saa nende tegu (KarS § 315) tulenevalt KarS § 39 lg-st 1 ette
heita. Süüdistatavad olid küll süüteomenetlusega tegelenud ametnikud, kes pidid endale piirivalvet
puudutava süüteomenetlusliku ja karistusõigusega seotud regulatsiooni oma töö tõhusaks tegemiseks
vajalikul määral selgeks tegema. Siiski esinevad kaalukad põhjused, miks ei saa selle üldise tõdemuse
alusel A. Ljubajevile, T. Keelele ja J. Kiviojale nende juriidilist teadmatust süüks arvata.
22.1.   A. Ljubajevi, T. Keele ja J. Kivioja eksimuse vältimatust kinnitavad eeskätt praeguse
kriminaalmenetluse kestel väljendatud menetlejate seisukohad. Kuigi nii prokuratuur kui ka kohtud
on viidanud A. Ljubajevi, T. Keele ja J. Kivioja poolsele Vene kolleegidega rääkimisele ja selle
seotusele süürlaste Eestisse tulemisega, heideti süüdistatavatele KarS § 315 raames ette seda, mis
toimus 30. augustil 2012. Prokurör on kohtuistungil esitanud küsimusi selle kohta, kas R. A. ja J. P.
esitlesid end süürlastele ning J. J-le piirivalvuritena, miks ei peetud süürlasi kohe pärast Eestisse
tulemist kuriteos kahtlustatavatena kinni jms. Menetlejad on pidanud süürlaste ja J. J-iga vahetult
suhelnud R. A-d ning J. P-d ekslikult A. Ljubajevi, T. Keele ja J. Kivioja poolse kuriteo
toimepanemise vahenditeks. Nii maa- kui ka ringkonnakohus on asunud väärale seisukohale, et
süürlaste üle ajutise kontrolljoone toimetamiseks tuleb pidada ka süürlaste auto peale võtmist ja edasi
sõidutamist R. A. ning J. P. poolt. Ilmselt on menetlejad lähtunud arusaamast, et kuriteo matkimine
eeldab vältimatult vahetut kontakti matkija ja matkimisele allutatud isiku vahel ega pidanud seetõttu
süürlastega vahendlikku suhtlemist matkimiseks. Niisiis on ka prokurör ja kohtud senise
õiguspraktika jaoks uudses olukorras olles hinnanud KarS § 259 koosseisutunnust „toimetamine" ja
selle kuriteo matkimist valesti. Kui sündmusele annavad ebaõige juriidilise hinnangu suurte
õigusteadmistega inimesed, kellel on võimalik juhtunut tagantjärele ilma ajalise surveta analüüsida, ei
saa õiguslikku väärarusaama heita ette juriidilise hariduseta süüdistatavatele, kes pidid 29. augustil
2012 Vene piirivalvuritega suheldes tegutsema suure ajalise surve all. Et süüdistatavad pidid neile
harjumatus olukorras otsustama väga kiiresti, ilmneb selgelt sellest, kuidas nad oma Vene
kolleegidele süürlaste Eestisse toimetamiseks nõusoleku andsid: Vene piirivalvurid helistasid
süüdistatavate nähes oma kontaktisikule (kd 2, tl-d 65–66, 75 ja 90) ja süüdistatavad pidid neile
kõnedele kohe reageerima.
22.2. Ka on kohane viidata asjaolule, et mida vähem intensiivne on keelueksimuses tegutsenud isiku
käitumisega põhjustatud kahju või oht keelunormiga kaitstavale hüvele, seda vähem on alust eeldada,
et isik oleks pidanud oma teo õiguspärasuses kahtlema (viidatud otsus asjas nr 3-1-1-85-04, p 14).
Praegu oli süürlaste Eestis liikumine A. Ljubajevi, T. Keele, J. Kivioja ja nende kolleegide kontrolli
all ehk ei leidnud aset õigushüve sisulist kahjustamist (vt käesoleva otsuse p 15). Seadmata kahtluse
alla   ebaseadusliku    jälitustoimingu    tegemise     karistatavaks   tunnistamise   eesmärki   kaitsta
jälitustoimingule allutatud või selle toimesfääri sattuva isiku põhiõigusi ja hoida ära riigi omavoli, on
praeguses kriminaalasjas süürlaste ja J. J-i puhul tegemist isikutega, kellel oli enne matkimist olemas
valmisolek panna toime kuritegu ja kes peeti kahtlustatavatena kinni lühikese aja jooksul pärast
süürlaste ebaseaduslikku kontrolljoone ületust.
23. Eeltoodut kokku võttes leiab kolleegium, et A. Ljubajev, T. Keel ja J. Kivioja ei teadnud
KarS § 259 lg 1 objektiivsele koosseisule vastavat tegu toime pannes, et neil on vaja matkimisluba, ja
sellist mitteteadmist ei saa neile ette heita. Seega ei ole süüdistatavad tulenevalt KarS § 39 lg-st 1
KarS § 315 järgi süüdi ja nad tuleb õigeks mõista.


                                 (III) Kokkuvõte ja menetluskulud
24. Lähtudes eelmärgitust ja juhindudes KrMS § 361 lg 1 p-st 7, tühistab Riigikohus Tartu
Maakohtu 16. märtsi 2015. a ja Tartu Ringkonnakohtu 8. oktoobri 2015. a otsuse T. Keele, J. Kivioja
ja A. Ljubajevi süüditunnistamises ning karistamises KarS § 259 lg 2 p 1 (kehtiv KarS § 259 lg 1) ja
§ 315 (kehtiv KarS § 315 lg 1) järgi ning T. Keelelt, J. Kiviojalt ning A. Ljubajevilt
kriminaalmenetluse kulude, sh sundraha väljamõistmise osas. A. Ljubajev, T. Keel ja J. Kivioja tuleb
KrMS § 309 lg 2 ja § 362 p 1 alusel KarS § 259 lg 2 p 1 (kehtiv KarS § 259 lg 1) ja § 315 (kehtiv
KarS § 315 lg 1) järgi õigeks mõista.
25.    Vandeadvokaadi     vanemabi        K.   Kutsar    esitas   taotluse   tasu   kindlaksmääramiseks
kassatsioonimenetluses A. Ljubajevile osutatud riigi õigusabi eest. Taotluse kohaselt kulutas kaitsja
ringkonnakohtu otsusega tutvumiseks ühe ja kassatsiooni koostamiseks neli tundi ja palub selle eest
määrata Advokaadibüroole Valge & Uiga riigi õigusabi tasu 240 eurot (sh käibemaks). See summa
tuleb riigi õigusabi seaduse (RÕS) § 23 lg 1, § 22 lg 7 ja § 21 lg 3 ning Eesti Advokatuuri juhatuse
otsuse "Riigi õigusabi osutamise eest makstava tasu arvestamise alused, maksmise kord ja
tasumäärad ning riigi õigusabi osutamisega kaasnevate kulude hüvitamise ulatus ja kord" (riigi
õigusabi kord) punktide 2 ja 16 alusel määrata A. Ljubajevile kassatsioonimenetluses osutatud riigi
õigusabi eest makstavaks tasuks. Kolleegium leiab, et see tasu on põhjendatud ja vajalik KrMS § 175
lg 1 p 4 mõttes. Süüdistataval on õigus eeldada, et tema kriminaalasi lahendatakse kõigis küsimustes
lõplikult õigesti esimese astme kohtus ja ta on kohustatud hüvitama üksnes põhjendamatust kaebusest
tingitud menetluskulud (vt nt Riigikohtu kriminaalkolleegiumi 24. septembri 2009. a otsus asjas nr 3-
1-1-72-09, p 22). Kuna Riigikohus teeb KrMS § 361 lg 1 p-s 7 nimetatud lahendi, tuleb eelmärgitud
menetluskulu KrMS § 186 lg 1 alusel jätta riigi kanda.


26. T. Keele ja J. Kivioja kaitsja vandeadvokaat A. Vilt esitas taotlused määrata Advokaadibüroole
LMP kindlaks riigi õigusabi tasu mõlemale kaitsealusele kassatsioonimenetluses osutatud
õigusteenuse eest. Tasu suuruseks on mõlemas taotluses märgitud 120 eurot (sh käibemaks) koos
selgitusega, et see summa on saadud algse kulu kahega jagamise teel (riigi õigusabi korra p 20).
Taotluste järgi kulus kaitsjal ringkonnakohtu otsusega tutvumiseks pool tundi ja kassatsiooni
koostamiseks neli ja pool tundi. Kolleegiumi hinnangul tuleb need kulud lugeda RÕS § 23 lg 1, § 22
lg 7 ja § 21 lg 3 ning riigi õigusabi korra punktide 2 ja 16 alusel riigi õigusabi eest makstavaks tasuks.
See tasu on põhjendatud ja vajalik KrMS § 175 lg 1 p 4 tähenduses ning tuleb KrMS § 186 lg 1 alusel
jätta riigi kanda.
27. KrMS § 191 lg-st 3 tulenevalt võib Riigikohus kassatsiooni läbi vaadates teha uue
kriminaalmenetluse kulude hüvitamise otsustuse kulude vaidlustamisest sõltumata. Seetõttu võtab
kolleegium seisukoha ka süüdistatavate poolt maa- ja ringkonnakohtus kantud menetluskulude kohta.
28. Ringkonnakohtus esitas A. Ljubajevi kaitsja taotluse määrata riigi õigusabi suuruseks 288 eurot
(sh käibemaks). T. Keele ja J. Kivioja kaitsja esitas apellatsioonimenetluses mõlema kaitsealuse osas
taotluse määrata riigi õigusabi kuluks 180 eurot (sh käibemaks) ning sõidukuludena Valgast Tartusse
ning tagasi 32,4 eurot (sh käibemaks), s.o kokku 212 eurot ja 40 senti (sh käibemaks). Kahe
kaitsealusega kaitsja taotluses esitatud summad on saadud algsummat riigi õigusabi korra p 20 järgi
kahega jagades. Ringkonnakohus luges need kulud põhjendatuks ja jättis KrMS § 185 lg 2 alusel
süüdistatavate kanda.
29. Tulenevalt Riigikohtu üldkogu 26. aprilli 2016. a otsusest tsiviilasjas nr 3-2-1-40-15 on riigi
õigusabi korra p-d 51–54 (kulude hüvitamise alused ja kord) käesoleva otsuse tegemise ajaks
kehtetud. Korra punktis 54 oli sätestatud isikliku sõiduauto kasutamise kompenseerimise määrana
0,3 eurot iga läbitud kilomeetri kohta, üldkogu hinnangul tuleb kuni põhiseaduse nõuetele vastava
regulatsiooni kehtestamiseni määrata isikliku sõiduauto kasutamise hüvitis analoogia alusel (viidatud
otsuse p-d 67 ja 73). Üldkogu leidis, et 2014. a novembris kulus keskmise sõiduauto kasutamisel ühe
kilomeetri läbimisele kaheksa senti, millele lisandus käibemaks (viidatud otsuse p 75). 2015. a
septembris, mil advokaat autot kasutas, polnud kütusehinnad olulisel määra muutunud, mistõttu
lähtub kolleegium üldkogu arvutustest. Kolleegium määrab T. Keele ja J. Kivioja kaitsja sõidukulude
hüvitiseks Valga ja Tartu vahel sõitmise eest kaheksa eurot (sh käibemaks). Seega moodustab A. Vildi
poolt kaitsealustele ringkonnakohtu menetluses riigi õigusabi osutamisega kaasnevaks kogukuluks
188 eurot (sh käibemaks). Kui ringkonnakohtu poolt lahendi tegemine KrMS § 337 lg 1 p 1 alusel
osutub ekslikuks, langeb ära KrMS § 185 lg-s 2 sätestatud õiguslik alus jätta apellatsioonimenetluse
kulud süüdistatava kanda (vt nt Riigikohtu kriminaalkolleegiumi 23. märtsi 2011. a otsus asjas nr 3-1-
1-6-11, p 21). Seega tuleb A. Ljubajevi, T. Keele ja J. Kivioja apellatsioonimenetluse kulud jätta
KrMS § 185 lg 1 alusel riigi kanda.
30. Vandeadvokaat A. Vilt esitas maakohtule neli kaitsjatasu taotlust: taotlused määratud kaitsja tasu
kindlaksmääramiseks nii T. Keelele kui ka J. Kiviojale osutatud õigusteenuse eest ning taotlused
T. Keele ja J. Kivioja poolt valitud kaitsjale makstud tasu hüvitamiseks. Lisaks taotles kaitsja, et riigi
kanda jääks talle kriminaaltoimikust koopia tegemise kulud. Maakohus arvas nendes taotlustes
toodud summad menetluskulude hulka. Riigikohus peab aga tulenevalt Riigikohtu üldkogu viidatud
otsusest asjas nr 3-2-1-40-15 vajalikuks maakohtu otsustust korrigeerida.
30.1. A. Vildi taotlustes määrata kindlaks advokaadi poolt T. Keelele ja J. Kiviojale määratud
kaitsjana osutatud õigusabi eest makstav tasu ja kulude hüvitis märgitakse järgmist. Kaitsjal kulus
kohtueelses menetluses õigusteenuse osutamiseks maakohtu istungiks ettevalmistamiseks kokku kuus
tundi, mille eest ta taotleb 144 eurot (sh käibemaks), maakohtu istungitel osalemiseks neliteist ja pool
tundi, mille eest kaitsja soovib 348 eurot (sh käibemaks), ning ta pidi neli korda sõitma Valgast
Tartusse õigusabi osutama, mille eest ta taotleb 48 eurot (sh käibemaks). Need summad määras
maakohus kooskõlas KrMS § 175 lg 1 p-ga 4 T. Keelele ja J. Kiviojale kohtueelses ja maakohtu
menetluses osutatud riigi õigusabi eest makstavaks tasuks. Maakohtu otsust tuleb muuta osas, milles
ta luges menetluskulude hulka 129 eurot ja 60 senti seetõttu, et advokaat sõitis Valga ja Tartu vahel
isikliku sõiduautoga. Et Valga ja Tartu vaheline kaugus on 86 kilomeetrit, kulutas A. Vilt selle
teekonna neljal korral edasi-tagasi läbimisele 55 eurot (vt eespool p 30 arvutuskäiku). See summa
tuleb riigi õigusabi korra p 20 järgi jagada kahega. Niisiis tuleb nii T. Keele kui ka J. Kivioja osas
määrata lähtuvalt A. Vildi isikliku sõiduauto kasutusest menetluskulude hulka 33 eurot (sh
käibemaks). Seega määrab kolleegium ülal toodud kulud RÕS § 23 lg 1, § 22 lg 7 ja § 21 lg 3 ning
riigi õigusabi korra punktide 2, 16, 18, 47.2 ja 48 alusel T. Keelele ja J. Kiviojale kohtueelses ja
maakohtu menetluses osutatud riigi õigusabi eest makstavaks tasuks ja kuluhüvitiseks: mõlema puhul
573 eurot. Need kulud tuleb KrMS § 181 lg 1 alusel jätta riigi kanda.
30.2. Osutades kohtueelses menetluses T. Keelele ja J. Kiviojale õigusteenust lepingu alusel, taotleb
A. Vilt hüvitada nii T. Keelele kui ka J. Kiviojale maakohtu poolt mõistlikuks loetud menetluskuluks
360 eurot (sh käibemaks) kolme tunni töö eest. Kolleegiumi hinnangul tuleb need summad jätta
KrMS § 181 lg 1 alusel riigi kanda.
30.3. KrMS § 181 lg 1 ja § 175 lg 1 p 5 alusel jäävad riigi kanda ka T. Keele ja J. Kivioja kaitsjale
kriminaaltoimikust koopia tegemise kulu 46 senti (kummagi kaitsealuse eest 23 senti).
31. Menetluskulude hüvitamise taotlused esitas maakohtule ka A. Ljubajevi kaitsja.
31.1. Esiteks esitas K. Kutsar maakohtule taotluse määratud kaitsja tasu kindlaksmääramiseks.
Maakohus arvas taotluses märgitud summad menetluskulude hulka, aga siingi korrigeerib kolleegium
mõnevõrra maakohtu otsustust. Taotluse kohaselt kulutas K. Kutsar määratud kaitsjana kohtueelses
menetluses õigusteenuse osutamiseks kokku kuus tundi, mille eest ta taotleb 168 eurot (sh
käibemaks) ja istungitel osalemisele viisteist tundi, mille eest kaitsja soovib 720 eurot (sh
käibemaks). Maakohus määras need summad õigesti A. Ljubajevile kohtueelses ja maakohtu
menetluses osutatud riigi õigusabi eest makstavaks tasuks. Küll aga on vaja korrigeerida otsust
kulude osas (kuni 1. maini 2015. a kehtinud riigi õigusabi korra p 47.2 järgi makstav tasu), mis
tekkisid kohtuistungitele sõitmise tõttu. Kõigepealt luges maakohus menetluskulude hulka 144 eurot
(sh käibemaks) selle eest, et K. Kutsaril oli vaja sõita kuus korda Valgast Tartusse õigusabi osutama.
Advokaat on ekslikult märkinud, et sõitis Valgast Tartusse ka 16. märtsil 2015, kohtuotsus kuulutati
aga juba 11. märtsil. Seetõttu on põhjendatud arvata menetluskulude hulka 120 eurot (sh käibemaks).
Ka taotleb kaitsja, et talle hüvitataks kolmel korral Tartu ja Valga vahel isikliku sõiduauto
kasutamisega tekkinud kulud. Kulude hüvitamine on põhjendatud üksnes kahe sõidu eest, kuivõrd
K. Kutsar taotleb hüvitist ekslikult ka 16. märtsi 2015 eest. Niisiis kulutas kaitsja kahel korral Tartu ja
Valga vahel sõitmisele kokku 33 eurot (sh käibemaks). Eeltoodust tulenevalt peab RÕS § 23 lg 1,
§ 22 lg 7 ja § 21 lg 3 ning riigi õigusabi korra punktide 2, 16, 18, 47.2 ja 48 alusel A. Ljubajevile
kohtueelses ja maakohtu menetluses osutatud riigi õigusabi eest makstavaks tasuks määrama 1041
eurot. See kulu tuleb jätta KrMS § 181 lg 1 alusel riigi kanda.
31.2. Valitud kaitsjale makstud kulude hüvitamise taotluses palutakse A. Ljubajevile hüvitada 480
eurot (sh käibemaks) nõustamise, kriminaalasja materjalidega tutvumise ja kaitseakti koostamise eest.
Kolleegium nõustub maakohtuga, et see kulu on mõistlik, ja jätab selle KrMS § 175 lg 1 p 1 ja § 181
lg 1 alusel riigi kanda.
31.3. Samuti tuleb KrMS § 181 lg 1 ja § 175 lg 1 p 5 alusel jätta riigi kanda A. Ljubajevi kaitsjale
toimikust koopia tegemisele kulunud 45 senti.


(allkirjastatud digitaalselt)

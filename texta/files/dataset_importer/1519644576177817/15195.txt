                            KOHTUMÄÄRUS

Kohus                              Pärnu Maakohus

Kohtunik                           Anne Randjärv

Määruse tegemise aeg ja koht       18. mai 2016 Rapla

Tsiviilasja number                 2-11-26054
Tsiviilasi                         AS SEB Liising hagi Pjotr Sedini vastu 1 677 183,55 euro
                                   väljamõistmiseks.


Menetlusosalised     ja   nende Hageja AS SEB Liising (rg-kood 10281767, asukoht
esindajad                       Tornimäe 2, 15010 Tallinn), esindaja Janek Alvela (e-post
                                janek.alvela@seb.ee).

                                   Kostja Pjotr Sedin (isikukood xxxxxxxxxxx, elukoht xxxxx
                                   xx, xxxxx xxxxxxx), esindaja vandeadvokaat Elmer Muna
                                   (e-post elmer.muna@tgslegal.ee).


Menetlustoiming                    Menetluse    lõpetamine,    riigilõivu     tagastamine     ja
                                   menetluskulude kindlaksmääramine

RESOLUTSIOON

Võtta vastu AS SEB Liising hagist loobumine hagi menetlemisel Pjotr Sedini vastu
1 677 183,55 euro väljamõistmiseks ja lõpetada käesoleva tsiviilasja menetlus.

Tühistada Pärnu Maakohtu 01.04.2016 kohtuotsus tsiviilasjas nr 2-11-26054.

Jätta kostja menetluskulud hageja kanda ja mõista ASilt SEB Liising Pjotr Sedini kasuks
välja 8640 (kaheksa tuhat kuussada nelikümmend) eurot menetluskulusid.

Hüvitamisele kuuluvatelt menetluskuludelt tuleb tasuda menetluskulude suurust kindlaks
tegeva lahendi jõustumisest alates kuni täitmiseni viivist võlaõigusseaduse § 113 lõike 1 teises
lauses ettenähtud ulatuses.

Tagastada AS SEB Liising arvelduskontole nr EE251010002006428001 SEB Pangas
03.06.2011 Rahandusministeeriumi arvelduskontole tasutud riigilõivust 4685,41 eurot.
                                               2

Koopia määrusest toimetada menetlusosalistele kätte ja saata täitmiseks Riigi Tugiteenuste
Keskusele.

Edasikaebamise kord

Määruse peale võib esitada määruskaebuse Tallinna Ringkonnakohtule kirjalikult Pärnu Maakohtu
Rapla kohtumaja kaudu 15 päeva jooksul määruse kättetoimetamisest alates. Määruskaebust ei saa
esitada viie kuu möödumisel määruse tegemisest.

Asjaolud ja hageja avaldus

AS SEB Liising esitas 06.06.2011 kohtule hagiavalduse Baltic Panel Group OÜ (pankrotis) ja Pjotr
Sedini vastu võlgnevuse väljamõistmiseks. Maakohtu 12.09.2014 määrusega jättis kohus
hagiavalduse Baltic Panel Group OÜ (pankrotis) vastu läbi vaatamata. Maakohtu 01.04.2016
otsusega jättis kohus hagiavalduse Pjotr Sedini vastu rahuldamata ja menetluskulud hageja kanda.

Riigikohtu 07.03.2016 määrusega jättis kohus tsiviilasjas nr 2-10-5118 menetlusse võtmata Pjotr
Sedini kassatsioonkaebuse AS SEB Pank hagis Pjotr Sedini vastu käenduslepingust tuleneva
võlgnevuse väljamõistmiseks, mistõttu jõustus Tallinna Ringkonnakohtu 28.10.2015 otsus, millega
jäeti rahuldamata Pjotr Sedini apellatsioonkaebus Harju Maakohtu 07.10.2011 otsusele, millega
mõisteti Pjotr Sedinilt välja AS SEB Pank kasuks 3 195 582,40 eurot. Kuna nimetatud otsusega on
muutunud hageja nõude menetlemine sisutühjaks (kostja ei suuda tõenäoliselt rahuldada hageja
nõuet), puudub igasugune otstarbekus käesoleva tsiviilasja edasiseks menetlemiseks. Seega loobub
hageja hagist ja palub kohtuotsuse tühistada ning menetluse käesolevas tsiviilasjas lõpetada.

Kuna hageja esitas avalduse hagist loobumiseks kostjast tulenevate asjaolude tõttu (kostjalt on välja
mõistetud kohtuotsusega võlgnevus juba nii suures ulatuses, et hageja nõude menetlemine on
muutunud sisutühjaks), oleks kostja menetluskulude väljamõistmine hagejalt ebaõiglane ja
ebamõistlik. TsMS § 162 lg 4 alusel võib kohus jätta kulud täielikult või osaliselt poolte endi kanda,
kui vastaspoole kulude väljamõistmine poolelt, kelle kahjuks otsus tehti, oleks tema suhtes äärmiselt
ebaõiglane või ebamõistlik.

AS SEB Liising tasus 03.06.2011 hagiavalduse esitamisel Rahandusministeeriumi kontole nr
10220034796011 SEB Pangas riigilõivu summas 35 825,87 eurot viitenumbriga 2900072369.
Kohus on varasemalt hageja enam tasutud riigilõivu osaliselt tagastanud ning käesolevaks hetkeks
on hageja tasutud lõplikuks riigilõivu summaks 6385,41 eurot.

01.07.2014 jõustus TsMSRS § 21 lg 1, mis sätestab, et tsiviilkohtumenetluses avalduse, hagi,
apellatsioon- või määruskaebuse esitamisel 2009. aasta 1. jaanuarist kuni 2012. aasta 30. juunini
kehtinud määras tasutud riigilõiv tagastatakse menetlusosalisele avalduse alusel, kui avalduse
esitamise päevaks ei ole kohtumenetlus jõustunud lõpplahendiga lõppenud, osas, mis ületab
riigilõivu tagastamise otsustamise ajal sama menetlustoimingu eest kehtivat riigilõivumäära rohkem
kui 50 eurot. Riigikohtu põhiseaduslikkuse järelevalve kolleegium tegi 26.05.2015 kohtuasjas nr 3-
4-1-59-14 lahendi, millega tunnistas muuhulgas kehtiva riigilõivuseaduse § 59 lõiked 1 ja 15
koostoimes lisaga 1 põhiseadusega vastuolus olevaks ning kehtetuks osas, milles tsiviilasja hinna
puhul üle 500 000 euro tasutakse riigilõivu kuni 10 500 eurot. Samuti otsustas Riigikohus, et
tsiviilasja hinna puhul üle 500 000 euro tasutakse lõivu 3400 eurot. Seega tuleks kehtiva
riigilõivuseaduse järgi praeguse hinnaga hagilt (1 677 183,55 eurot) tasuda riigilõivu summas 3400
eurot. Kuna avaldaja on tasunud riigilõivu hagilt summas 6385,41 eurot, on tasutud riigilõivu
rohkem summas 2985,41 eurot. Riigilõivuseaduse § 15 lg 1 p 1 ja TsMS § 150 lg 1 p 1 kohaselt
                                              3

tagastatakse tasutud riigilõiv enam tasutud osas, kui riigilõivu on tasutud ettenähtust rohkem. TsMS
§ 150 lg 2 p 2 alusel tagastatakse pool menetluses tasutud riigilõivust, kui hageja loobub hagist.
Seega kuulub hagejale tagastamisele veel 1700 eurot hagist loobumise tõttu.

Eeltoodu järgi palub hageja võtta vastu tema avaldus hagist loobumiseks, tühistada 01.04.2016
kohtuotsus, lõpetada menetlus käesolevas tsiviilasjas ja tagastada hagejale riigilõiv summas 4685,41
eurot AS SEB Liising kontole nr EE251010002006428001 SEB Pangas ning jätta poolte
menetluskulud nende endi kanda.

Kostja vastus

16.05.2016 kohtule saabunud kostja vastusest nähtuvalt ei vaidle ta vastu menetluse lõpetamisele.

Kostja palub seoses hagist loobumisega määrata kindlaks menetluskulude jaotuse ja mõista hagejalt
kostja kasuks välja kostja kantud menetluskulud. TsMS § 168 lg 2 kohaselt kannab hageja
menetluskulud juhul, kui menetlus lõpetatakse määrusega. TsMS § 168 lõigetes 3–5 nimetatud
erandeid ei esine. Kuivõrd TsMS § 168 on erinorm TsMS § 162 lg 4 suhtes, ei saa viimane tulla
asjas kohaldamisele. Seda silmas pidades tuleb jätta menetluskulud täies ulatuses AS SEB Liising
kanda. Menetluskulud tuleks jätta hageja kanda ka TsMS § 162 lg 4 kohaldumisel. Hageja ei ole
kohtu ette toonud mistahes asjaolusid, mis annaks alust õigluse kaalutlusel hagejat menetluskulude
kandmisest vabastada. Hageja on hagiavalduse käesolevas asjas esitanud vabatahtlikult ja täie
teadmise juures, et kohtu menetluses oli samaaegselt hageja emaettevõtte nõue Pjotr Sedini vastu.
Tõenäolisemaks hagist loobumise põhjuseks on käesolevas asjas esitatud hagi rahuldamata jätmine,
kusjuures sisuliselt üritab hageja vaid vabaneda kostja menetluskulude kandmise kohustusest. Seda
silmas pidades on hageja väited alusetud.

Erinevalt hagejast ei ole kostja menetluses osalemine olnud vabatahtlik. Kostja pidi enda õiguste
kaitsmiseks hagile vastama, kasutama selleks kvalifitseeritud õigusabi ning kandma kulutusi.
Menetluskulud käesolevas asjas tuleb seega jätta täies ulatuses hageja kanda.

Kostja palub menetluskulud hagejalt välja mõista enda 18.02.2016 ja 22.02.2016 menetluskulude
nimekirjades märgitud ulatuses, kokku summas 10 476 + 180 = 10 656 eurot (sh käibemaks). Kostja
palub hüvitada kuludelt kantud käibemaksu, kuivõrd füüsilise isikuna puudub tal sisendkäibemaksu
maha arvamise õigus. Kostja kinnitab, et kõik kulud on kantud seoses käesoleva kohtuasjaga.
Menetluskulud palub kostja välja mõista selliselt, et need tuleb tasuda Advokaadibüroo TGS OÜ
arvelduskontole nr EE372200221014218421 Swedbankis. Samuti palub kostja hagejalt tema kasuks
välja mõista viivised kostja kantud menetluskuludelt VÕS § 113 lõikes 1 sätestatud määras alates
menetlust lõpetava määruse jõustumisest kuni kohustuse kohase täitmiseni.

Kohtu põhjendused

Pärnu Maakohtu 01.04.2016 otsusega jäeti AS SEB Liising hagi Pjotr Sedini vastu rahuldamata ja
menetluskulud summas 8640 eurot hageja kanda.

Hageja esitas 04.05.2016 kohtule avalduse hagist loobumiseks, 01.04.2016 kohtuotsuse
tühistamiseks, menetluse lõpetamiseks, riigilõivu tagastamiseks summas 4685,41 eurot ja
menetluskulude jätmiseks poolte endi kanda.

Kostja 16.05.2016 kohtule esitatud vastusest nõustub ta hageja nõuetega, v.a menetluskulude
jätmisega poolte endi kanda, paludes kostja menetluskulud 10 656 euro ulatuses hagejalt välja
                                               4

mõista.

Tsiviilkohtumenetluse seadustiku (TsMS) § 429 lg 1 alusel võib hageja hagist loobuda kuni hagi
kohta tehtud lahendi jõustumiseni, esitades selleks avalduse. Kohus võtab hagist loobumise vastu
määrusega, millega ühtlasi lõpetab asja menetluse. TsMS § 429 lg 3 näeb ette, et kui hagist
loobumise avaldus esitatakse väljaspool kohtuistungit, teatab kohus enne menetluse lõpetamise
otsustamist kostjale avalduse esitamisest, määrates kostjale vastamise tähtaja. Kui kostja soovib
menetluskulude väljamõistmist hagejalt, peab ta seda vastuses märkima. TsMS § 431 lg 2 sätestab,
et kui menetluse lõpetab asja lahendanud kohus edasikaebetähtaja jooksul esitatud avalduse alusel,
tühistab ta asjas tehtud lahendi või lahendid.

Hageja on TsMS § 162 lg 4 järgi taotlenud menetluskulude jätmist poolte endi kanda. TsMS § 162
lg 4 kohaselt võib kohus jätta kulud täielikult või osaliselt poolte endi kanda, kui vastaspoole kulude
väljamõistmine poolelt, kelle kahjuks otsus tehti, oleks tema suhtes äärmiselt ebaõiglane või
ebamõistlik. Kohus nõustub kostja seisukohaga, et antud juhul kuulub kohaldamisele TsMS § 168 lg
2, mille alusel kannab hageja menetluskulud, kui hagi jäetakse läbi vaatamata või kui menetlus
lõpetatakse määrusega ja käesoleva paragrahvi lõigetest 3–5 ei tulene teisiti. TsMS § 168 lg 4 näeb
ette, et kui hageja loobub hagist või võtab selle tagasi, kannab ta kostja menetluskulud, välja arvatud
juhul, kui ta loobub hagist või võtab selle tagasi seetõttu, et kostja on nõude pärast hagi esitamist
rahuldanud.

TsMS § 173 lg 1 järgi märgib asja menetlenud kohus menetluskulude jaotuse menetlusosaliste vahel
menetlust lõpetavas määruses. TsMS § 174 lg 1 kohaselt määrab menetluskulude rahalise suuruse
menetluskulude jaotuse alusel vajalikus ja põhjendatud ulatuses kindlaks asja menetlev kohus samas
tsiviilasjas, millega seoses kulud tekkisid. TsMS § 174 lg 10 alusel peab menetlusosaline
menetluskuludelt arvestatava käibemaksu hüvitamiseks kinnitama, et ta ei ole
käibemaksukohustuslane või ei saa muul põhjusel tekkinud kuludelt käibemaksu tagasi arvestada.
TsMS § 177 lg 1 p 1 järgi määrab kohus menetluskulude rahalise suuruse kindlaks menetlust
lõpetavas määruses. TsMS § 177 lg 4 kohaselt märgib kohus menetlusosalise taotluse alusel
menetluskulude kindlaksmääramise kohtulahendis, et hüvitamisele kuuluvatelt menetluskuludelt
tuleb tasuda menetluskulude suurust kindlaks tegeva lahendi jõustumisest alates kuni täitmiseni
viivist võlaõigusseaduse § 113 lõike 1 teises lauses ettenähtud ulatuses.

Eeltoodule tuginedes tuleb kostja menetluskulud jätta hageja kanda, kuid kohtu hinnangul
(tuginedes 01.04.2016 kohtuotsuses toodud põhjendustele) on kostjale osutatud õigusabi endiselt
põhjendatud 60 tunni ulatuses ning seega on kostja vajalikuks ja põhjendatud menetluskuluks 8640
eurot.

TsMS § 150 lg 1 p 1 alusel tagastatakse tasutud riigilõiv enam tasutud osas, kui riigilõivu on tasutud
ettenähtust rohkem. TsMS § 150 lg 2 p 2 järgi tagastatakse pool menetluses tasutud riigilõivust, kui
hageja loobub hagist. Tsiviilkohtumenetluse seadustiku ja täitemenetluse seadustiku rakendamise
seaduse (TsMSRS) § 21 lg 1 kohaselt tagastatakse tsiviilkohtumenetluses avalduse, hagi,
apellatsioon- või määruskaebuse esitamisel 2009. aasta 1. jaanuarist kuni 2012. aasta 30. juunini
kehtinud määras tasutud riigilõiv menetlusosalise avalduse alusel, kui avalduse esitamise päevaks ei
ole kohtumenetlus jõustunud lõpplahendiga lõppenud, osas, mis ületab riigilõivu tagastamise
otsustamise ajal sama menetlustoimingu tegemise eest kehtivat riigilõivumäära rohkem kui 50 eurot.
Riigilõivuseaduse (RLS) lisa 1 alusel tasutakse tsiviilasja hinna puhul üle 500 000 euro riigilõivu
3400 eurot. Kohus nõustub hagejaga, et kehtiva RLS järgi tuleks 2011. aastal esitatud hagilt hinnaga
1 677 183,55 eurot tasuda riigilõivu summas 3400 eurot.
                                             5

AS SEB Liising tasus 03.06.2011 Rahandusministeeriumi arvelduskontole nr 10220034796011 SEB
Pangas viitenumbriga 2900072369 riigilõivu 35 824,87 eurot. Pärnu Maakohtu 18.09.2014
määrusega tagastati hagejale tasutud riigilõivust 17 912,43 eurot. Pärnu Maakohtu 22.10.2014
määrusega tagastati hagejale tasutud riigilõivust veel 11 527,03 eurot. Seega on hageja tasutud
riigilõiv 6385,41 eurot, millest kuulub tagastamisele enam tasutud osa summas 2985,41 eurot.
Hagist loobumisega seoses kuulub hagejale tasutud riigilõivust 3400 eurost tagastamisele pool, s.o
1700 eurot. Seega kuulub hagejale tagastamisele riigilõiv kokku summas 4685,41 eurot.

Eeltoodule tuginedes võtab kohus vastu hageja hagist loobumise, lõpetab tsiviilasja menetluse,
tühistab käesolevas tsiviilasjas 01.04.2016 tehtud kohtuotsuse, jätab kostja menetluskulud summas
8640 eurot hageja kanda ja tagastab hagejale tasutud riigilõivust 4685,41 eurot.


(allkirjastatud digitaalselt)


Anne Randjärv
kohtunik

                                                                         2-14-35023




                              KOHTUOTSUS
                            Eesti Vabariigi nimel

Kohus                           Tartu Maakohus
Kohtunik                        Ülle Raag
Kohtuistungisekretär            Margit Veike
Otsuse tegemise aeg ja koht     29. jaanuar 2016. a, Jõgeva kohtumaja
Tsiviilasja number              2-14-35023
Tsiviilasi                      ERGO Insurance SE hagi Rxxxxx Axxxxxxx vastu
                                liikluskahju summas 3251,38 eurot ja käsitluskulude
                                summas 487,71 eurot nõudes

Hagihind                        3739,09 eurot

Menetlusosalised ja nende       Hageja: ERGO Insurance SE (registrikood 10017013;
esindajad                       asukoht Tammsaare tee 118c, Tallinn 12917)
                                Hageja volitatud esindaja: Kairi Koppel (e-post:
                                kairi.koppel@ergo.ee)
                                Kostja: Rxxxxx Axxxxxx (isikukood xxxxxxxxxxx;
                                elukoht
                                xxxxxxxxxxxxxxxxxxxxxxxxxxxxxxxxxxxxxxxxxxxxxx
                                xxx;
                                Kostja lepinguline esindaja: vandeadvokaat Rene
                                Varul (Advokaadibüroo Lillo&Lõhmus; asukoht Ülikooli
                                4, Tartu 51003; e-post: rene@advokaadid.ee)
Kohtuistungi aeg                14.09.2015. a, 18.11.2015. a

RESOLUTSIOON
1. Rahuldada ERGO Insurance SE hagi Rxxxxx Axxxxxxx vastu osaliselt.
2. Mõista Rxxxxx Axxxxxxxxx ERGO Insurance SE kasuks välja liikluskahju summas
   1994,36 eurot.
3. Jätta rahuldamata ERGO Insurance SE hagi Rxxxxx Axxxxxxx vastu liikluskahju
   tagasinõudes 1257,02 euro ulatuses ja kahjujuhtumi käsitluskulu nõudes summas
   487,71 eurot.

Menetluskulude jaotus

1. Jätta poolte menetluskulud 53 % ulatuses kostja kanda ja 47 % ulatuses hageja
   kanda.



                                                                                  1
 2. Mõista ERGO Insurance SE-lt Rxxxxx Axxxxxxx kasuks välja menetluskulud summas
    380,47 eurot.

 Edasikaebamise kord
 Kohtuotsusele saab esitada apellatsioonkaebuse Tartu Ringkonnakohtule (Kalevi tn 1, Tartu) 30
 päeva jooksul alates otsuse kättetoimetamisest. Kaebus võidakse lahendada kirjalikus
 menetluses, kui kaebuses ei taotleta selle lahendamist istungil.


ASJAOLUD JA MENETLUSE KÄIK

1.     ERGO Insurance SE esitas 12.11.2014. a Pärnu Maakohtule maksekäsu kiirmenetluse
avalduse Rxxxxx Axxxxxxxxx 3739,09 euro saamiseks. Kohus tegi 21.11.2014. a võlgnikule
makseettepaneku, millele võlgnik esitas tähtaegselt vastuväite. Seoses vastuväite esitamisega
otsustas Pärnu Maakohus 21.01.2015. a määrusega maksekäsu kiirmenetluse lõpetada ja anda asi
üle Tartu Maakohtule menetluse jätkamiseks hagimenetluses.
Tartu Maakohus jättis 06.02.2015. a määrusega ERGO Insurance SE hagi käiguta ja määras
tähtaja puuduste kõrvaldamiseks. Kohus määras, et avaldajal tuleb esitada nõue, põhjendada seda
hagiavaldusele ettenähtud vormis ning tasuda hagilt täiendavat riigilõivu.
ERGO Insurance SE kõrvaldas tähtaegselt puudused ja esitas 17.02.2015. a kohtule hagiavalduse
ning tasus hagilt täiendavat riigilõivu.

2.      Hagiavalduse kohaselt toimus 17.10.2013. a Tartumaal xxxxx vallas liiklusõnnetus, kus
kostja, juhtides alkoholijoobes sõidukit Nissan Sunny (xxxxxx), sõitis tagant otsa sõidukile
Toyota Hiace (xxxxx). Liiklusõnnetuse toimumise hetkel juhtis kostja sõidukit alkoholijoobes.
Kostja poolt sõiduki juhtimine joobeseisundis on tõendatud Lõuna prefektuuri väärteomenetluse
lõpetamise määrusega ja Tartu Maakohtu jõustunud kohtuotsusega kriminaalasjas nr 1-13-9356.
Sõiduki Nissan Sunny xxxxxxxx suhtes oli liiklusõnnetuse toimumise hetkel sõlmitud
liikluskindlustuse leping nr L005333895 ERGO Insurance SE-s. Hageja poolt on hüvitatud
liikluskahju 3251,38 eurot, millele lisandub käsitluskulu summas 487,71 eurot, s.o kokku
3739,09 eurot. Käsitluskulu sisaldab endas kindlustusjuhtumi käsitlemisel tehtavaid vajalikke
kulutusi, mis kaasnevad iga juhtumiga. Need sisaldavad endas toimiku koostamise kulusid,
paberikulu, printimise kulu, andmete töötlemise kulu jne.
Nõude õigusliku alusena tugineb hageja liikluskindlustuse seaduse (LKindlS) § 48 lg 2 p-le 2,
mis sätestab, et kindlustusandjal või Garantiifondil on õigus esitada tagasinõue sõiduki valdaja
vastu, kui sõiduki valdaja juhtis sõidukit, olles alkoholi, narkootilise või psühhotroopse aine mõju
all. Sama paragrahvi lõike 3 kohaselt nõutakse tagasinõudega sisse ka juhtumi käsitluse
põhjendatud kulu. Hageja on LKindlS § 48 lg 2 p 2 ning lg 3 alusel kostjale esitanud tagasinõude.
Kostja ja hageja ei ole nõude tasumise osas kokkuleppele jõudnud.
Hageja on esitanud nõude tõendamiseks Lõuna prefektuuri väärteomenetluse lõpetamise
määruse (tl 16), Tartu Maakohtu kohtuotsuse kriminaalasjas nr 1-13-9356 (tl 16 pöördel–18),
liikluskindlustuse lepingu nr 005333895 (tl 18 pöördel), liikluskahju nr 1314787 väljamakse
otsuse (19), Entar Auto OÜ arve nr 2147 (tl 19 pöördel), foto sõidukist (tl 20), tagasinõude kirja
kostjale (tl 20 pöördel) ja tasunud riigilõivu 325 eurot (tl 21 ja pöördel).

3.     Kostja vaidles esindaja vahendusel hagile vastu (tl 32–33).




                                                                                                  2
Kostja esindaja märgib, et hagiavalduse kohaselt tuginetakse tagasinõude materiaalõigusliku
alusena LKindlS § 48 lg 2 p-le 2 ja lg-le 3. Kostja esindaja andmetel selliseid sätteid
liikluskindlustuse seaduses ei eksisteeri. Seega peaks hageja täpsustama oma nõude aluseid.
Lisaks on kostja seisukohal, et alkoholijoobeseisund ei takistanud tal õigesti tajumast
liiklusolusid ega põhjustanud liiklusavariid. Seda ei ole ka kusagil tuvastatud, et kostja oleks
rikkunud muid liiklusnõudeid. Kostjat on karistatud vaid KarS § 424 järgi joobesseisundis
liiklusvahendi juhtimise eest.
Kostja on seisukohal, et tagasinõude õiguse realiseerimiseks peaks tuvastama, et alkoholi
tarbimine on põhjustanud liiklusõnnetuse toimumise. Kostja on arvamusel, et just Toyota Hiace
juht põhjustas liiklusavarii, kuna hageja oli tagant sõitjana sooritamas möödasõitu, kui Toyota
Hiace ei veendunud enda sooritatava manöövri (vasakpöörde) ohutuses ja liikus kostja juhitud
sõidukile otsa. Seega on kindlustusandja kostja arvates määranud valesti hüvitise Toyota Hiace
juhile, kellele liiklusõnnetuse põhjustajana ei tulnuks kindlustushüvitist välja maksta. Seetõttu
on põhjendamatu ka regressinõue.

4.     Hageja esitas 11.06.2015. a kostja vastuse kohta oma seisukoha (tl 35).
Kostja väite kohta, et tagasinõude materiaalõigusliku alusena viidatud LKindlS § 48 lg 2 ja lg 3
sätteid ei eksisteeri, selgitab hageja, et liiklusõnnetuse toimumise hetkel ehk 17.10.2013. a
kehtinud liikluskindlustuse seaduse järgi on hageja märkinud õiged nõude alused. Hageja
hinnangul on võimalik, et kostjat on eksitanud 01.10.2014. a kehtima hakanud uus
liikluskindlustuse seadus.
Kostja on asunud seisukohale, et antud juhtumi puhul peab tuvastama, et kostja alkoholi
tarbimine on põhjustanud liiklusõnnetuse toimumise. Hageja juhib tähelepanu hagiavaldusele
lisatud väärteomenetluse lõpetamise määrusele, mille kohaselt on politsei juba selle fakti
tuvastanud. Nimetatud määruse lõikes 2 on politsei tuvastanud, et Rxxxxx Axxxxxx, juhtides
mootorsõidukit Nissan Sunny alkoholijoobes, ei olnud oma seisundi tõttu võimeline tajuma
täpselt liiklusolusid, mistõttu sõitis tagant otsa ees pidurdanud sõidukile Toyota. Tulenevalt
eeltoodust on hageja seisukohal, et väärteomenetluse lõpetamise määrusega on juba tõendatud
kostja alkoholijoobes sõiduki juhtimise ja liiklusõnnetuse toimumise vahel põhjusliku seose
olemasolu. Kuna joobeastme ja täpsete liiklusõnnetuse asjaolude kohta on rohkem materjali
liiklusõnnetust menetlenud politseil, esitas hageja kohtule taotluse nõuda Lõuna prefektuurilt
välja väärteoasja nr 2602,13,005553 toimik.
Kahjukäsitluse kulude kohta lisab hageja, et regressidega seotud liikluskindlustuse
kahjutoimikute kahjukäsitluskulude määramine on ERGO Insurance SE-s reguleeritud
28.05.2001. a kehtestatud käskkirjaga, mille hageja lisab käesolevale vastusele.

5.     Kohus nõudis 17.06.2015. a Lõuna prefektuurilt välja väärteoasja nr 2602,13,005553
toimiku (tl 41). Lõuna prefektuur edastas nõutud toimiku kohtule 10.07.2015. a (tl 44–48).

6.     Kohus pidas 14.09.2015. a eelistungi.
Hageja jäi istungil oma regressinõude juurde. Hageja oli kostja kindlustusandja. Tegemist on
suurema ohu allika valdaja vastutuskindlustusega. Kuna kostja tekitas kahju, tekkis hagejal
kohustus see kahjusaajale hüvitada. Hageja taotles väärteotoimiku materjalide tsiviilasja
materjalide hulka tõenditena lisamist. Väärteoasjas on politsei tuvastanud, et õnnetus toimus
kostjapoolse rikkumise tagajärjel, kes ei suutnud oma seisundi tõttu liiklusolusid täpselt tajuda.
Kannatanu ei olnud manöövrit alustanud. Veel taotles hageja kriminaalasja materjalide hulgast
dokumendi väljanõudmist, kus kajastub kostja joove. Täiendavalt soovis hageja esitada tõendina
kostjale 28.11.2014. a saadetud kahjunõude teadet.



                                                                                                3
Kostja on seisukohal, et tegemist on Toyota juhi poolse rikkumisega, kes ei veendunud manöövri
ohutuses. Kahjunõue on väga suur. Hagis on lisaks remonditöödele veel 487,71 eurot
käsitluskulu, mille kujunemine on arusaamatu. Pilte vaadates ei ole Toyota kahjustused
ulatuslikud ja auto ei ole kõige uuem, mistõttu ligi 4000 eurot maksev remont tundub
ülepakutuna. Kostja esitas taotluse enda liiklusõnnetuse asjaolude kohta vande all
ülekuulamiseks.

7.     17.09.2015. a esitas kohus Tartu Maakohtu Tartu kohtumajale taotluse esitada
kriminaalasja nr 1-13-9356 materjalide hulgast tõendid 17.10.2013. a Rxxxxx Axxxxxxx joobe
tuvastamise kohta (tl 56). 21.09.2015. a edastas Tartu Ringkonnakohus kohtule
indikaatorvahendi ja tõendusliku alkomeetri kasutamise protokolli (tl 58–59).

8.      22.09.2015. a esitas hageja kohtule kostja poolt hagejale esitatud kahjujuhtumi teate, OÜ
Entar Auto ja Timecolors OÜ remondikalkulatsioonid ja sõiduki Toyota (xxxxx)
registreerimistunnistuse koopia (tl 60–69).

9.     18.11.2015. a peetud kohtuistungil selgitas hageja, et kannatada saanud autol vahetati
kaks tagaust, sest uksed olid saanud suures ulatuses kahjustada. Uste taastamise korral ei oleks
nende lukusüsteemid suure tõenäosusega tööle hakanud. Hageja märkis, et tööde ulatuse
hinnapakkumise koostab remondiettevõte. See esitatakse kindlustuspakkujale, kes kontrollib üle,
vaatab fotosid ja sageli ka sõidukit ja hindab detailide vahetamise vajalikkust. Kindlustusandja
on kasumit teeniv ettevõte, kellel ei ole huvi maksta rohkem kui kahju on põhjustatud. Kostja
esindaja jäi seisukohale, et uste vahetamise vajadus ei ole tõendatud.
Kostja esitas taotluse koguda lisatõend ja küsida autoremondiettevõttest asjatundja arvamust
selle kohta, kas uste vahetamine uute vastu oli otstarbekas või olnuks otstarbekam need taastada.
Kohus andis kostjale selleks võimaluse, määrates täiendava tõendi esitamise tähtajaks
18.12.2015. a.
Kohus kuulas istungil vande all üle kostja, kes kirjeldas õnnetusjuhtumi asjaolusid. Kostja sõnul
oli ta juba manöövrit alustanud ja vastassuunavööndisse liikunud, kui järsku läks tema ees
sõitnud bussil vasak suunatuli sisse ja buss keeras talle ette. Kostja ei jõudnud enam pidurdada
ja nii see otsasõit juhtuski. Avarii põhjustas Toyota juht.


KOHTU SEISUKOHT JA PÕHJENDUSED

10.     Kohus leiab, et ERGO Insurance SE hagi Rxxxxx Axxxxxxx vastu liikluskahju ja
käsitluskulude nõudes on põhjendatud osaliselt.

11.    Poolte esitatud asjaolude ja tõendite põhjal tegi kohus kindlaks alljärgnevad
vaidlustamata asjaolud:
   17.10.2013. a kella 19.50 ajal toimus Tarumaalxxxxxx vallas xxxxxxxxxxxxxxxxxxx
    maantee 23,2. kilomeetril liiklusõnnetus, mille käigus kostja, juhtides sõidukit Nissan Sunny
    (reg nr xxxxxx) sõitis tagant otsa sõidukile Toyota Hiace xxxxxx). See asjaolu on tõendatud
    Politsei- ja Piirivalveameti Lõuna prefektuuri korrakaitsebüroo liiklusjärelevalvetalituse
    21.10.2013. a väärteomenetluse lõpetamise määrusega väärteoasjas nr 2602,13,005553 (tl
    16).
   Kostja oli sõidukit juhtides alkoholijoobes. Vahetult pärast liiklusõnnetuse toimumist
    tuvastas politseiametnik kostjal joobeseisundile viitavad tunnused (tl 58) ning
    indikaatorvahendi ja tõendusliku alkomeetriga tuvastati kostjal joove 0,91 mg/l kohta tema
    väljahingatavas õhus (tl 58 pöördel-59).         Tartu Maakohtu 18.10.2013. a otsusega


                                                                                               4
      kriminaalasjas nr 1-13-9356 (tl 16 pöördel–18) tunnistati kostja mootorsõiduki joobes
      juhtimise eest KarS § 424 järgi süüdi ja teda karistati 8 kuu vangistusega. Vangistusest arvati
      maha eelvangistuses viibitud 2 päeva ja ülejäänud karistus jäeti KarS § 74 alusel tingimisi
      täitmisele pööramata.
     Sõiduauto Totota Hiace sai liiklusõnnetuse tagajärjel kahjustusi. Hageja poolt tõendina
      esitatud fotodelt (tl 20 ja tl 73-81) nähtub, et kahjustada on saanud sõiduki tagauksed,
      seejuures on suurem mõlk parempoolsel uksel.
     Sõiduauto Totota Hiace on remonditud Entar Auto OÜ-s, kes on esitanud teostatud tööde eest
      sõiduki omanikule Tallinna Krematooriumi AS-ile arve nr 2147 (tl 38) summas 3251,38 eurot
      (ilma käibemaksuta). ERGO Insurance SE poolt on Tallinna Krematooriumi AS-le
      väljamakse tehtud 02.12.2013 (tl.19).
     Kostja ja ERGO Insurance SE vahel oli liiklusõnnetuse toimumise ajal sõlmitud Sõiduki
      Nissan Sunny suhtes liikluskindlustuse leping nr L005333895 (tl 18 pöördel). Lepinguga
      laienes kindlustuskaitse kindlustatud sõiduki kasutamisel tekkinud kahjule vastavalt
      liikluskindlustuse seadusele.
     Hageja kindlustusandjana on 02.12.2013. a hüvitanud kannatada saanud sõiduauto Totota
      Hiace omanikule - Tallinna Krematoorium AS-ile kahju summas 3251,38 eurot
      (maksekorraldus tl 19).

Kahju tagasinõude alus ja kostja vastutus

12.      Hageja on esitanud hagis kostja vastu kannatanule hüvitatud kahju tagastusnõude.
Hageja tugineb kahjujuhtumi ajal kehtinud liikluskindlustuse seaduse § 48 lg 2 p-le 2. Viidatud
sätte järgi on kindlustusandjal õigus esitada tagasinõue kahju tekitanud sõiduki valdaja vastu, kes
juhtis sõidukit, olles alkoholi, narkootilise või psühhotroopse aine mõju all, tarbis eelnimetatud
aineid vahetult pärast liiklusõnnetuse toimumist või keeldus eelnimetatud ainete tuvastamisest
tema väljahingatavas õhus või veres.
Kohus nõustub hagejaga selles, et kahjunõudele tuleb kohaldada kindlustusjuhtumi ajal kehtinud
seadust. Kehtiva liikluskindlustuse seaduse (jõustunud 01.10.2014. a, RT I, 11.04.2014, 1) § 83
näeb ette, et enne sama seaduse jõustumist toimunud kindlustusjuhtumile kohaldatakse enne
sama seaduse jõustumist kehtinud liikluskindlustuse seadust.
Kindlustusjuhtumi toimumise ajal, s.o 17.10.2013. a kehtinud liikluskindlustuse seaduse (jõustus
02.11.2007, kehtis kuni 30.06.2014. a, RT I 2007, 55, 368 - edaspidi nimetatud LKindlS) § 7 lg 1
ja § 44 lg-te 1 ja 2 järgi oli hagejal kindlustusandjana kohustus hüvitada kannatanule kindlustatu
tekitatud liikluskahju. Seejuures tuli LKindlS § 26 lg 4 kohaselt hüvitada liikluskahju vastavalt
kindlustatu vastutuse ulatusele. Tulenevalt LKindlS § 48 lg 2 p-st 2 on kindlustusandja poolt
kahju tagasinõude esitamise eelduseks, et kahju tekitanud sõiduki valdaja juhtis sõidukit, olles
narkootilise või psühhotroopse aine mõju all.

13.     Tulenevalt VÕS § 171 lg 1 mõttest võib kostja lisaks vastuväidetele, mis tal on hageja
vastu, esitada kõik vastuväited, mis tal olid esialgse võlausaldaja ehk kahju kannatanud isiku
vastu.
Kostja väitel ei vastuta tema 17.10.2013. a toimunud liiklusõnnetuse käigus kostjale tekkinud
kahju eest, kuna tema ei olnud kahju tekitaja. Nii on kostja hagivastuses märkinud, et
alkoholijoobeseisund ei takistanud tal õigesti tajumast liiklusolusid ega põhjustanud
liiklusavariid ning ei ole tuvastatud, et kostja oleks rikkunud muid liiklusnõudeid. Kostja väitel
põhjustas õnnetuse hoopis Toyota Hiace juht, sest hageja oli tagant sõitjana sooritamas
möödasõitu, kui Toyota Hiace juht ei veendunud enda manöövri, s.o vasakpöörde ohutuses (tl 32
pöördel).

                                                                                                   5
14.    Selleks, et tuvastada, kas kostja vastutab tekkinud kahju eest, tuleb kohtul esmalt teha
kindlaks kostja vastutuse alus.
KindLS § 2 kohaselt on liikluskindlustus suurema ohu allika valdaja tsiviilvastutuse kindlustus.
Vastutus suurema ohu allikaga tekitatud kahju eest on sätestatud võlaõigusseaduse (edaspidi
VÕS) 53. peatüki teises jaos, mille § 1056 lg 1 esimese lause järgi vastutab eriti ohtlikule asjale
või tegevusele iseloomuliku ohu tagajärjel tekkinud kahju eest ohu allikat valitsenud isik
sõltumata oma süüst (riskivastutus). VÕS § 1056 lg 2 esimese lause järgi loetakse asja või
tegevust suurema ohu allikaks, kui selle olemuse või selle juures kasutatud ainete või vahendite
tõttu võib isegi asjatundjalt oodatava hoolsuse rakendamise korral tekkida suur kahju või võib
kahju tekkida sageli. Mootorsõiduki otsene valdaja vastutab riskivastutuse alusel VÕS § 1057
järgi mootorsõiduki käitamisel tekkinud kahju eest.
Tulenevalt VÕS § 1056 lg-st 2 ei kontrollita riskivastutuse puhul põhjuslikku seost vastutava
isiku teo ning tekkinud kahju vahel. Selle asemel tuleb kontrollida põhjuslikku seost suurema
ohu allikast nähtuva tüüpilise ohu ning kannatanul tekkinud kahju vahel. Riskivastutus suurema
ohu allikaga põhjustatud kahju eest tekib juhul, kui kaitstud õigushüve kahjustamine toimus
suurema ohu allikale iseloomuliku riski realiseerumise tagajärjel.
Riigikohus on 04.05.2011. a lahendis nr 3-2-1-29-11 (p 9) juhtinud tähelepanu, et kahju tekitaja
süü ega kahju tekitamise õigusvastasus ei ole suurema ohu allika valitseja, sh mootorsõiduki
otsese valdaja riskivastutuse tekkimise eelduseks. Mootorsõiduki käitaja vastutab suurema ohu
allika valitsejana tekkinud kahju eest sõltumata sellest, kas ta rikkus liikluses osaledes
liikluseeskirja või mitte või kas ta tegi seda süüliselt. Seda ei muuda asjaolu, et liiklusõnnetuses
osaleb kaks moorsõidukit kui suurema ohu allikat. Seega tekib VÕS § 1057 järgi mootorsõiduki
otsese valdaja riskivastutus ka juhul, kui kahju põhjustatakse mootorsõiduki kui suurema ohu
allikaga isikule, kes ise oli teise mootorsõiduki kui suurema ohu allika valitseja.
Pooled ei vaidle selle üle, et kostja juhitud sõiduk Nissan Sunny ja sõiduk Toyota Hiace osalesid
mootorsõidukite liiklusõnnetuses, mille tagajärjel sai Totota Hiace kahjustusi ehk tekkis kahju.
Kahju tekkis sõiduki käitamisele iseloomuliku riski realiseerumise tagajärjel VÕS § 1056 lg 1
esimese lause mõttes, sest mootorsõiduk on vastavalt VÕS §-ile 1057 suurema ohu allikaks.
Kostja suurema ohu allika otsese valdajana vastutab tekkinud kahju eest olenemata sellest, kas
ta rikkus liikluseeskirja nõudeid ning kas ta tegi seda süüliselt või mitte.

Kostja vastutusest vabanemise alused
15.     Mootorsõiduki otsese valdaja vastutust välistavad asjaolud on sätestatud VÕS § 1057 p-
des 1-5 ning nende asjaolude esinemise korral vabaneb mootorsõiduki otsene valdaja vastutusest.
VÕS § 1057 p 3 järgi ei vastuta mootorsõiduki otsene valdaja käitamisel tekkinud kahju eest mh
juhul, kui kahju põhjustas kannatanu tahtlik tegu.
VÕS § 139 lg 1 näeb ette, et kui kahju osaliselt tekkis kahjustatud isikust tulenevatel asjaoludel
või ohu tagajärjel, mille eest kahjustatud isik vastutab, vähendatakse kahjuhüvitist ulatuses,
milles need asjaolud või oht soodustasid kahju tekkimist.
Antud juhul väidabki kostja, et liiklusõnnetus toimus Toyota Hiace juhi tegevuse tagajärjel.
Kostja väitel oli tema tagant sõitjana sooritamas möödasõitu, kui Toyota Hiace juht alustas
vasakpööret, veendumata enda manöövri ohutuses.
Selgitamaks lähemalt liiklusõnnetuse asjaolusid, nõudis kohus hageja taotlusel välja väärteoasja
materjalid, sh tunnistajate Jxxxx Txxxxx ja Jxxxxx Mxxxxxx ülekuulamise protokollid (tl 46–
47) ning sündmuskoha vaatlusprotokoll (tl 48).
TsMS § 229 lg 1 järgi võib olla tsiviilasjas tõendiks igasugune teave, mis on seaduses sätestatud
protsessivormis ja mille alusel kohus seaduses sätestatud korras teeb kindlaks poolte nõudeid ja

                                                                                                  6
vastuväiteid põhjendavad asjaolud või nende puudumise. Riigikohus on 11.05.2005. a lahendis
nr 3-2-1-41-05 asunud seisukohale, et kriminaalasjas kogutud tõendeid ja kriminaalmenetluses
tehtud kohtuotsust võib faktiliste asjaolude tõendamiseks kasutada dokumentaalse tõendina oma
väidete tõendamiseks, mida kohus hindab koos teiste asjas kogutud tõenditega. 28.11.2006. a
lahendis nr 3-2-1-105-06 on Riigikohus leidnud, et sama põhimõte kehtib ka väärteomenetluses
kogutud tõendite ja väärteomenetluses tehtud otsuste kohta.
Seega saab väärteoasjas kogutud tõendeid, sh tunnistajate ülekuulamise protokolle tunnistajate
ütluste kohta käsitleda käesolevas tsiviilasjas kirjalike tõenditena ning vaidlusaluse faktilise
asjaolu kindlakstegemisel hindab kohus nimetatud tõendeid koos muude tõenditega.
Väärteoasja materjalidest nähtub, et tunnistaja Jxxxx Txxxxxoli liiklusõnnetuse toimumise ajal
sõiduauto Toyota Hiace juht. Tunnistaja ütluste kohaselt olid nad kaasreisija Jxxxxx Mxxxxxxxx
17.10.2013. a kella 20 paiku teel xxxxxxxxxxxpoole. xxxxxx maanteel xxxx teeristil peatasid
nad auto, et vaadata täpset teed. Nende taha sõitis punane Nissan, millest väljus selgete
joobetunnustega meesterahvas, kes küsis neilt teed. Kui nad meesterahva küsimusele vastata ei
osanud, hakkas viimane ülbitsema. Tunnistaja sõitis edasi, kuni hakkas xxxxxxxxxxxx maantee
23. kilomeetril tegema vasakpööret. Tunnistaja pani suunatule sisse, pidurdas veidi ja vaatas
tahavaatepeeglisse. Enne oma sõidureast väljumist sõitis tagant liikunud sõiduk tema sõidukile
otsa. Tunnistaja jäi teeservale seisma, kuid talle tagant otsa sõitnud Nissan Sunny sõitis minema.
Tunnistaja ja tema kaasreisija helistasid kohe politseisse ja järgnesid neile tagant otsa sõitnud
sõidukile, kuni see u 5 kilomeetri pärast keset teed peatus. Jxxxxx Mxxxxx püüdis Nissani juhilt
võtmeid ära võtta, kuid juht jätkas sõitu Tartu poole tagasi. Tunnistajad nägid kaugelt, et Nissan
pööras xxxxx poole ja jäi tee ääres seisma.
Tunnistaja JxxxxxxMxxxxxxxütlused 17.10.2013. a õhtul aset leidnud sündmuste kohta
langevad kokku Jxxxx Txxxxi ütlustega. Tunnistaja sõnul liikusid nad sõiduautoga Toyota Hiace
mööda xxxxxxxxxxxxxxxxxxxxxmaanteed xxxxxx poole. Tee 23. kilomeetril tahtsid nad
sooritada vasakpööret. Pidurdamise ajal kuulis tunnistaja järsku kummivilinat ja seejärel käis
pauk. Neile tagant otsa sõitnud sõiduk jätkas sõitu.
Väärteoasja materjalide hulgas olevast sündmuskoha vaatlusprotokollist (tl 48) nähtuvalt on
17.10.2013. a kell 20 vaadeldud sündmuskohta Tartumaal xxxxx vallas xxxxxxxxxxxxxxxxxxx
maantee 23,2. kilomeetril. Kirjelduse kohaselt on tegemist püsikattega tasase, sirge ja korras
sõiduteega. Vaatluse ajal oli ilm pilvine ja teekate märg, valgustus teel puudus.
Vaatlusprotokollis on toodud liiklusõnnetuse esmane kirjeldus, mille järgi sõitis Nissan Sunny
tagant otsa ees pidurdanud ning vasakpööret teostanud sõidukile Toyota Hiace. Nissan Sunny
põgenes sündmuskohalt ning juht oli alkoholijoobes. Toyota Hiacil oli kahjustada saanud sõiduki
tagumine osa ja Nissan Sunnyl sõiduki esiosa.
Väärteomenetluse lõpetamise määruses (tl 45) on kirjas, et Rxxxxx Axxxxxxxjuhtis
alkoholijoobes mootorsõidukit Nissan Sunny ega olnud oma seisundi tõttu võimeline tajuma
täpselt liiklusolusid, mistõttu ta sõitis tagant otsa ees pidurdanud sõidukile Toyota Hiace.
Käesolevas asjas peetud kohtuistungil kuulas kohus kostja liiklusõnnetuse asjaolude kohta vande
all üle. Kostja kirjeldas 17.10.2013. a aset leidnud sündmusi järgmiselt. Kostja sõnul oli ta algul
teelaiendil ja küsis bussis viibinud isikutelt teed. Teed nad talle juhatada ei osanud. Kostja hakkas
sõitma ja jõudis mingil hetkel bussile järele. Buss liikus katkendliku kiirusega ja vahtraleht oli
taga akna peal. Kostja otsustas bussist mööda sõita, sest see sõitis ebaühtlaselt. Ta oli manöövrit
alustanud ja asus juba vastassuunavööndis, kui mingil hetkel läks bussil vasak suunatuli sisse ja
buss keeras talle ette. Kostja ei jõudnud enam pidurdada, sest kiirus oli ehk 90–100 km/h. See
kõik toimus siis, kui kostja oli liikunud juba vastassuunavööndisse. Toyota lülitas suunatule sisse
vahetult enne manöövri alustamist. Pärast kokkupõrget sõitis kostja edasi selleks, et leida ohutut
kohta peatumiseks. Kostja hinnangul põhjustas avarii Toyota juht, tegemist oli algaja juhiga.
Kostja tunnistab alkoholijoobes juhtimist, ent leiab, et see ei mõjutanud tema võimet adekvaatselt


                                                                                                   7
hinnata möödasõidu tegemise võimalust ega reaktsioonivõimet. Kostja suutis kiiruse oluliselt
maha pidurdada nii, et kokkupõrge toimus 20 km/h juures. Kokkupõrge toimus tagant
otsasõiduna. Hageja esindaja küsimustele vastates selgitas kostja, et tema liikumiskiirus enne
õnnetust oli 90 km/h, juhtumi hetkel aga u 40 km/h. Eesolev sõiduk oli kokkupõrke ajaks
alustanud vasakpööret ja oli vastassuunavööndis. Kohtu küsimustele on kostja vastanud, et
liiklusolud olid halvad: pime, udu, halb nähtavus ja märg.
Hinnates eeltoodud dokumentaalseid tõendeid ja kostja vande all antud seletusi nende kogumis,
loeb kohus tõendatuks, et liiklusõnnetuse põhjustas kostja, tajudes oma joobeseisundist tingituna
ebapiisavalt liiklusolusid ning sõites tagant otsa tema ees liikuvale ja vasakpöördeks valmistuvale
Toyota Hiace`le. Väärteoasja materjalide hulgas olevad dokumentaalsed tõendid on kokkupõrke
tekkemehhanismi osas omavahel kooskõlas, samas kui kostja vande all antud seletused õnnetuse
asjaolude kohta ülejäänud tõenditega kokku ei lange. Lisaks esinevad kostja vande all antud
seletustes sisemised vastuolud, mistõttu kohus hindab tema ütlusi ebausaldusväärseteks ega
tugine neile otsuse tegemisel.
Dokumentaalsed tõendid kinnitavad, et Toyota Hiace ja Nissan Sunny kokkupõrge toimus hetkel,
mil Toyota juht oli vähendanud kiirust, et alustada vasakpööret. Toyota asus veel oma
sõidusuunas, st manöövrit ei olnud veel alustatud, ja kostja sõitis talle tagant otsa. Selline
kokkupõrke asetleidmine on kooskõlas piltide põhjal Toyotal tuvastatavate vigastustega. Piltidelt
nähtub, et kahjustada on saanud sõiduki tagaosa. Seejuures on mõnevõrra suuremaid vigastusi
saanud parempoolne tagauks. See asjaolu lükkab kohtu hinnangul ümber kostja väite, mille
kohaselt leidis kokkupõrge aset ajal, mil tema asetses juba vastassuunavööndis ja Toyota keeras
talle ootamatult ette. Kohtu hinnangul poleks sellisel juhul saanud aset leida otse tagant sissesõit,
vaid suuremaid vigastusi pidanuks saama Toyota Hiace vasak nurk (või vasak külg), kuivõrd
keerates ootamatult vasakule liigub just sõiduki vasak nurk taganttulija suunas. Toyota Hiacel
aga on vigastada saanud sõiduki tagaosa ja rohkem just parempoolne uks. Kuna sõiduki vasak-
ja parempoolne uks on oma ehituselt erinevad (vasakul pool asetseb numbrimärk), ei välista
kohus, et uksed võisid saada tagant otse kokkupõrkel mõnevõrra erinevaid vigastusi. Välistada
ei saa ka kostja pakutud selgitust, mille kohaselt võis tema auto aku pool kui kõvem pool parema
ukse rohkem lömmi lüüa. Tunnused, mis viitaksid sellele, et juba möödasõidul olevale Nissan
Sunnyle pööras ette Toyota Hiace, puuduvad.
Kostja on andnud lahknevaid ütlusi selle kohta, milline oli tema liikumiskiirus kokkupõrke
asetleidmise hetkel. Esmalt on kostja sellele küsimusele vastanud, et ta suutis oma
liikumiskiiruse oluliselt maha pidurdada ja kokkupõrge toimus 20 km/h juures. Natuke aega
hiljem on kostja samale küsimusele vastanud, et juhtumi hetkel oli kiirus u 40 km/h. Samas on
kostja pidevalt rõhutanud, et Toyota lülitas vasaku suunatule sisse ja hakkas manöövrit tegema
ootamatult, keerates kostjale kohe ette. Sellise kirjelduse põhjal ei ole kohtu hinnangul usutav, et
kostja oleks suutnud oma liikumiskiiruse, mis enne õnnetust oli kostja sõnul 90–100 km/h,
pidurdada kuni 20 km/h. Seda enam, et kostja oli enda sõnul sooritamas möödasõitu, mis
tähendab, et tema eesmärgiks oli võimalikult kiiresti eessõitvast sõidukit mööduda ja oma
sõiduritta naasta. Seega liikus kostja enne õnnetust pigem kiirendavas, kui aeglustavas tempos.
Kõiki eelpool loetletud tõendeid kogumis hinnates loeb kohus tuvastatuks, et liiklusõnnetuse
põhjustajaks, mille tagajärjel sai kahjustusi sõiduauto Toyota Hiace, oli kostja. Kostja juhtis
sõidukit alkoholijoobe seisundis, rikkudes sellega liiklusseaduse (LS) §-s 69 sätestatud keeldu.
Samuti ei järginud kostja LS § 46 lg-st 1 tulenenud kohustust hoida vastavalt sõiduki kiirusele
ning tee- ja ilmastikutingimustele sellist pikivahet, mis võimaldab vältida otsasõitu ees
ootamatult pidurdanud või seisma jäänud sõidukile. Kostja on ise kinnitanud, et teeolud õnnetuse
juhtumise ajal olid halvad: oli pime, udune, halb nähtavus ja teekate oli märg. Sellistel asjaoludel
oleks kostja pidanud hoidma ohutut pikivahet ja kohandama oma sõidukiiruse selliseks, et see
võimaldaks eesliikleja pidurdamisele reageerida. Kostja poolt kirjeldatud oludes ja tingimustel
olid kostja poolt ebaõigesti valitud nii sõidukiirus (90-100 km tunnis) kui tehtud otsustus

                                                                                                   8
möödasõidumanöövriks. Seetõttu on põhjendatud väärteomenetluse lõpetamisel kohtuvälise
menetleja poolt tehtud otsustus, et alkoholijoobe seisundi tõttu ei olnud kostja võimeline tajuma
täpselt liiklusolusid. Kostja on ise öelnud, et on eluaegne autojuht ja oleks pidanud liiklusohtliku
olukorra tekkimist ette nägema. Sellele vaatamata ei käitunud ta piisavalt ettevaatlikult ning
põhjustas liiklusnõuete rikkumisega liiklusõnnetuse.
Tõendamist ei leidnud kostja väide, et liiklusõnnetuse põhjustas kannatada saanud Toyota Hiace
juht. Seega ei esine VÕS § 1057 p-s 3 sätestatud riskivastutust välistavat asjaolu ja saab lugeda,
et kostja vastutab liiklusõnnetuse tagajärjel tekkinud kahju eest.
Kuna tõendamist ei leidnud kannatanu enda osa kahju tekkimises, siis ei esine ka alust
kahjuhüvitise vähendamiseks VÕS § 139 lg 1 alusel.
16.    Puudub vaidlus selle üle, et kostja juhtis sõidukit, olles alkoholijoobes. Seega on täidetud
LKindlS § 48 lg 2 p-s 2 sätestatud eeldus ning hagejal kindlustusandjana on õigus nõuda kostjalt
kannatanule hüvitatud kahju tagasi.

Hüvitatava liikluskahju suurus
17.  Hageja nõuab kostjalt tagasi kannatanule sõiduki taastamiskuludena hüvitatud kahju
summas 3251,38 eurot.
Kostja vaidleb vastu kahjuhüvitise suurusele. Kostja leiab, et sõidukile tehtud taastamise kulud
on ülepaisutatud ja ei kuulu seega taotletud ulatuses hüvitamisele.
Vastavalt LKindlS § 7 lg-le 1 on kindlustusandja kohustatud hüvitama kindlustatu tekitatud
liikluskahju. LKindlS § 28 lg 3 p 1 kohaselt on liikluskahju varakahju asja kahjustamise või
hävimise kahju. LKindlS § 35 lg 1 järgi on asja kahjustamisest tekkinud kahju selle
taastamisremondi ja muud otsesed kulud, mis asja valdaja kandis seoses liikluskahjuga,
sealhulgas pärast liikluskahju kannatanu päästmiseks sõidukile tahtlikult tekitatud vigastuste
kõrvaldamise ja sõiduki liiklusõnnetuse kohalt äratoimetamisega seotud kulud. LKindlS § 47
lg 3 sätestab, et varakahju hüvitamisel seatakse eesmärgiks kindlustusjuhtumi eelse olukorra
taastamine ning et hüvitada tuleb kindlustusjuhtumi eelse olukorra taastamise mõistlikud kulud.
Kahju hüvitamise ulatust reguleerivad VÕS 7. peatüki sätted (VÕS §-d 127-135). Need sätted on
üldsätetena kohaldavad ka LKindlS järgi nõutava liikluskahju suhtes. VÕS § 127 lg 1 kohaselt
on kahju hüvitamise eesmärgiks kahjustatud isiku asetamine olukorda, mis on võimalikult
lähedane olukorrale, milles ta oleks olnud, kui kahju hüvitamise kohustuse aluseks olevat asjaolu
ei oleks esinenud. VÕS § 132 reguleerib erinormina, kuidas arvutada kahju ulatust asja
kahjustamise või hävimise korral. VÕS § 132 lg 3 näeb ette, et kui asja on kahjustatud, hõlmab
kahjuhüvitis eelkõige asja parandamise mõistlikud kulud ning võimaliku väärtuse vähenemise.
Kui asja parandamine on asja väärtusega võrreldes ebamõistlikult kulukas, tuleb maksta hüvitist
vastavalt sama paragrahvi lõikele 1.
Eelnimetatud sätteid arvestades tuleb kohtul nõude lahendamisel teha kindlaks, millised olid
sõiduki kindlustusjuhtumi eelse olukorra taastamise mõistlikud kulud. Osas, milles tegelikult
tehtud taastamiskulud ei olnud vajalikud või on olnud ebamõistlikud, need kostja poolt
hüvitamisele ei kuulu. Asjaolu, et sõiduki taastamise kulud olid mõistlikud ja vajalikud,
tõendamiskoormis on hagejal, kes kahju hüvitamist nõuab.
Puudub vaidlus selle üle, et sõiduk Toyota Hiace sai liiklusõnnetuse tagajärjel kahjustusi. Hageja
poolt tõendina esitatud fotodelt (tl 20 ja tl 73-81) nähtub, et kahjustada on saanud sõiduki
tagauksed, seejuures on suurem mõlk parempoolsel uksel.
Sõiduauto Toyota Hiace on remonditud Entar Auto OÜ-s, kes on esitanud teostatud tööde eest
sõiduki omanikule Tallinna Krematooriumi AS-ile arve nr 2147 (tl 38) summas 3251,38 eurot
(ilma käibemaksuta). Arve (tl 38) kalkulatsiooni kohaselt on sõiduki taastamiseks välja vahetatud

                                                                                                  9
uute vastu kaks ust, auto tagapaneel ja tagakaitseraud koos lisadetailidega (liist, lukk, luku vastus,
fiksaator, kinnitus jne). Remondi käigus on vanad detailid demonteeritud, tehtud pleki- ja
värvimistööd ja lisaks roostetõrje. Uute detailide ja tööde maksumus kokku ilma käibemaksuta
on 3251,38 eurot.
Hageja on esitanud tõendina ka Timecolor OÜ kalkulatsiooni (tl 66) Toyota Hiace
taastamiskulude kohta. Timecolor OÜ on kalkuleerinud sõiduki taastamiskulude hinnaks
3436,11 eurot (ilma käibemaksuta). Sarnaselt Entar Auto OÜ kalkulatsioonile (tl 63) on
Timecolor OÜ pidanud vajalikuks detailide (sh uste) vahetamist uute vastu ja sellega seonduvaid
pleki-, värvimise- ja roostetõrje töid.
Kostja leiab, et sõiduki Toyota Hiace taastamiseks ei olnud tingimata vajalik tagumiste uste
vahetus uute vastu. Kostja leiab, et otstarbekam oleks olnud uste taastamine või kasutatud uste
paigaldamine. Lisaks ei olnud kostja väitel sõiduki taastamiseks vajalikud roostetõrje tööd.
Kohus märgib, et TsMS § 230 lg 1 järgi peab hagimenetluses kumbki pool tõendama neid
asjaolusid, millele tuginevad tema nõuded ja vastuväited. Kui hageja on esitanud tõendid asjaolu
tõendamiseks, siis on ka kostjal TsMS § 230 lg 1 alusel kohustus oma vastuväiteid omakorda
tõendada.
Kostja on esitanud tõendina Sven`s Car OÜ kalkulatsiooni (tl 88), milles on kalkuleeritud Toyota
Hiace kahjustuste (tagauksed deformeerunud, taga pamper katki, tagauste alune kereplekk
deformeerunud) taastamise kulude suuruseks 1911,42 eurot (ilma käibemaksuta). Erinevalt
Entar Auto OÜ ja Timecolor OÜ kalkulatsioonist on märgitud, et vahetatavate detailidena
tagauksed on kasutatud varuosad, lisaks ei ole vajaliku tööna välja toodud roostetõrje tööd.
Kohus leiab, et põhjendatud ei ole kostja väide, et kahjustatud uste taastamine oleks olnud
majanduslikult otstarbekam kui uste vahetamine.
Hageja poolt esitatud Entar Auto OÜ kui ka Timecolor OÜ kalkulatsioonides on Toyota Hiace
taastamiseks peetud vajalikuks kahjustada saanud tagumiste uste vahetust. Hageja on esitanud
täiendava tõendina Entar Auto OÜ vastuse hagejale (tl 93), milles keretööde meister Rxxxxx
Sxxx selgitab, et sõiduki tagauksed otsustati vahetada, kuna need olid väga suurel määral
deformeerunud ning uste remontimine ei oleks olnud majanduslikult otstarbekas. Rxxxxx Sxxx
kinnitab, et lisaks välisele deformatsioonile olid vigastada saanud ka tagauste sisemised
konstruktsioonid, mida ei olnud võimalik taastada selliselt, et tagauksed ka peale remonti
korrektselt töötaksid. Kostja ei ole tõendanud, et uste taastamine oleks olnud otstarbekam kui
nende vahetamine. Ka kostja enda poolt tõendina esitatud Sven`s Car OÜ kalkulatsioonis on
peetud vajalikuks kahjustada saanud sõiduki uste vahetust. Seega esitatud tõendeid kogumis
hinnates saab lugeda, et sõiduki kahjustada saanud uste taastamine ei olnud majanduslikult
otstarbekas ning mõistlik oli need välja vahetada.
Kohus nõustub aga kostjaga selles, et hageja ei ole põhjendanud ega tõendanud, et sõiduki
taastamiseks tuli vahetada uksed päris uute vastu.
Kahjustada saanud Toyota Hiace puhul ei olnud tegemist uue sõidukiga. Tehnilise passi (tl 69)
andmetel on see esmaselt registreeritud 06.07.2007. a. Seega kahjujuhtumi ajal, s.o 17.10.2013.
a oli sõiduk üle kuue aasta vana. Mõistlikult võttes oleks olnud võimalik sõiduki kahjujuhtumi
eelse olukorra taastamiseks vahetada uksed kasutatud uste vastu, mille maksumus on
üldteadaolevalt oluliselt madalam. Hageja ei ole põhjendanud, et sõiduki taastamine selle uste
vahetamisega kasutatud uste vastu ei olnud mingil põhjusel võimalik.
Entar Auto OÜ kalkulatsioonist (tl 38) nähtub, et Toyota Hiace`le monteeritud uute uste
maksumus on 828,51 eurot/tk, s.o kaks ust kokku 1657,02 eurot. Uste maksumus moodustab
sõiduki taastamiskuludest ca 50 %. Kohtu hinnangul ei ole hageja sellise kulutuse vajalikkust
põhjendanud ega tõendanud. Arvestades ka sõiduki vanust ja selle ligikaudset väärtust, saab
järeldada, et uute uste vahetusele tehtud kulutused on olnud selgelt ebamõistlikud. Sõiduki

                                                                                                   10
taastamiseks oli kindlustusandjal võimalik valida odavam viis. Taastamiskulude aktsepteerimine
ja hüvitamine ebavajalikus ulatuses on hageja enda riisikol. Kostjalt saab hageja nõuda kulude
hüvitamist üksnes mõistlikus ulatuses.
Asjaolusid arvestades loeb kohus, et sõiduki taastamiseks tehtud uute uste kulud summas
1657,02 eurot on olnud ebamõistlikud. Sõiduki taastamise mõistlikeks kuludeks saab lugeda
kulud uste vahetamisele kasutatud uste vastu. Kohtu hinnangul on võimalik kasutatud uste
maksumuse aluseks võtta kostja poolt tõendina esitatud Sven`s Car OÜ kalkulatsioon (tl 88),
milles on hinnatud kasutatud uste maksumuseks 200 eurot/tk, s.o kaks ust kokku 400 eurot.
Kohus leiab, et hageja väited tõendi ebausaldusväärsuse kohta, põhjusel, et ettevõtte
põhitegevusalaks on majandustegevuse registris toitlustamine, ei ole põhjendatud. Kohus
kontrollis, et Sven`s Car OÜ on registreeritud äriregistris (registrikood 12116328). Registris on
äriühingu lisategevusalaks märgitud mootorsõidukite hooldus ja remont. Seega saab järeldada,
et nimetatud äriühing oli pädev kalkuleerima sõiduki taastamiskulusid. Hageja ei ole esitanud
omapoolset tõendit selle kohta, missugune võiks olla Toyota Hiace taastamiseks vajalike
kasutatud uste hind ja kas see võiks olla tegelikult kõrgem, kui see on arvestatud Sven`s Car OÜ
kalkulatsioonis. Kostja on esitanud detailsed vastuväited uste vahetamise kulu kohta nii 14.09.
kui 18.11. kohtuistungil.
Kohus leiab, et muus osas on sõiduki taastamiseks tehtud kulud olnud põhjendatud ja vajalikud.
Kostja on esitanud vastuväiteid ka sõidukile tehtud roostetõrjetöödele, kuid kohtu hinnangul ei
ole kostja vastuväited selles osas põhjendatud. Poolte vahel ei ole vaidlust selle üle, et
kahjustatud sõiduki tagauste juures esines roostet. Hageja esindaja on kohtuistungil (tl 83
pöördel) põhjendanud, et roostetõrje oli uste ja muude detailide vahetamiseks vajalik. Kostja seda
fakti ümber lükanud ei ole.
Eeltoodut arvestades loeb kohus sõiduki taastamiseks vajalikeks ja põhjendatuks kulud vahetatud
ustele summas 400 eurot ja Entar Auto OÜ kalkulatsioonis (tl 38) toodud kulud lisadetailidele,
tagapaneelile, kaitserauale, osade demontaažile ja montaažile, samuti ettevalmistus-, värvimise-
ja roostetõrjetöödele summas 1594,36 eurot. Seega Toyota Hiace mõistlikeks taastamise
kuludeks kokku saab lugeda 1994,36 eurot.
Hageja liikluskahju tagasinõue kostja vastu suuremas ulatuses ei ole põhjendatud. Kohus mõistab
kostjalt hageja kasuks välja sõiduki taastamise mõistlikud kulud summas 1994,36 eurot.
Ülejäänud osas jääb hageja kahju tagasinõue rahuldamata.


Hüvitatavad kahjukäsitluskulud
18.    Lisaks kannatanule hüvitatud liikluskahju tagasinõudele, nõuab hageja kostjalt
kahjujuhtumi käsitluskulusid summas 487,71 eurot.
Hageja on hagiavalduses märkinud, et tekkinud käsitluskulu sisaldab endas kindlustusjuhtumi
käsitlemisel tehtavaid vajalikke kulutusi, sh toimiku koostamise kulusid, paberi- ja printimise
kulu, andmete töötlemise kulu jne. Hageja väitel on ta käsitluskulude suuruse arvestamisel
lähtunud ERGO Insurance SE 28.05.2001. a käskkirjast (tl 37), mille kohaselt on
kahjukäsitluskulude arvestuslikuks suuruseks ühe kahjutoimiku kohta 15 % kahjunõude
summast. Antud juhul oli kahjunõude summa 3251,38 eurot ning hageja nõuab kostjalt
käsitluskuluna sellest 15 %, s.o 487,71 eurot.
Kostja leiab, et hageja käsitluskulud ei ole taotletud ulatuses põhjendatud ning on selgelt
ülepaisutatud. Kostja hinnangul ei maksa paber, printimine ja täpsustamata andmete töötlemise
kulu kokku ca 500 eurot. Põhjendatud vastuväite menetluskulude kohta esitas kostja ka 14.09.
kohtuistungil (tl.71).



                                                                                               11
Hageja käsitluskulu nõude aluseks on LKindlS § 48 lg 3, mis näeb ette, et kindlustusandjal on
õigus samas paragrahvis sätestatud liikluskahju tagasinõudega nõuda sisse ka juhtumi käsitluse
põhjendatud kulu.
Kahjujuhtumi käsitluskulude hüvitamise näol on sisuliselt tegemist kindlustusandjale tekkinud
kahju hüvitamisega, mistõttu kohaldub nõudele üldine kahju hüvitamise regulatsioon. Tulenevalt
VÕS § 127 lg-st 1 ja 128 lg-st 3 on kahju hüvitamise eelduseks hagejal kahju tekkimine ja
tulenevalt VÕS § 127 lg-st 4 kostja vastutusest tuleneva asjaolu ja tekkinud kahju vaheline
põhjuslik seos.
Nimetatud sätetest tulenevalt on käsitluskulude hüvitamise eelduseks hagejal vastavate kulude
tekkimine seoses kahjujuhtumiga. TsMS § 230 lg 1 alusel on kahju tekkimise ja kulude suuruse
tõendamise koormis hagejal.
Kohus nõustub kostjaga, et hageja ei ole põhjendanud ega tõendanud seoses kahjujuhtumiga
käsitluskulude tekkimist 487,71 euro ulatuses. Hageja on käsitluskulu arvestamisel viidanud
ERGO Insurance SE 28.05.2001. a käskkirjale, millega on asutusesiseselt kehtestatud
kahjukäsitluse tasude suuruse arvestamise kord. Nimetatud käskkirjas on ette nähtud, et
liikluskahju hüvitamiseks tehtud toimingute tegemise kuludena käsitletakse järgmisi kulusid:
töötajate palgakulu (koos riigimaksudega), lähetus- ja transpordikulu, muud kulud, mis on
otseselt seotud liikluskahjude käsitlemisega tegelevatele töötajatele vajalike töötingimuste
tagamisega, ekspertide ja õigusabi kasutamisega seotud kulutused, liikluskahju hüvitamisel
pangaoperatsioonide teostamiseks tehtud kulutused, üldkulud ja regressinõuete menetlemisega
seotud kulud. Hageja ei ole täpsemalt selgitanud, millised nimetatud kuludest käesoleva
kahjujuhtumi käsitlemisega on kaasnenud ja kui suured on vastavad kulud. Hageja on arvestanud
käsitluskulude suuruse vastavalt ERGO Insurance SE käskkirjas antud suunistele, s.o 15 %
kahjunõude summast. See aga ei tähenda, et vaidluse korral kohtus ei peaks hageja käsitluskulude
suurust eraldi põhjendama ja tõendama.
Kohus on menetluses hagejale selgitanud, et tulenevalt TsMS § 230 lg-st 1 on hagejal kohustus
tõendada oma nõude aluseks olevaid asjaolusid ning vastavalt kostja vastuväidetele andis kohus
14.09.2015. a kohtuistungil (tl 72) tähtaja nõude aluseks olevate tõendite esitamiseks. Vaatamata
sellele hageja oma käsitluskulude nõuet ei täpsustanud ega esitanud selle tõendamiseks tõendeid.
Kuna hageja ei ole kahjujuhtumi käsitluskulusid summas 487,71 eurot põhjendanud ega
tõendanud, siis jätab kohus nõude rahuldamata.

Menetluskulude jaotus
19.    TsMS § 173 lg 1 sätestab, et asja menetlenud kohus märgib kohtuotsuses menetluskulude
jaotuse menetlusosaliste vahel.
TsMS § 162 lg 1 kohaselt kannab hagimenetluse kulud üldjuhul pool, kelle kahjuks otsus tehti.
TsMS § 163 lg 1 sätestab, et hagi osalise rahuldamise korral kannavad pooled menetluskulud
võrdsetes osades, kui kohus ei jaota menetluskulusid võrdeliselt hagi rahuldamise ulatusega või
ei jäta menetluskulusid täielikult või osaliselt poolte endi kanda.
Kohus jaotab menetluskulud võrdeliselt hagi rahuldamise ulatusega.
Kohus rahuldas hageja nõude 53 % ulatuses. Kuna kohus jaotab menetluskulud võrdeliselt hagi
rahuldamise ulatusega, tuleb 53 % menetluskuludest jätta kostja kanda ja 47 % hageja kanda.

20.     TsMS § 174 lg 2 alusel määrab kohus kohtuotsuses kindlaks hüvitatavate menetluskulude
rahalise suuruse.




                                                                                              12
21.    Hageja on esitanud hagiavalduses oma menetluskulude nimekirja, mille kohaselt on
hageja menetluskuluks nõudelt tasutud riigilõiv summas 325 eurot.
Kohus tegi kindlaks, et hageja on tasunud maksekäsu kiirmenetluse avalduse esitamisel
05.11.2014. a riigilõivu 112,17 eurot ja hagi esitamisel 13.02.2015. a täiendavalt 212,83 eurot,
kokku 325 eurot (tl 21-21pöördel). Riigilõivu on tasutud seadusega ettenähtud määras, lähtudes
hagihinnast.
Eeltoodust tulenevalt loeb kohus hageja põhjendatud menetluskulude suuruseks 325 eurot.

22.    Kostja esindaja esitas 13.01.2016. a kohtule menetluskulude nimekirja, mille kohaselt on
kostja menetluskuluks lepingulise esindaja tasu kokku summas 1680 eurot.
TsMS § 175 lg 1 sätestab, et kui menetlusosaline peab menetluskulude jaotust kindlaksmäärava
kohtulahendi kohaselt kandma teist menetlusosalist esindanud lepingulise esindaja kulud,
mõistab kohus kulud välja põhjendatud ja vajalikus ulatuses. Lepinguline esindaja on
menetlusosalist menetluses esindav advokaat või muu esindaja sama seadustiku §-s 218 sätestatu
kohaselt.
Kohus tegi kindlaks, et kostjat esindas menetluses vandeadvokaat Rene Varul, kes on lepinguline
esindaja TsMS § 175 lg 1 mõistes. Advokaadibüroo Lillo&Lõhmus, mille kaudu advokaat
õigusabi osutas, on esitanud õigusteenuse osutamise eest kolm arvet kokku koos käibemaksuga
summas 1680 eurot (30.06.2015. a arve nr 11153 summas 480 eurot, 30.09.2015. a arve nr 11361
summas 540 eurot ja 30.11.2015. a arve nr 11459 summas 660 eurot). Arvete spetsifikatsioonide
kohaselt on lepinguline esindaja osutanud kostjale õigusteenust kokku 13,5 tunni ulatuses, sh 2
tundi hagimaterjalidega tutvumine, nõupidamine kliendiga, 2 tundi hagi vastuse koostamine, 4,5
tundi ettevalmistus ja osalemine 14.09.2015. a kohtuistungil, 5 tundi ettevalmistus ja osalemine
18.11.2015. a kohtuistungil. Osutatud teenuste eest taotletakse tasu 8,5-e tunni eest määraga 120
eurot ühe tunni kohta ja 5-e tunni eest määraga 132 eurot ühe tunni kohta, sh käibemaks 20 %.
Kohus leiab, et arvestades käesolevas asjas kostja vastu esitatud nõuet, menetluse käiku ja
lepingulise esindaja poolt õigusabi andmisel eeldatavalt vajalikke toiminguid, on töömaht kokku
13,5 tunni ulatuses liialdatud. Kohtu hinnangul on liialdatud ajakulu kohtuistungite
ettevalmistamiseks ja seal osalemiseks kokku 9,5 tunni ulatuses. 14.09.2015. a kohtuistung kestis
1,5 tundi ning kohus loeb põhjendatuks istungi ettevalmistamise ja sellel osalemise ajakulu 2,5
tunni ulatuses. 18.11.2015. a kohtuistung kestis 2 tundi ning kohus loeb põhjendatuks istungi
ettevalmistamise ja sellel osalemise ajakulu 3 tunni ulatuses. Arvestades asjaolusid loeb kohus
muudele toimingutele kulunud ajakulu vajalikuks ja põhjendatuks. Seega kokku loeb kohus
põhjendatuks kostja lepingulise esindaja ajakulu 9,5 tundi.
Kohtu hinnangul saab lugeda põhjendatuks lepingulise esindaja tasumäära, mis koos
käibemaksuga on 120 -132 eurot ühe töötunni eest. Tasumäär sellises ulatuses vastab
üldteadaolevale keskmisele sarnase õigusteenuse eest makstavale tasumäärale. Ka Riigikohtu
senises praktikas on peetud põhjendatuks ja vajalikuks lepingulise esindaja tunnitasu 120 eurot
(1.10.2013. a määrus tsiviilasjas nr 3-2-1-92-13, 13.11.2013. a otsus tsiviilasjas 3-2-1-115-13).
Eeltoodut arvestades loeb kohus põhjendatuks kostja lepingulise esindaja tasu kokku summas
1176 eurot (6,5 tunni eest määraga 120 eurot tund ja 3 tunni eest määraga 132 eurot tund).
Advokaadibüroo Lillo&Lõhmus, mille kaudu kostja esindaja õigusabi osutas, on
käibemaksukohuslane ja esindatavale on arve esitatud koos käibemaksuga. Kostja Roland
Antonov on kinnitanud, et tema ei ole käibemaksukohuslane. Seega kuulub TsMS § 174 lg 6
alusel kostja lepingulise esindaja tasu hüvitamisele koos käibemaksuga.
Eeltoodust tulenevalt loeb kohus kostja põhjendatud menetluskulude suuruseks 1176 eurot.




                                                                                              13
23.     Kostjal tuleb hüvitada hageja menetluskuludest 53 %, seega tuleb kostjalt hageja kasuks
välja menetluskulud summas 172,25 eurot ( 325 eurot x 53 %). Hagejal tuleb hüvitada kostja
menetluskuludest 47 %, seega tuleb hagejalt kostja kasuks välja menetluskulud summas 552,72
eurot (1176 eurot x 47 %).
TsMS § 445 lg 1 alusel tasaarvestab kohus poolte menetluskulude nõuded rahuldatud ulatuses.
Tasaarvestuse tulemusena lõppeb hageja menetluskulude hüvitamise nõue ja väheneb kostja
nõue hageja nõudega kattuvas ulatuses. Tasaarvestuse tulemusena tuleb hagejalt kostja kasuks
välja mõista menetluskulud summas 380,47 eurot (552,72 eurot – 172,25 eurot).

/digitaalselt allkirjastatud/

Ülle Raag
Kohtunik




                                                                                            14

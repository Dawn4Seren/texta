                        KOHTUOTSUS
                              EESTI VABARIIGI NIMEL



Kohus                                Harju Maakohus

Otsuse tegemise aeg ja koht          27. juulil 2016.a Tallinn (Liivalaia kohtumaja)

Väärteoasja number                   4-16-5339

Kohtukoosseis                        Kohtunik Aulike Salo

Kohtuistungi sekretär                Ülle Karna

Kohtuasi                             Andres Andresson (isikukood 39009160211, kodakondsus
                                     EV, elukoht XXXX, töökoht XXXX OÜ) väärteoasi
                                     liiklusseaduse § 227 lg 2 järgi

                                     PPA          Põhja       prefektuuri       korrakaitsebüroo
Vaidlustatud lahend                  liiklusjärelevalvekeskuse            liiklusmenetlustalituse
                                     09.06.2016.a üldmenetluse otsus väärteoasjas nr
                                     2315,16,005409

Istungil osalenud isikud             kaebuse esitaja Andres Andresson
                                     kohtuvälise menetleja, PPA Põhja prefektuuri, esindaja
                                     Hannes Küünarpuu

RESOLUTSIOON
Juhindudes VTMS § 132 p 1, § 133-135, § 155-156, kohus

otsustas:
Jätta Politsei- ja Piirivalveameti Põhja prefektuuri korrakaitsebüroo liiklusjärelevalvekeskuse
liiklusmenetlustalituse 09.06.2016.a üldmenetluse otsus väärteoasjas nr 2315,16,005409
muutmata ning Andres Andressoni kaebus rahuldamata.

Edasikaebamise kord

Kohtuotsuse peale võib menetlusalune isik edasi kaevata Riigikohtule advokaadist kaitsja
vahendusel, kohtuväline menetleja ise või tema advokaadist esindaja, teatades kirjalikult
kassatsiooni esitamisest Harju Maakohtu Liivalaia kohtumajale 7 päeva jooksul alates lõpposa
kuulutamisest ning esitades Riigikohtule kirjalikult kassatsiooni 30 päeva jooksul, alates päevast,
mil kohtuotsus on kohtumenetluse pooltele kohtus tutvumiseks kättesaadav
Kassatsiooniõiguse kasutamise soovist teatamise korras on motiveeritud kohtuotsus kättesaadav
Harju Maakohtu Liivalaia kohtumajas 30.09.2016.a.
Asjaolud ja menetluse käik

PPA Põhja Prefektuuri Ida-harju PJ patrullpolitseinik Teele Üksaeg koostas 19.05.2016.a
väärteoprotokolli AB 1466108 Andres Andressonile selle kohta, et tema 19.05.2016.a kell 07.17
juhtis Tallinnas Peterburi tee 92D juures suunaga Maardu poole sõidukit Fiat Scudo, reg.märgiga
XXXX, kiirusega 84 (+/-3) km/h, millega ületas suurimat lubatud sõidukiirust (50 km/h) mitte
vähem kui 31 km/h. Kirjeldatud tegevusega rikkus Andres Andresson Liiklusseaduse (LS) § 15
lg 1 p 2 nõudeid; väärteo kvalifikatsioon LS § 227 lg 2.
PPA Põhja        prefektuuri korrakaitsebüroo liiklusjärelevalvekeskuse liiklusmenetlustalituse
vanemväärteomenetelja Kairi Palits karistas Andres Andressoni 09.06.2016.a väärteoasjas nr.
2315,16,005409 tehtud otsusega ülalnimetatud väärteo toimepanemise eest LS § 227 lg 2 alusel
rahatrahviga 75 trahviühiku ulatuses, so summas 300 eurot ning LS § 227 lg 5 p 1 alusel võeti
kaebajalt lisakaristusena ära mootorsõiduki juhtimisõigus 1 kuuks.
Andres Andresson esitas nimetatud otsusele kaebuse, milles palub tühistada karistamisotsus
osaliselt, seda karistus mõistmise osas – jättes lisakaristust kohaldamata.

Andres Andresson jäi kohtus oma kaebuse juurde ning andis kohtuistungil ütlusi, mille kohaselt
ta ei eita, et pani toime rikkumise. Põhikaristust ta ei vaidlusta, kuid palub tühistada lisakaristuse
mõistmine, kuna tööülesannete täitmine eeldab juhtimisõiguse olemasolu. See oli tema teadlik
käitumine, ta oli teadlik kiiruse ületamisest, kuna oli hilinemas Võsule. Ülalpeetavaid ei ole, saab
miinimumpalka. Möönab, et tema käitumine oli kahetsusväärne, kahetseb juhtunut ning loodab,
et juhtimisõigus säilib.

Kohtuvälise menetleja esindaja vaidles esitatud kaebusele vastu ning palus jätta see rahuldamata.
Leiab, et varasemad trahvid ei ole kaebaja käitumisele soovitud mõju avaldanud, mistõttu on
põhjendatud lisakaristuse, juhtimisõiguse äravõtmine, kohaldamine.

Kohtuotsuse põhjendused

Kohus, kontrollinud väärteoasjas kogutud kirjalikke tõendeid, ära kuulanud kaebuse esitanud
isiku seletused ning kohtuvälise menetleja esindaja arvamuse, asub hinnates väärteoasjas
kogutud tõendeid alljärgnevatele seisukohtadele:

Väärteomenetluse seadustiku (VTMS) § 123 lg 2 kohaselt arutab maakohus väärteoasja
kaebemenetluses täies ulatuses, sõltumata esitatud kaebuse piiridest, kontrollides kohtuvälise
menetleja otsuse tegemise aluseks olnud faktilisi ja õiguslikke asjaolusid.

Andres Andresson ei ole vaidlustanud otsust sisuliselt. Isik tunnistab, et rikkus liiklusseaduse
nõudeid. Ületas kiirust, kuna oli hilinemas kohtumisele Võsul. Kaebuse esitaja vaidlustab talle
lisakaristusena määratud juhtimisõiguse äravõtmist 1 kuuks.
Kaebaja poolt liiklusseaduse § 15 lg 1 p 2 rikkumine, s.t asulasisesel teel suurima sõidukiiruse,
50 km/h, ületamine 31 km/h võrra on tõendamist leidnud lisaks Andres Andressoni süü
omaksvõtule, ka kiirusmõõturi kasutamise protokolliga, millest nähtub, et 19.05.2016.a kell
07.17 juhtis Andres Andresson sõidukit Fiat Scudo, reg.märgiga XXXX, Tallinnas Peterburi tee
92D juures suunaga Maardu poole kiirusega 84 (+/-3) km/h. Lõplik mõõtetulemus 81 km/h.
Lubatud sõidukiirus mõõdetaval teelõigul oli 50 km/h.
Protokolli kohaselt on liikumiskiiruse mõõtmist teostatud kasutades liiklusjärelevalve
kiirusmõõturit UltraLyte LTI 20-20 100 LR nr UX014780, milline on taadeldud (mõõtevahendi
taatlustunnistus nr TTRSS-16/00083). Seadme töökorras olekut on kontrollitud 18.05.2016.a kell
20.38 ning seade oli töökorras, seadme töötemperatuur vastas mõõtevahendi kasutusjuhendis ja
mõõtemetoodikas esitatud nõuetele. Kaebajale näidati seadme tablool fikseeritud lugemit.

                                                                                                    2
Protokollist nähtuvalt ei ole Andres Andresson talle tutvustatud ning tablool fikseeritud lugemit
84 km/h vaidlustanud.

LS § 15 lg 1 p 2 kohaselt on suurim lubatud sõidukiirus asulasisesel teel 50 km/h. Sõites
asulasisesel teel kiirusega 84 km/h +/- 3 km /h rikkus Andres Andresson LS § 15 lg 1 p 2
nõudeid. Kuna Andres Andresson on ületanud lubatud suurimat sõidukiirust rohkem kui 21
km/h, so 31 km/h, on Andres Andresson toime pannud LS § 227 lg 2 järgi kvalifitseeritava
väärteo - mootorsõiduki juhi poolt lubatud suurima sõidukiiruse ületamine 21-40 km/h.

Vastavalt VTMS §-le 2 kohaldatakse väärteomenetluses kriminaalmenetluse sätteid, kui
väärteomenetluse seadustikus ei ole sätestatud teisiti, ja arvestades väärteomenetluse erisusi.

KarS § 15 lg 3 kohaselt on väärteona karistatav nii tahtlik kui ettevaatamatu tegu. Seega on
Andres Andresson täitnud LS § 227 lg 2 tuleneva väärteo subjektiivse koosseisu, kui ta pani teo
toime vähemalt kergemeelsusest või hooletusest KarS § 18 lg 1 mõttes. KarS § 16 lg 3 kohaselt
paneb isik toime otsese tahtlusega, kui ta teab, et teostab süüteokooseisule vastava asjaolu ja
tahab või vähemalt möönab seda.

Andres Andressoni enda ütlustest nähtub, et ta ületas tahtlikult ja teadlikult eesmärgipäraselt
kiirust, kuna oli hilinemas. Eeltoodust tulenevalt kinnitavad Andres Andressoni enda ütlused, et
ta teadlikult ületas lubatud sõidukiirust. Andres Andresson möönis, et ületab lubatud suurimat
sõidukiirust ja teadis, et selline tegevus on karistatav LS § 227 järgi, mistõttu pani Andres
Andresson väärteo toime otsese tahtlusega.

Teo õigusvastasust välistavaid asjaolusid ei tuvastatud. Andres Andresson on süüvõimeline ning
KarS 2. ptk 3. jaos sätestatud süüd välistavaid asjaolusid ei ole tuvastatud.

Tuginedes eelnenule ja antud tõendeid kogumis hinnates, leiab kohus, et Andres Andressonile
süüksarvatud tegu, LS § 15 lg 1 p 2 nõuete rikkumine, on aset leidnud, tema poolt toime pandud
ja tõendatud väärteoasjas kogutud materjalidega ning väärtegu on õigesti kvalifitseeritud LS §
227 lg 2 järgi. Liiklusseaduse § 227 lg 2 sanktsioon näeb ette, et mootorsõiduki juhi poolt
lubatud suurima sõidukiiruse ületamise eest 21 - 40 kilomeetrit tunnis võib isikut karistada
rahatrahviga kuni 100 trahviühikut või sõiduki juhtimisõiguse äravõtmisega kuni kuue kuuni.

Kaebajale määratud karistuse hindamisel juhindub kohus KarS § 56 lg 1, mille kohaselt on
karistamise aluseks süüdistatava süü ning karistuse mõistmisel arvestatakse kergendavaid ja
raskendavaid asjaolusid ning võimalust mõjutada süüdlast edaspidi hoiduma süütegude
toimepanemisest ja õiguskorra kaitsmise huvidest. Samuti lähtub kohus karistusele hinnangu
andmisel karistuse üld- ja eripreventiivsetest eesmärkidest.

Karistuse määramisel on kohtuväline menetleja arvestanud, et karistust raskendavad ja
kergendavad asjaolud puuduvad menetlusaluse isiku käitumises ja karistanud kaebajat LS § 227
lg 2 järgi rahatrahviga summas 300 eurot.
Käesoleval juhul võib lubatud suurima sõidukiiruse ületamise määra arvestades öelda, et LS §
227 lg 2 sätestatud rikkumise alammäära ületamise osas on süü suur ja kohtu arvates ka
asulasisesel teel teo toimepanemist arvestades maksimumi lähedane. Samas peab kohus
oluliseks, et lubatud suurima sõidukiiruse ületamise eest 21 kuni 40 km/h LS § 227 lg 2 mõttes
võib karistusena rahatrahvi määrata kuni 100 trahviühikut või juhtimisõiguse äravõtmise kuni
kuue kuuni. Kuivõrd menetleja ei tuvastanud kaebaja käitumises kergendavaid asjaolusid ning
on otsuses märkinud, et karistusregistri andmete kohaselt omab kaebaja kehtivaid karistusi
liiklusalaste nõuete rikkumise eest, sh lubatud sõidukiiruse ületamised ning et isik jätkab
samalaadsete õigusrikkumiste toimepanemist, siis on kohtu arvates määratud rahatrahvi suurus

                                                                                               3
üle sanktsiooni keskmise määra, põhjendatud. Kuna kaebaja ei vaidlusta ka talle määratud trahvi
suurust, siis jätab kohus kohtuvälise menetleja otsuse rahatrahvi suuruse osas muutmata.

Liiklusseaduse § 227 lg 5 p 1 kohaselt võib kohus või kohtuväline menetleja kohaldada sama
paragrahvi lõikes 2 sätestatud süüteo eest lisakaristusena sõiduki juhtimise õiguse äravõtmist
ühest kuust kuni kolme kuuni.
Kohtu hinnangul on lisakaristuse kohaldamine antud juhul põhjendatud. Karistusregistri
väljavõttest nähtub, et kaebuse esitajat on ka 31.03.2016.a ja 30.04.2012.a karistatud LS § 227
lg 2 järgi kvalifitseeritava väärteo toimepanemise eest, 10.01.2016.a LS § 221 lg 1 ja
20.09.2012.a LS § 239 lg 2 järgi kvalifitseeritava väärteo toimepanemise eest ning karistusena
on määratud üksnes rahatrahvid. Lisaks eelpool nimetatud rikkumistele on isikul veel kehtivad
karistused ÜTS § 547 lg 1 rikkumiste eest. Seega on enne käesolevas asjas vaidlustatud
rikkumist isikul kokku 4 kehtivat karistust liiklusnõuete rikkumise eest ning kokku üldse 11
kehtivat väärteokaristust, mis tähendab, et Andres Andressoni puhul ei ole tegemist õiguskuuleka
isikuga.

Kuna kaebaja ei ole eelnevatest karistustest vajalikke järeldusi teinud, siis õiguskorra kaitsmise
huvides on lisaks põhikaristusele vajalik ka lisakaristuse kohaldamine. Sõiduki juhtimisõiguse
äravõtmise eesmärk on tagada, et isik ei saaks enam samalaadseid rikkumisi toime panna. Kohus
hindab Andres Andressoni süüd suureks. Kui selline rikkumine (lubatud kiiruse ületamine)
pannakse toime asulasisesel teel, siis sellise rikkumise toimepanemine näitab juhi äärmiselt
üleolevat suhtumist liiklusohutusse ja liikluskorraldusse üldse. Teisiti öeldes on käesoleval juhul
Andres Andresson oma käitumisega - pannes vähem kui 2 kuu jooksul toime kaks samalaadset
väärtegu – näidanud üles äärmist lugupidamatust kehtivate liiklusreeglite vastu ning
kaasliiklejate suhtes. Isikul on 2 kehtivat karistust kiiruse ületamise eest. Liiklusalaste
väärtegude toimepanek on muutunud Andres Andressonile elustiiliks. Kaebuse esitaja on
tasunud talle varasemalt väärtegude toimepanemise eest määratud rahatrahvid, kuid tema
käitumisest järeldab kohus, et rahatrahvid ei ole avaldanud Andres Andressonile soovitud mõju.
Arvestades, et kaebajal on 4 kehtivat karistust liiklusalaste väärtegude toimepanemise eest ning
ta jätkab üha uute õigusrikkumiste toimepanemist, tuleb karistuse eripreventiivset eesmärki
silmas pidades KarS § 50 lg 1 p 2 alusel kohaldada lisakaristusena juhtimisõiguse äravõtmist.
Kaebaja väide, et juhtimisõigus on tal tööalaselt vajalik, ei ole aluseks lisakaristuse kohaldamata
jätmiseks. Kaebuse esitaja sõnu uskudes võib küll väita, et kaebuse esitajal on vajalik
juhtimisõigus töö tegemiseks ning oma elu korraldamiseks, kuid antud asjaolud olid Andres
Andressonile teada ka rikkumise toimepanemise ajal. Seda enam oleks kaebuse esitaja pidanud
jälgima oma liiklusalast käitumist, kuivõrd isikut oli juba eelnevalt korduvalt karistatud kiiruse
ületamise eest. Kohus on seisukohal, et õigusrikkumiste jätkuva toimepanemise tõttu oli
järjekordse liiklusrikkumise eest trahvi määramine ammendanud ning tema isikut, käitumises
süü suurust ja karistuse üld- ja eripreventiivsete eesmärkide saavutamiseks on olnud põhjendatud
tema karistamine lisakaristusena karistusega, mis eemaldaks ta mõneks ajaks juhina liiklusest, s.t
juhtimisõiguse äravõtmisega. Samuti ei välista juhtimisõiguse äravõtmise võimalust kaebaja
vajadus omada juhtimisõigust oma firma töö organiseerimisel. Isik, kelle elukorralduslik
toimetulek sõltub juhtimisõiguse olemasolust, on kohustatud ise käituma alati viisil, mis
välistaks temalt juhtimisõiguse karistusena äravõtmise võimaluse ning ei saa eeldada, et tema
erahuvid ja -vajadused kaaluvad igakordselt üle ühiskonna üldise huvi liiklusohutuse suhtes.
Andres Andresson on küll oma rikkumist tunnistanud ja kohtumenetluses väljendanud
kahetsust, kuid ainuüksi sellele asjaolule toetudes ei ole lisakaristuse mittekohaldamine
põhjendatud. Nii nagu kohus juba ka eelnevalt märkis, väljendab kaebaja liiklusseaduse nõuete
jätkuva rikkumisega oma ükskõikset suhtumist kehtestatud liiklusalastesse käitumisnormidesse
ja teistesse liiklejatesse. Andres Andresson peab tunnetama oma vastutust liikluses osalejana
ning aru saama oma teo keelatusest. Rikkudes liiklusnõudeid ning suhtudes liikluskorda
hoolimatult ja vastutustundetult, seab kaebuse esitaja ohtu nii enda kui kaasliiklejate elu ja
tervise. Kohus on veendunud, et turvalisus liikluses kaalub üles kaebuses ja kohtuistungil
                                                                                                 4
väljendatud seisukohad lisakaristuse mittekohaldamiseks. Arvestades kehtivate karistuste
olemasolu, leiab kohus, et lisakaristuse kohaldamine on vajalik selleks, et kaebaja korrigeeriks
oma edaspidist liiklusalast käitumist õiguskuulekaks. Lisakaristuse kohaldamata jätmine oleks
ilmselgelt põhjendamatu.
Väärteoasja materjalidest ei ilmne ka selliseid erandlikke asjaolusid, mis võiksid tingida
juhtimise õiguse äravõtmise kohaldamata jätmise. KarS § 481 lg 2 kohaselt ei või mootorsõiduki
juhtimise õigust ei või ära võtta isikult, kes kasutab mootorsõidukit liikumispuude tõttu. Andres
Andresson ei kasuta mootorsõidukit liikumispuude tõttu.

Lähtudes teo korduvusest on kohtuväline menetleja kohaldanud kaebuse esitajale põhjendatud ja
seadusliku karistuse lisakaristuse kohaldamise näol. Kuna kohtuväline menetleja on määranud
lisakaristuse pikkuseks 1 kuu, mis on ka minimaalne määr lisakaristuse kohaldamise puhul, siis
ei pea kohus vajalikuks muuta ka lisakaristuse pikkust.

Eeltoodud motiividel asub kohus seisukohale, et esitatud kaebus tuleb jätta rahuldamata ja
vaidlustatud otsus muutmata.


Aulike Salo
Kohtunik




                                                                                               5

                         KOHTUMÄÄRUS
 Kohus                                Tartu Ringkonnakohus
 Määruse tegemise aeg ja koht         5. aprill 2016, Tartu (kirjalik menetlus)
 Väärteoasja number                   4-16-868
 Kohtukoosseis                        Aarne Sarjas
 Vaidlustatud kohtulahend             Viru Maakohtu (Narva kohtumaja) 8. veebruari 2016. a
                                      otsus
 Kaebuse esitaja ja kaebuse liik      Menetlusalune isik Aleksei         Gorjunov    (isikukood
                                      38201162246), apellatsioon

RESOLUTSIOON

Jätta Aleksei Gorjunovi apellatsioon Viru Maakohtu 8. veebruari 2016. a otsuse peale läbi
vaatamata ja tagastada kaebus selle esitajale.

Edasikaebamise kord

Määruse peale võib advokaadi vahendusel esitada määruskaebuse Riigikohtule 15 päeva
jooksul alates vaidlustatavast kohtumäärusest teada saamisest.


ASJAOLUD JA MENETLUSE KÄIK

1.    Viru Maakohtu 8. veebruari 2016. a otsusega tunnistati Aleksei Gorjunov süüdi
varavastases süüteos väheväärtusliku asja vastu, s.o KarS § 218 lg 1 järgi kvalifitseeritava
väärteo toimepanemises. Samuti tunnistati A. Gorjunov süüdi avalikus kohas käitumise
üldnõuete rikkumise eest, s.o KarS § 262 lg 1 järgi kvalifitseeritava väärteo toimepanemises.
KarS § 63 lg 1 ja VTMS § 108 p 9 alusel karistati A. Gorjunovi toimepandud väärtegude eest
raskeimat karistust sisaldava seadusesätte alusel ehk KarS § 218 lg 1 järgi 30-päevase arestiga.
Kohus kuulutas kohtuotsuse 8. veebruaril 2016 ja samal päeval anti see A. Gorjunovile allkirja
vastu kätte.

2.     A. Gorjunov esitas 16. veebruaril 2016 kohtuotsuse peale apellatsiooni, milles ta
vaidlustab otsust talle mõistetud karistuse osas ning palub võimalust kanda mõistetud aresti
ositi nädalavahetustel. Alternatiivselt palub A. Gorjunov vähendada mõistetud karistust.


RINGKONNAKOHTU SEISUKOHT

3.     Ringkonnakohus leiab, et A. Gorjunovi apellatsioon tuleb VTMS § 142 lg 2 p 31 alusel
jätta läbi vaatamata ja tagastada esitajale.
VTMS § 142 lg 2 p 31 kohaselt teeb ringkonnakohtunik apellatsiooni läbi vaatamata jätmise
kohta määruse ja saadab määruse koopia ning tagastab apellatsiooni apellandile, kui
apellant ei ole VTMS § 113 lg 4 p-s 3 ettenähtud tähtaja jooksul teatanud maakohtule kirjalikult
apellatsiooniõiguse kasutamise soovist, välja arvatud juhul, kui teatamine ei olnud kohustuslik.

VTMS § 113 lg 4 p 3 sätestab, et pärast kohtuotsuse lõpposa kuulutamist selgitab kohtunik, et
kui kohtumenetluse pool soovib kasutada apellatsiooniõigust, peab ta sellest kirjalikult teatama
maakohtule seitsme päeva jooksul alates kohtuotsuse lõpposa kuulutamisest, välja arvatud
VTMS § 137 lg-s 11 ettenähtud juhul.

VTMS § 137 lg 11 järgi, kui üks kohtumenetluse pool on tähtaegselt teatanud
apellatsiooniõiguse kasutamise soovist ega ole sellest loobunud, on ülejäänud kohtumenetluse
pooltel apellatsiooniõigus olenemata sellest, kas nad ise on apellatsiooniõiguse kasutamise
soovist teatanud.

4.    Viru Maakohus arutas väärteoasja 8. veebruaril 2016 peetud kohtuistungil ja samal päeval
kuulutas kohus ka otsuse lõpposa. Kohtuotsuse lõpposa anti samal päeval allkirja vastu
A. Gorjunovile kätte. Kohtuotsuses oli selgitatud edasikaebamise korda, sh seda, et otsuse
vaidlustamise soovist tuleb kohtule teatada kirjalikult seitsme päeva jooksul alates kohtuotsuse
lõpposa kuulutamisest. Seega oli apellatsiooniteate kohtule esitamise viimaseks päevaks
15. veebruar 2016. A. Gorjunov maakohtule apellatsiooniteadet ei esitanud, vaid esitas
16. veebruaril 2016 apellatsiooni. Senises kohtupraktikas ei ole välistatud, et apellant eraldi
apellatsiooniteadet ei esitagi. Sellisel juhul on aga oluline, et apellatsioon oleks esitatud
apellatsiooniteate esitamiseks ettenähtud tähtaja jooksul. Kõnealusel juhul on A. Gorjunov seda
nõuet rikkunud, esitades kaebuse päev pärast apellatsiooniteate esitamise tähtaja lõppu.
Järelikult ei teatanud A. Gorjunov VTMS § 113 lg 4 p-s 3 ettenähtud tähtaja jooksul maakohtule
apellatsiooniõiguse kasutamise soovist.

5.     Eeltoodust lähtudes ning juhindudes VTMS § 141 lg 1 p-dest 1 ja 3, § 142 lg 2 p-st 31 ja
§ 113 lg 4 p-st 3 jätab ringkonnakohus A. Gorjunovi kaebuse läbi vaatamata ja tagastab selle
esitajale.


/allkiri/

Tartu Ringkonnakohtu kohtunik
Aarne Sarjas




                                               2

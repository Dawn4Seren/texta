                           KOHTUOTSUS
                                 Eesti Vabariigi nimel

Kohus                         Tallinna Ringkonnakohus

Kohtukoosseis                 Margo Klaar (eesistuja), Ele Liiv, Kaupo Paal

Otsuse tegemise aeg ja koht   24.03.2016, Tallinn

Tsiviilasja number            2-12-38941

Tsiviilasi                    TP hagi MV vastu seltsingulepingu lõppemisest
                              tulenevaks panuste hüvitamiseks või käsundita
                              asjaajamisest tekkinud kulutuste hüvitamiseks või alusetu
                              rikastumisega saadu hüvitamiseks ja viivise saamiseks

Vaidlustatud kohtulahend      Pärnu Maakohtu 16.09.2015 otsus

Tsiviilasja hind              9000 eurot
apellatsioonimenetluses

Kaebuse esitaja ja kaebuse    TP apellatsioonkaebus
liik

Menetlusosalised ja nende     Hageja (apellatsioonimenetluses apellant): TP (isikukood
esindajad                     XXXXXXXXXXX, elukoht XXX), lepinguline esindaja
                              Suido Västra

                              Kostja (apellatsioonimenetluses vastustaja): MV (isikukood
                              XXXXXXXXXXX, elukoht XXX), lepinguline esindaja
                              vandeadvokaat Heldur Otti

Kohtuistungi toimumise aeg    10.02.2016

Istungil osalenud isikud      Hageja lepinguline esindaja Suido Västra ja kostja lepinguline
                              esindaja vandeadvokaat Heldur Otti

RESOLUTSIOON
  1. Pärnu Maakohtu 16.09.2015 otsus jätta muutmata.
  2. Apellatsioonkaebus jätta rahuldamata.
  3. Menetluskulud jätta TP kanda.
  4. Välja mõista TP-lt MV kasuks menetluskulud 1200 eurot. Hüvitamisele
     kuuluvatelt menetluskuludelt tuleb tasuda menetluskulude suurust kindlaks



                                                                                     1(11)
       tegeva lahendi jõustumisest alates kuni täitmiseni viivist võlaõigusseaduse § 113
       lõike 1 teises lauses ettenähtud ulatuses.

Edasikaebamise kord ja selgitused
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavaks tegemisest. Hagimenetluses Riigikohtus võib menetlusosaline
menetlustoiminguid teha ning avaldusi ja taotlusi esitada üksnes vandeadvokaadi vahendusel.
Menetlusosaline võib ise esitada Riigikohtule menetlusabi saamise taotluse, samuti esitada
teise menetlusosalise kaebuse või muu taotluse kohta seisukohti ja vastuväiteid. Menetlusabi
andmise taotlus ei peata seaduses sätestatud ega kohtu poolt määratud tähtaja kulgemist.
Seaduses sätestatud tähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb. Menetluskulude
kindlaksmääramise peale võib edasi kaevata menetluskulude hüvitamiseks õigustatud või
menetluskulusid kandma kohustatud isik, kui vaidlustatav menetluskulude summa ületab 200
eurot.

Hagi ja selle aluseks olevad asjaolud
  1. 27.09.2012 esitas TP (hageja) maakohtule MV (kostja) vastu hagi (täiendatud
       23.04.2013, 09.09.2013, 25.11.2013, 31.12.2013, 10.12.2014, muudetud 29.01.2015 ja
       täiendatud 05.02.2015). Hageja palus välja mõista kostjalt 8656,80 eurot, viivise
       2539,96 eurot ja viivise 7% aastas põhinõudelt alates kohtuotsuse avalikult teatavaks
       tegemisele järgnevast päevast kuni põhinõude rahuldamiseni.

   2. Poolte vahel oli vabaabielusuhe juulist 1998 kuni detsembrini 2010. Novembrist 2007
      kuni aprillini 2008 tegi hageja kulutusi kostjale kuuluvale elamule XXX asuval
      kinnistul, tasudes elamu parendamiseks tööde eest, mille tellimine oli kostjaga
      eelnevalt kokku lepitud, kostjale esitatud arvete alusel kostja asemel. Hageja oli olnud
      kinnistu ainuomanik alates 04.04.2002 kuni 05.08.2003 ja oli võõrandanud kinnistu
      kostjale 19.05.2003 viimase ettepanekul eesmärgiga tagada kostja laenu Ühispangalt
      vastavalt 12.05.2003 laenulepingule nr 600 0079170310. Pooled elasid kinnistul
      alaliselt koos alates 04.04.2002. Hageja ei osanud arvata, et mingil hetkel võivad
      suhted kostjaga lõppeda sellega, et kostja ta ühisest kodust lahkuma sunnib. Hageja
      tahe elamule kulutuste tegemisel oli suunatud poolte ühise kodu parendamisele.
      Kooselu lõppemisel kostja hagejale tema poolt elamu parendamiseks tehtud panuste
      hüvitamisest keeldus.

   3. Hageja tasus kostjale kuuluva XXX kinnistul asuva elamu parendamise eest kokku
      8656,80 eurot (135 449,55 EEK) alljärgnevalt:
      Kostja tellis 2007. a XXX kinnistul alljärgnevad elamu ehitusremonttööd:
      1) vana katuse mahavõtmine
      2) uue korstna ladumine
      3) uue plekk-katuse paigaldus
      4) uus vihmaveesüsteem.
      Nimetatud tööde ja materjalide eest kostjale esitatud OÜ Roomerk 20.11.2007 arve nr
      7093 summas 69 588 EEK tasus hageja oma kontolt 20.11.2007.

   4. Kostja tellis 2007. a XXX elamu välisfassaadi paigaldustööd, mille eest kostjale
      05.12.2007 esitatud Roomerk OÜ arve nr 7096 summas 29 621,55 EEK tasus hageja
      oma kontolt 10.12.2007. Kostja tellis 2008. a XXX elamu vundamendi katmise


                                                                                        2(11)
       fassaadiplaadiga puitkarkassil vastavalt Roomerk OÜ 17.03.2008 kalkulatsioonile.
       Nimetatud tööde ja materjalide eest kostjale esitatud Roomerk OÜ 07.04.2008 arve nr
       8030 summas 36 240 EEK tasus hageja 10.04.2008 oma kontolt.

   5. Alternatiivselt, kui seltsingusuhe ei leia tõendamist, tuleb hüvitis välja mõista
      käsundita asjaajamisel tehtud kulutustena. Kostjale tema elamu renoveerimise eest
      esitatud arved tasus hageja. Saab järeldada, et kostja elamu renoveerimiseks kulutusi
      tegema ei olnud hageja ei õigustatud ega kohustatud. Hageja käsundita asjaajamisest
      tuleneva kulutuste hüvitamise nõude tõendamisel ei oma kostja rikastumine ega selle
      ulatus tähtsust. Hageja tasus kostjale esitatud OÜ Roomerk arved, s.t hageja täitis
      käsundita asjaajajana (kolmanda isikuna) kostja kohustuse. Hageja on andnud kostjale
      raha, sealhulgas laenuna, mida kostja ei ole hagejale tagastanud. Hageja konto
      väljavõtte järgi on kostja teinud hagejale korduvalt makseid selgitusega „võlg“, mis
      tähendab, et:
      1) hageja maksed kostjale/kostja huvides ei ole toimunud tasuta, sest kostja on teinud
      makseid (vastusooritusi) hagejale;
      2) kostja on hagejale maksnud vähem kui on hageja maksnud kostjale, s.t hageja
      sooritused on olnud kostja vastusooritustest suuremad;
      3) XXX elamu renoveerimiseks hageja tehtud panuseid ei ole kostja hagejale
      hüvitanud, s.t poolte vastastikused pangaülekanded ei ole hagi esemega seotud.

   6. Alternatiivselt, kui seltsingusuhe ei leia tõendamist, tuleb raha välja mõista alusetu
      rikastumise sätete alusel. Hageja on teinud kostjale kasulikke sooritusi ilma kostjalt
      samaväärset vastusooritust saamata. Hageja on kandnud kostjale 29.09.2007 üle
      70 000 krooni, mis on rohkem kui pool OÜ Roomerk arvete summast. Kostja nende
      arvete tasumisse ei panustanud, vaid kogu summa tasus hageja. Kostja maksed
      hagejale kuni 05.10.2011 kinnitavad, et
      1) kostja tunnistas võlga hagejale,
      2) kostja on maksnud hagejale vähem, kui on hagejalt saanud, mis tõendab alusetut
      rikastumist,
      3) kostja ei ole hagejale XXX elamu renoveerimise eest tehtud panuseid hüvitanud.

   7. 10.12.2014 menetlusdokumendid esitas hageja alternatiivse nõude aluse raha
      saamiseks solidaarvõlgniku tagasinõudena VÕS § 69 lg 2 järgi või solidaarkohustuse
      täitnud võlgnikule kohustuse täitmisel tehtud kulutuste hüvitamiseks VÕS § 69 lg 5
      järgi.

Kostja vastuväited
   8. Kostja vaidles hagile vastu ja palus jätta selle rahuldamata.

   9. Nõuded on aegunud. Seltsingu panuste hüvitamise nõude aegumistähtaega tuleb
      arvestada kooselu lõppemisest. Poolte kooselu lõppes aprillis 2008. Alusetu
      rikastumise nõude puhul pidi hagejale juba arvete tasumise ajal olema teada, et tal on
      kostja vastu võimalik alusetust rikastumisest tulenev nõue.

   10. Hageja ei ole esitanud selgelt ja üheselt mõistetavaid selgitusi selle kohta, millise
       poolte konkreetse ühise eesmärgi saavutamiseks olid pooled seltsingu sõlminud, millal
       see sõlmiti ning mis oli seltsingulepingu konkreetne ese (see saaks olla poolte jaoks
       vaid ühine). Poolte vahel ei ole kunagi sõlmitud kokkulepet kinnistu ja/või sellel asuva
       elamu kasutamiseks ühegi seltsingu eesmärgil ja huvides. Ei ole võimalik tuvastada


                                                                                         3(11)
       ühtki sellist ühist eesmärki. Asjaolude pinnalt on nähtav, et puudus poolte tahe
       kasutada vara majanduslikus mõttes ühisvarana. Pooled on oma käitumisaktidega
       selgelt väljendanud tahet varalised suhted eraldada ja lahus hoida.

   11. Maja remondi arvete tasumise ajal ei olnud hagejal kohustust arveid tasuda ulatuses,
       mis ületas kostja poolt hagejale sel eesmärgil antud summat. Tegemist oli hageja poolt
       kostjale vabatahtlikult tehtud kinkega, mida hageja kinnitas tunnistajate juuresolekul
       märtsis 2008. a, kostja 45. sünnipäeval.

   12. Kuigi OÜ Roomerk poolt esitatud arved tasus formaalselt hageja (arved on tasutud
       ülekannetega hageja pangakontolt), tasus kõnesolevate arvete eest osaliselt kostja.
       Hageja ei ole lükanud ümber asjaolu, et osaliselt sai hageja raha OÜ Roomerk arvete
       tasumiseks kostjalt. FIE-na tegutsemise tõttu oli kostjal sularaha, osaliselt sai kostja
       raha oma isa parimalt sõbralt. Kuigi formaalselt oli kohustuse kandjaks hageja,
       pärinesid laenu tagasimaksmise vahendid suures osas kostjalt. Selliselt toimisid poolte
       varalised suhted esialgu seoses pangalaenuga ning selliselt toimisid need ka
       ehitustööde rahastamisel.

   13. Hageja ei ole esitanud selgitusi ega tõendeid, mis võiksid kinnitada käsundita
       asjaajamisest või alusetust rikastamisest tulenevate nõuete aluseks olevaid asjaolusid.
       Hagejal puudus summade tagasinõudmise kavatsus (VÕS § 1023).

   14. Kui kohus peaks siiski mis tahes põhjendustel tunnustama hageja nõudeid, sh viivise
       nõuet, tuleks viivise nõuet vähendada kui põhjendamatult liigkasuvõtjalikku.

Esimese astme kohtu otsus ja selle põhjendused
   15. Pärnu Maakohus 16.09.2015 otsusega jättis 10.12.2014 esitatud täiendavad
       alternatiivsed nõuded raha saamiseks solidaarvõlgniku tagasinõudena VÕS § 69 lg 2
       alusel või solidaarkohustuse täitnud võlgnikule kohustuse täitmisel tehtud kulutuste
       hüvitamisena VÕS § 69 lg 5 alusel läbi vaatamata ja jättis hagi 8656,80 euro ja viivise
       saamiseks seltsingulepingust tulenevate panuste hüvitamisena või alternatiivselt
       käsundita asjaajamisest tekkinud kulutuste hüvitamisena või alusetu rikastumise alusel
       saadu hüvitamisena rahuldamata. Maakohus jättis menetluskulud hageja kanda,
       mõistis välja hagejalt kostja kasuks menetluskulude katteks 3480 eurot (sh käibemaks
       580 eurot) ja otsustas, et menetluskuludelt tuleb tasuda viivist VÕS § 113 lg 1 teises
       lauses sätestatud määras. Maakohus tühistada 02.10.2012 hagi tagamise määrusega
       seatud kohtuliku hüpoteegi.

   16. Poolte vahel ei ole vaidlust järgmiste asjas tähtsust omavate faktiliste asjaolude üle:
       1) Hageja ja kostja elasid vabaabielulises kooselus 1998. aastast, pooled elasid koos
       algul kostjale kuuluvas korteris XXX.
       2) Poolte vande all antud seletustega ja kinnistu registriosa väljavõttega on tõendatud,
       et 2001. aastal osteti maja XXX XXX kinnistul, milleks laenu võttis hageja, sest kostja
       FIE-na laenu ei saanud, kuid laenumakseid tasus kostja.
       3) Maja omanikuna kanti kinnistusraamatusse hageja.
       4) Poolte kooselu ajal 19.05.2003 notariaalselt tõestatud ostu-müügilepinguga hageja
       müüs XXX XXX asuva kinnistu kostjale ning kostja kanti kinnistu omanikuna
       kinnistusraamatusse.
       5) 19.05.2003 kinnistu ostu-müügilepinguga samas lepingudokumendis sisalduva
       hüpoteegi seadmise lepingu muutmise lepingu ja hüpoteegi muutmise lepingu kohaselt


                                                                                         4(11)
   on hageja poolt kinnistu ostmiseks AS-ga Eesti Ühispank 30.04.2001 sõlmitud
   laenuleping nr 600 007 207 0110 refinantseeritud kostja ja AS Eesti Ühispank vahel
   12.05.2003 sõlmitud laenulepinguga nr 600 007917 0310.
   6) Hageja tasus XXX XXX asuva, kostjale kuuluva elamu remondi eest kostja nimele
   adresseeritud arvete alusel 2007–2008 kokku 8656,80 eurot (135 449, 55 EEK)
   järgmiselt:
   - 21.11.2007 ülekandega 69 588 EEK (4447,48 eurot) Roomerk OÜ 20.11.2007
       arve nr 7093 katteks (I kd, lk 17–18),
   - 10.12.2007 ülekandega 29 621,55 EEK (1893,16 eurot) Roomerk OÜ 05.12.2007
       arve nr 7096 katteks (I kd, lk 19–20),
   - 10.04.2008 ülekandega 36 240,15 EEK (2316,17 eurot) Roomerk OÜ 07.04.2008
       arve nr 8030 katteks (I kd, lk 22–23).

17. Seltsingu olemasolu tõendamist leidnud ei ole. Seltsingulepingu olemasolu ei saa
    automaatselt järeldada poolte kooselust ega hageja väidetest, et ta remontis XXX
    elamut nagu oma kodu. Poolte käitumisest enne remonttööde tegemist ja selle ajal ei
    nähtu poolte ühist tahet panustada ühise majandusliku eesmärgi saavutamiseks. Kui
    poolte ühine eesmärk seoses XXX XXX asuva kinnistuga oleks olnud ühise kodu
    rajamine ja selle parendamine, nähtuks see ka kinnistuga tehtud tehingutest. Ühise
    kodu rajamise eesmärgi välistab ka hageja ise 26.03.2015 kohtuistungil vande all
    antud ütlustes (III kd, lk 76–79). Nimelt hageja andis ütlusi, et ”… tuli võimalus XXX
    maja osta, kuid meil ei olnud selleks vahendeid. Kostja oli FIE ja tema pangast laenu
    ei saanud. Laenu pangast võtsin mina, aga kostja maksis pangalaenu. Mingi aja
    möödudes tahtis kostja maja oma nimele, siis vormistasime maja ja laenu kostja
    nimele. Kostja tahtis maja oma nimele ja mina olin sellega nõus, kuigi kostja ütles, et
    ”ma sind sisse ei kirjuta, äkki tahad pärast midagi saada”.“ Seega on kostja
    selgesõnaliselt andnud hagejale mõista, et kinnistuga seoses mingit ühist eesmärki
    pooltel olla ei saa. Kostja samal istungil vande all ütlusi andes (II kd, lk 79–81)
    kinnitas, et majaostu plaanis tema, kuid ost vormistati algul hageja nimel, sest kostja
    pangalaenu ei saanud. Kui hageja paari aasta pärast tahtis maja müüa, siis kostja müüs
    oma 3-toalise korteri XXX, võttis ka uue laenu ja maksis hageja pangalaenu kinni ning
    ostis maja hageja käest ära. Eeltoodust järelduvalt pooltel kooselu algul ja kinnistu
    soetamise järel mingit seltsinguvara loomise eesmärki ega ühiselt panustamise
    kokkulepet ei olnud.

18. Poolte käitumisest ei saa järeldada ka nende vahel seltsingu kokkuleppe sõlmimist
    hiljem, 2006 või 2007 remonttööde tegemise otsustamise ajal. Kostja andis vande all
    ütlusi, et 2006. aastal tuli tal mõte maja renoveerida, selle juures kostja ei arvestanud
    hagejaga. Kostja leppis ehitusfirmaga Roomerk OÜ-ga kokku, mis töid on vaja teha,
    hageja ajas asju, kuna meesterahvas teab paremini neid asju. Töödega alustati 2007
    ning sama aasta sügisel hakkas kostja andma hagejale sularaha (tööde eest
    tasumiseks), kokku 50 000 krooni, kostja oli 70 000 krooni saanud oma isa lähimalt
    sõbralt.

19. Hageja on kinnitanud, et maksis materjalide eest, sest elas majas koos kostjaga;
    tagasimaksmisest juttu ei olnud; kuna tal raha oli, siis lihtsalt tegi nii, ehitas seda nagu
    oma kodu ja lootis, et ka sureb seal. Hageja on toonud hagiavalduses ise välja, et
    kooselu lõppedes sai talle selgeks, et remondiarvete tasumisega ta soovitud eesmärki
    ei saavutanud, sest oli kaotanud õiguse elamus elada. Nendest hageja ütlustest nähtub
    hageja enda ühepoolne eesmärk kulutuste tegemisel. Hageja maksis materjalide eest


                                                                                          5(11)
   omal algatusel, tasumaks elamu kasutamise õiguse eest, mitte kokkulepitud
   seltsingupanuse tegemiseks. Hageja ei ole põhistanud (vaatamata kostja vastavatele
   vastuväidetele ja kohtu korduvatele selgitustele), milles seisnes kostja majanduslik
   eesmärk väidetavas seltsingus, mil viisil ja milliseid kokkuleppeid on kostja hagejaga
   sõlminud selle eesmärgi saavutamiseks.

20. Poolte vahel ühise kodu rajamiseks seltsingukokkuleppe vastu räägib ka hageja poolt
    2007. a XXX korteri ostmine. Hageja on vande all ütlustes kinnitanud, et korteri
    soovitas tal osta kostja, sellel ajal elasid nad kostjaga koos. Ei ole eluliselt usutav, et
    kostja soovitanuks hagejal korterit osta, kui pooltel olnuks kokkulepe ühiselt
    panustada kodu rajamisse XXX XXX asuval kinnistul. Samuti on hageja seletanud, et
    poolte suhted olid periooditi halvad, eriti siis, kui kostja poeg oli töötu ning elas XXX
    majas. Tülide tõttu kostjaga elas hageja 2007. a mitu nädalat oma korteris. Seega ei
    olnud poolte vahel harmoonilist kooselu, mis võimaldaks järeldada kostja
    konkludentset tahteavaldust seltsingusuhteks.

21. Hageja ei ole toonud välja ega tõendanud asjaolusid, millest saaks järeldada, et hageja
    tasus kolm arvet, millest hageja nõudesumma koosneb, Roomerk OÜ-le käsundita
    asjaajajana. Vastupidi – hageja vande alla antud ütluste kohaselt pidas hageja
    vajalikuks arveid tasuda, et tagada endale õigus elada XXX XXX elamus, hagejal
    lihtsalt oli raha. Hageja ei ole põhistanud, et ta arveid tasudes pidas silmas kostja
    huvisid ja soovis kostjale kasu tuua. Hageja on 03.06.2015 istungil (III kd, lk 122)
    kinnitanud, et maksete tasumise ajal elasid nad kostjaga koos ning siis hageja ei
    mõelnud, et kostja peaks raha tagasi maksma, hageja tasus arved, sest pidas seda
    perekonna ühiseks kohustuseks. Roomerk OÜ arved on adresseeritud kostja nimele,
    mistõttu ei saanud hageja olla eksimuses soodustatu isikus, kui väitis end olevat
    täitnud perekonna kohustust. Asjaoludest nähtuvalt olid kooselu ajal hagejal ja kostjal
    eraldi rahalised vahendid. Hageja põhiline nõue tugineb hageja veendumusele, et nad
    tegutsesid kostjaga ühise kodu loomise nimel. Hagejal ei saanud samal ajal olla soovi
    tegutseda käsundita asjaajajana kostja soodustamiseks. Hageja ei ole esile toonud, et
    tal oli takistatud arvete tasumist kostjaga kooskõlastada. Hageja on 03.06.2015 istungil
    (III kd, lk 123) kinnitanud, et kostja sai arvete tasumisest teada samal päeval.

22. Kuna hageja on kinnitanud, et arvete tasumisel ta ei eeldanud, et kostja peaks need
    summad talle tagasi maksma, siis ei ole hagejal õigust nõuda kostjalt tehtud kulude
    hüvitamist ka siis, kui õigussuhte käsundita asjaajamisena kvalifitseerimise eeldused
    oleksid täidetud (VÕS § 1023 lg 3).

23. Hageja ei ole toonud välja faktilisi asjaolusid, mis annaksid aluse kvalifitseerida
    hageja nõuet alusetu rikastumise nõudena. Hageja on menetluses läbivalt väitnud, et
    tasus kostja nimele väljastatud remondiarveid, sest elati ühise perekonnana ja hageja
    panustas ühise kodu parendamisse. Seejuures teadis aga hageja täpselt, et kinnistu ja
    sellel asuv hoone kuuluvad kostjale ning et ta teeb kulutusi võõrale kinnisasjale, sest
    hageja ise oli kinnistu kostjale müünud ning nõustunud vastava õigusmuudatuse
    kinnistusraamatusse kandmisega. Seega hageja enda esitatud tõlgenduse kohaselt on
    hagi rahuldamine VÕS § 1042 järgi välistatud.

24. Hageja ei ole välja toonud kostja rikastumise ulatust. VÕS §-s 1041 ega § 1042 lg-s 1
    sätestatust tulenevalt ei saa kostjat lugeda alusetult rikastunuks alates kooselu
    väidetavast lõppemisest 2010. a detsembris. Kostja vastuväidetele ja kohtu


                                                                                         6(11)
       korduvatele selgitustele vaatamata ei ole hageja alusetu rikastumise nõuet asjaoludega
       vajalikul määral sisustanud. Alusetu rikastumise koosseisu ei täida hageja väide, et
       eesmärk, mida renoveerimisega sooviti saada, saavutati, või väide, et hageja arvas, et
       panustab perekonna ülalpidamisse, kohustus nende maksete tegemisel oli, aga see
       langes hiljem ära. Hageja esitatud asjaoludest ei saa üheselt järeldada, et ta tasus kostja
       arveid, olemata selleks õigustatud või kohustatud.

   25. Samuti oleks alusetu rikastumise nõue hagi esitamise seisuga 27.09.2012 aegunud
       (TsÜS § 151 lg 1). Praeguses asjas pidi hagejale juba arvete tasumisel olema selge, et
       tal on alusetust rikastumisest tulenev nõue kostja vastu.

   26. Kostja esindaja on õigusabi osutamiseks kulutanud kokku on 42,7 tundi, millest
       tasustatud on 29 töötundi, arvestusega 120 eurot/tund. Arvestades kostja esindaja
       koostatud menetlusdokumentide sisu ja mahtu, on näidatud ajakulu 29 tundi vajalik ja
       põhjendatud.

Apellatsioonkaebus ja selle põhjendused
   27. Hageja esitas apellatsioonkaebuse (ulatust vähendatud 23.10.2015), milles palub
       tühistada maakohtu otsuse, välja arvatud 343,20 eurot ületava viivise nõude osas, ja
       teha uue otsuse, millega hagi rahuldada ja mõista kostjalt hageja kasuks välja 8656,80
       eurot ja viivise 343,20 eurot.

   28. Maakohus on ebaõigesti kohaldanud materiaalõiguse norme ja oluliselt rikkunud
       menetlusõiguse norme, mis on toonud kaasa ebaõige otsuse.

   29. Suulisel kokkuleppel põhinev seltsingusuhe elamu remondiks ja renoveerimiseks enne
       töödega alustamist on tõendatud poolte vande all antud ütlustega kohustuste
       jagunemise kohta poolte vahel. Kohtupraktika järgi ei oma ühine majapidamine
       seltsingusuhte tõendamisel tähtsust. Kostja tahet ühiseks pereeluks ja ühiseks
       majapidamiseks tõendab kostja kinnitus 19.05.2003 lepingu punktis 6.1 (hagiavalduse
       lisa 2). Maakohus ei ole otsuses välja toonud ja vaidlus puudub, et 19.05.2003 kostja
       avaldas, et ostab XXX kinnistu teadmises, et tal ei ole hagejale pretensioone selles, et
       hageja on kohalikule omavalitsusele avaldanud kinnistu aadressi oma elukohana. Ka
       asjaolus, et XXX elamu teise korruse palkoni veranda ukse ostis kostja ja elamule
       paigaldatud katuseplekk on ostetud kostja raha eest, puudub vaidlus, kuid maakohus ei
       ole seda otsuses välja toonud. XXX elamuga, samuti XXX korteri ostmisega
       seonduvaid asjaolusid tõendavad poolte vande all antud seletused.

   30. Käsundita asjaajamisest tulenevat nõuet tõendab hageja vande all antud seletus
       26.03.2015 kohtuistungil (protokolli lk 3 viim lg ja lk 4 lg 1). Hageja ei ole
       kinnitanud, et tal ei olnud kavatsust kulutusi tegema asudes kostjalt kulutuste
       hüvitamist nõuda. Hageja tehtud kulutused XXX elamule olid kostja kui kinnistu
       omaniku huvides, kuid tulid kasuks ka hagejale.

   31. Alusetust rikastumisest tulenev nõue ei ole aegunud, arvestades TsÜS § 151 lg 2 ja
       Riigikohtu otsuse nr 3-2-1-86-08 punkti 20 ja otsuse nr 3-2-1-57-12 punkti 13.

   32. Maakohus on rikkunud põhjendamiskohustust, jättes põhjendamata, miks on jätnud
       arvestamata hageja vande all antud seletuse, millele kostja ei ole vastu vaielnud ja
       mille kohaselt


                                                                                            7(11)
       -   kostja raha eest on ostetud XXX elamu katuseplekk ja veranda uks;
       -   hageja ostis 2007. aasta veebruaris XXX asuva korteri põhjusel, et kostja seda
           soovis, sest kui kostja sugulasi oli külas, ei mahtunud kõik majja;
       -   kostja 19.05.2013 XXX kinnistu omandamisel kinnitas, et teab, et see elamu oli
           poolte ühine kodu, ja nõudis hageja lahkumist sealt alles 2010. a detsembri lõpus;
       -   poolte vahel oli OÜ Roomerk tööde kohta XXX kinnistul suuline kokkulepe,
           milliseid ülesandeid täidab hageja ja milliseid kostja.

Vastustaja seisukoht
   33. Vastustaja vaidleb apellatsioonkaebusele vastu ja palub jätta selle rahuldamata ning
       maakohtu otsuse muutmata.

Ringkonnakohtu seisukoht
   34. Ringkonnakohus, tutvunud apellatsioonkaebusega ja tsiviilasja materjalidega ning ära
       kuulanud pooled, leiab, et maakohtu otsus tuleb TsMS § 657 lg 1 p 1 järgi jätta
       muutmata ja apellatsioonkaebus rahuldamata. Kuna kolleegium nõustub maakohtu
       otsuse põhjendustega, siis TsMS § 654 lg 6 järgi kolleegium maakohtu otsuse
       põhjendusi ei korda.

   35. TsMS § 652 lg 1 p 1 järgi võtab ringkonnakohus apellatsioonkaebuse läbivaatamisel
       aluseks esimese astme kohtu poolt tuvastatud faktilised asjaolud niivõrd, kui puuduvad
       kahtlused vastavate faktiliste asjaolude tõendamise menetluse või protokolli
       õiguspärasuse või ebapiisava ulatuse kohta ja ringkonnakohus ei pea nimetatud
       asjaolude uut tuvastamist vajalikuks. Ringkonnakohtu arvates ei ole maakohus
       faktiliste asjaolude tuvastamisel menetlusõiguse norme rikkunud. Pooled ei vaidle
       faktiliste asjaolude tuvastamise üle maakohtu poolt, vaid apellant on vaidlustanud
       maakohtu poolt neist asjaoludest tehtud järeldused.

   36. Ebaõige on kostja väide, et suulisel kokkuleppel põhinev seltsingusuhe elamu
       ostmiseks või selle ühiseks remondiks ja renoveerimiseks 2007. aastal on tõendatud
       poolte vande all antud seletusega kohustuste jagunemise kohta poolte vahel ja poolte
       poolt elamu ühise kasutamisega. Kolleegium nõustub maakohtuga, et poolte vande all
       antud seletustest ei saa järeldada, et poolte vahel oleks olnud kostjale elamu ostmisel
       või hilisemal remontimisel ühine tahe vähemasti majanduslikult ühise varalise
       väärtuse kestvaks loomiseks. Maja ostmise kohta selgitas hageja vande all, et kostja
       avaldas müügilepingu sõlmimisel, et hagejat majja sisse ei kirjutata, kuna äkki tahab
       hageja pärast midagi veel saada. Seega hageja enda poolt esiletoodu välistab elamu
       ostmisel hageja väidetud kokkulepete olemasolu. Hageja vande all antud seletuse
       kohaselt (III kd, lk 76-79) korraldas ta kostjale kuuluva elamu remonti ja tasus selle
       eest eesmärgiga, et remonditav elamu oleks tema kodu, kus ta elab surmani.
       Kolleegiumi arvates ei tulene hageja seletusest, et pooled oleksid kokku leppinud maja
       ühises remontimises eesmärgil, et hageja saab elamut koos kostjaga hiljem piiramatult
       kasutada. Maakohus on õigesti leidnud, et pigem oli tegemist hageja ühepoolse
       sooviga. Hageja seletusest ei tulene, et ta oleks oma soovi kostjale teatavaks teinud ja
       kostja oleks sellega nõustunud. Vaidlust ei ole, et remondi tegemise ajaks 2007. aastal
       oli hageja ostnud XXX korteri, kus ta ka aeg-ajalt elas. Hageja heitis maakohtu
       otsusele ette, et seal oli hindamata hageja väide, et korteri ostis ta kostja soovil seoses
       ruumikitsikusega. Kolleegiumi arvates on hageja väide jäänud paljasõnaliseks. Ka
       hageja on ise selgitanud, et aeg-ajalt elas ta korteris, kuna pooltevahelised suhted olid
       pingelised. Hageja korter sai kostja seletuse järgi ostetud seetõttu, et poolte vahel olid


                                                                                            8(11)
   tülid ja nende kooselu ei laabunud. Kostja selgitas, et ka sellel ajal kui poolte vahel
   olid veel suhted normaalsed, elas hageja aeg-ajalt Vändra korteris. Kostja vande all
   antud seletusest ei saa järeldada hageja poolt väidetud seltsingulepingu olemasolu.
   Kostja seletuse kohaselt (III kd lk 79-81) oli remontimine tema otsustus ja hageja aitas
   tal remonditöid korraldada. Kostja seletuse järgi, tekkis tal mõte maja remontida ja ta
   leppis ehitusfirmaga kokku, kusjuures hageja ajas asju, sest tema kui meesterahvas
   teadis ehitusasju paremini. Tööde teostamiseks andis kostja hagejale sularahas 70 000
   krooni ja ostis ise katusepleki. Ehituse arvete maksmiseks küsis hageja kostjalt raha.
   Seega ei tulenenud ka kostja seletusest, et poolte vahel olid elamu remontimise osas
   kokkulepped, et pooled teevad remontimiseks panuseid eesmärgil edaspidi maja
   ühiselt elamiseks kasutada. See, kas ja kui kaua pooled suhtlesid ja millist laadi oli
   nende suhe, ei oma elamu remontimisel väidetavalt sõlmitud seltsingulepingu
   olemasolu tuvastamisel määravat tähtsust.

37. Apellandi poolt viidatud 19.05.2003 müügilepingu p-st 6.1 ei saa teha apellandi poolt
    soovitud järeldust seltsingulepingu sõlmimise kohta kostja poolt elamu ostmisel 2003.
    aastal. Asjaolu, et kostja nõustus 19.05.2003 müügilepingus, et hageja on näidanud
    oma elukohana XXX XXX, s.o elamus, mille ostis kostja hagejalt, ja kostja on sellega
    nõustunud, ei anna alust järelduseks, et poolte vahel võis olla seltsinguleping.
    Kolleegium märgib, et apellant ei ole kaebuses selgesõnaliselt vaidlustanud maakohtu
    järeldust, et poolte vahel puudus seltsinguleping kinnistu ostmisel ja pigem on
    apellatsioonkaebuses rõhutatud seltsingulepingu sõlmimisele 2007. – 2008. aasta
    elamu remontöödega seonduvalt.

38. Kolleegium nõustub maakohtuga, et hageja nõuet ei ole alust rahuldada ka tulenevalt
    käsundita asjaajamist reguleerivatest sätetest. VÕS § 1018 lg 2 sätestab, et käsundita
    asjaajamisega ei ole tegemist, kui isikul puudub tahe tegutseda teise isiku kasuks.
    Hageja on nii hagiavalduses kui ka kohtule vande all antud seletuses rõhutanud, et ta
    tasus arved kostja eest eesmärgiga, et kostjale kuuluvas elamus koos kostjaga edaspidi
    elada. Isegi kui eeldada, et hageja tasus ehitustööde eest kostja eest ja tegemist võiks
    olla käsundita asjaajamisega, siis välistaks nõude rahuldamise VÕS § 1023 lg 3, mille
    kohaselt, kui vastavalt asjaoludele on ilmne, et asjaajamisele asumisel ei olnud
    käsundita asjaajajal kavatsust nõuda soodustatult kulutuste hüvitamist või tasu
    maksmist, siis ei ole tal VÕS § 2013 lg-test 1 ja 2 tulenevaid õigusi. Hageja on ise
    kinnitanud, et kostjale adresseeritud ehitustööde arvete alusel Roomerk OÜ-le
    tasumisel ei olnud tal kavatsust kostjalt tasutut tagasi nõuda ja hageja eesmärgiks oli
    kostjaga ühise kodu loomine.

39. Kolleegiumi arvates ei anna apellatsioonkaebuse väited alust rahuldada hageja nõuet
    tulenevalt alusetut rikastumist reguleerivatest normidest. Maakohus on vaidlustatud
    otsuses leidnud, et hageja ei ole esile toonud VÕS § 1041 ja § 1042 lg 1 kohaldamise
    eeldusi ja lisaks on alusetu rikastumise nõue ka aegunud. TsÜS § 151 lg 1 järgi
    alusetust rikastumisest tuleneva nõude aegumistähtaeg on kolm aastat ajast, mil
    õigustatud isik teada sai või pidi teada saama, et tal on alusetust rikastumisest tulenev
    nõue. Kolleegium nõustub maakohtuga, et hageja pidi juba arvete tasumisel Roomerk
    OÜ-le aru saama, et tal on kostja vastu alusetust rikastumisest tulenev nõue. Hagejale
    olid nõude aluseks olevad asjaolud maksete tegemisel teada. Ta teadis, et tasus kostja
    maja remondiks tehtud kulutused. Apellandi poolne ekslik õiguslik hinnang neile
    asjaoludele ei muuda nõude aegumise algust. Apellatsioonkaebuses on hageja esile
    toonud, et kostja hoidis teda nendevaheliste suhte perspektiivide osas eksimuses ja


                                                                                       9(11)
   tegutses seetõttu pahatahtlikult. Maakohtu menetluses hageja sellist väidet esitanud ei
   ole. Ka apellatsioonkaebusest ei nähtu, millistest asjaoludest lähtudes saaks sellise
   järelduse teha. Lisaks apellatsioonimenetluses ei ole üldreeglina enam võimalik uusi
   väiteid ja asjaolusid esitada.

40. Kolleegium märgib, et poolte vande all antud seletustest võiks pigem järeldada, et
    kostja elamu remontimisel perioodil 2007 – 2008 võis poolte vahel olla
    käsundusleping. VÕS § 619 järgi kohustub käsunduslepinguga üks isik (käsundisaaja)
    vastavalt lepingule osutama teisele isikule (käsundiandjale) teenuseid. Kostja vande all
    antud seletusest tuleneb, et 2006 tuli tal mõte maja renoveerida ja ta leppis
    ehitusfirmaga kokku, mis töid oli vaja teha. Hageja ajas asju, kuna meesterahvana
    teadis ta vastavat valdkonda paremini ja tema ülesandeks jäi ehitajaga suhtlemine (III
    kd, lk 79-81). Ka hageja on oma vande all antud seletuses selgitanud, et kostja soovis
    majale uut katust ja tema korraldas tööde tegemist ja pärast maksis ehitajatele, sest tal
    oli parajasti raha (III kd lk 76-79). Eeltoodust saab järeldada, et hageja organiseeris
    kostja ülesandel remontööde tegemist. Samas ka käsundi täitmisest tulenev VÕS § 628
    järgne kahju ja kulutuste hüvitamise nõue on TsÜS § 146 lg 1 järgi aegunud. Hagejal
    oli õigus nõuda vastavate kulude hüvitamist hiljemalt alates käsundi täitmisest. Kuna
    elamu remonttööd lõpetati kevadel 2008, siis hagi esitamise ajaks 27.09.2012 oli
    möödunud 3-aastane aegumistähtaeg.

41. Kolleegium leiab, et maakohus jättis menetluskulud seoses hagi rahuldamata jätmisega
    TsMS § 162 lg 1 järgi õigesti hageja kanda. Kostja maakohtu menetluskulude suurust
    ei ole hageja vaidlustanud.

42. Seoses apellatsioonkaebuse rahuldamata jätmisega tuleb TsMS § 171 lg 1 järgi
    ringkonnakohtu menetluskulud jätta hageja (apellandi) kanda. Kostja (vastustaja)
    esindaja menetluskulude nimekirja kohaselt on ta apellatsioonimenetluses kulutanud
    maakohtu otsusega tutvumiseks ja õiguslikuks analüüsiks 1,5 tundi, aruteluks
    kliendiga 15 minutit, apellatsioonkaebusega tutvumiseks ja õiguslikuks analüüsiks 1,5
    tundi, apellatsioonkaebuse täiendustega tutvumiseks 15 minutit, apellatsioonkaebusele
    vastuse koostamiseks ja kohtule esitamiseks 6,5 tundi, kohtuistungiks
    ettevalmistamiseks 1 tunni ja kohtuistungil osalemiseks 1 tunni. Kokku 13 tundi,
    millest tasustatud tunde on 10. Kostja esindaja teenuse tunnihind on koos
    käibemaksuga 120 eurot. Kostja taotleb koos käibemaksuga on 1200 euro
    väljamõistmist. Hageja kostja menetluskulude suurusele ja ajakulule vastuväiteid ei
    esitanud.

43. TsMS § 175 lg 1 järgi, kui menetlusosaline peab menetluskulude jaotust kindlaks
    määrava kohtulahendi kohaselt kandma teist menetlusosalist esindanud lepingulise
    esindaja kulud, mõistab kohus kulud välja põhjendatud ja vajalikus ulatuses. Kostjat
    esindas ringkonnakohtu menetluses vandeadvokaat Heldur Otti. Kolleegium leiab, et
    taotluses toodud ajakulu on põhjendatud ja vajalik kliendi huvide kaitseks. Kostja
    menetluskulud tuleb välja mõista koos käibemaksuga. Kostja vandeadvokaadist
    esindaja teenuse tunnihind koos käibemaksuga 120 eurot on õigusteenuse osutamisel
    tavapärane. Kostja menetluskulu ringkonnakohtus 1200 eurot ja kostja taotlusel viivis
    alates lahendi jõustumisest kuni täitmiseni VÕS § 113 lg 1 teises lauses sätestatud
    määras tuleb hagejalt välja mõista.




                                                                                      10(11)
        Margo Klaar                     Ele Liiv                        Kaupo Paal
/allkirjastatud digitaalselt/   /allkirjastatud digitaalselt/   /allkirjastatud digitaalselt/




                                                                                       11(11)

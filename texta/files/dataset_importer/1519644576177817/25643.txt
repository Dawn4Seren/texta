                          KOHTUMÄÄRUS

Kohus                                Tallinna Halduskohus
Kohtunik                             Lea Kuuse
Määruse tegemise aeg ja koht         21.jaanuar 2016, Tallinn
Haldusasja number                    3-15-2778
Haldusasi                            G.B.e kaebus Tallinna Vangla kodukorra punkti 1.12.12
                                     tühistamiseks
RESOLUTSIOON                         1.   Tagastada G.B.e kaebus haldusasjas nr 3-15-2778.
                                     2.   Jätta G.B.e menetlusabi taotlus läbi vaatamata.
                                     3.   Sekretäril saata kohtumäärus kaebajale.

Edasikaebamise kord                  Määruse peale võib esitada määruskaebuse Tallinna
                                     Ringkonnakohtule Tallinna Halduskohtu kaudu 15 päeva
                                     jooksul määruse kättetoimetamisest arvates.

ASJAOLUD JA KOHTU SEISUKOHT

1. Tallinna Vangla kodukorda lisati 31.03.2015 p 1.12.12, mille kohaselt on kinnipeetaval vanglas
keelatud kasutada helistamiseks teisele kinnipeetavale väljastatud kõnekaardinumbrit. Kodukorra
täiendus jõustus 01.04.2015.
2. G.B. esitas 30.04.2015 Tallinna Vanglale venekeelse vaide kodukorra p 1.12.12 kehtetuks
tunnistamiseks. Tallinna Vangla edastas vaide tõlkebüroole 28.09.2015. Tallinna Vangla ei
edastanud pärast tõlke saamist vaiet Justiitsministeeriumile, kuna vaides esines puudusi, mis ei
võimaldanud seda sisuliselt menetleda. Tallinna Vangla andis G.B.ele 13.10.2015 tähtaja
põhjendamiseks, kuidas teisele isikule väljastatud kõnekaardinumbri kasutamise keeld tema õigusi
rikub. G.B. esitas 20.10.2015 Tallinna Vanglale vastuse, milles väitis, et kodukorra p 1.12.12 rikub
tema õigust vabalt käsutada oma isikliku kõnekaardi peal olevat raha.
3. G.B. esitas 21.10.2015 Tallinna Halduskohtule kaebuse Tallinna Vangla kodukorra p 1.12.12
tühistamiseks ja menetlusabi taotluse riigilõivu tasumisest vabastamiseks. Vaidlustatud säte keelab
laenata oma kõnekaarti teistele kinnipeetavatele, kellel puuduvad telefoni kasutamiseks rahalised
vahendid. Sisuliselt rikub vangla kaebaja õigust käsutada vabalt oma raha ning vangistusseaduse
(VangS) § 23 lg-t 1. Samuti teostab vangla telefonikõnede kontrolli ilma kohtu loata.
4. Tallinna Vangla direktori asetäitja 28.10.2015 otsusega tagastati kaebaja vaie läbivaatamatult,
kuna 20.10.2015 esitatud põhjendused olid asjakohatud.
KOHTU SEISUKOHT
                                                                                      3-15-2778

5. Halduskohtumenetluse seadustiku (HKMS) § 120 lg 1 p 8 kohaselt kontrollib kohus, ega ei
esine alust kaebuse tagastamiseks või käiguta jätmiseks.
6. VangS § 1¹ lg 5 kohaselt on kinnipeetaval õigus esitada vangla haldusakti peale kaebus
halduskohtule HKMS-s sätestatud alustel ja korras tingimusel, et kinnipeetav või vahistatu on
eelnevalt esitanud vaide vanglateenistusele või Justiitsministeeriumile ning vanglateenistus
või Justiitsministeerium on vaide tagastanud, osaliselt rahuldanud, rahuldamata või tähtaegselt
lahendamata jätnud. VangS § 1¹ lg 4 kohaselt vaatab Justiitsministeerium läbi vangla direktori
haldusakti või toimingu peale esitatud vaideid. Tallinna Vangla kodukord on kinnitatud
Tallinna Vangla direktori käskkirjaga. Järelikult tuleb kodukorra peale esitatud vaie läbi
vaadata Justiitsministeeriumis.
7. Vaie lahendatakse 30 päeva jooksul, arvates vaide edastamisest vaiet läbivaatavale
haldusorganile (VangS § 1¹ lg 7). Kuna Tallinna Vangla ei edastanud vaiet kõrvaldamata
puuduse tõttu Justiitsministeeriumile, ei ole vaide läbivaatamise tähtaega rikutud. Seega tuleb
kaebetähtaja kontrollimisel lähtuda HKMS § 47 lg-st 2, mis sätestab, et kui isik pidas kinni
nõude kohtueelseks lahendamiseks ettenähtud korrast, võib kaebuse selle nõudega esitada
30 päeva jooksul arvates päevast, kui isikule tehti teatavaks kohtueelset menetlust lõpetav
lahend, kui seadus ei sätesta teisiti. Tallinna Vangla tagastas kaebaja vaide 28.10.2015.
Kaebaja esitas kohtule kaebuse 21.10.2015. Seega on kaebus tähtaegselt esitatud. Järgnevalt
kontrollib kohus, kas Tallinna Vangla tagastas kaebaja vaide õiguspäraselt. Kui kohus leiab, et
vaie tagastati õiguspäraselt, kuulub kaebus tagastamisele.
8. Tallinna Vangla andis kaebajale 13.10.2015 tähtaja vaide puuduse kõrvaldamiseks.
Kaebaja pidi põhjendama, kuidas teisele isikule väljastatud kõnekaardinumbri kasutamise keeld
tema õigusi rikub. Kaebaja vastas, et keeld rikub tema õigust käsutada vabalt oma raha. Kuna
esitatud põhjendus ei olnud asjakohane, tagastas Tallinna Vangla vaide läbivaatamatult ning jättis
selle Justiitsministeeriumile edastamata. Kohus leiab, et Tallinna Vangla tagastas vaide
õiguspäraselt. HMS § 76 lg 2 p 4 kohaselt märgitakse vaides põhjused, miks vaide esitaja leiab,
et haldusakt või toiming rikub tema õigusi. Tallinna Vangla kodukorra p-s 1.12.12 on
sätestatud keeld kasutada helistamiseks teisele kinnipeetavale väljastatud kõnekaardinumbrit.
Kaebaja väitis vaides, et temal ei ole õigust laenata oma telefonikaarti helistamiseks teistele
kinnipeetavatele. Kuna kodukorra p 1.12.12 ei keela oma kõnekaardinumbri laenamist teistele
kinnipeetavatele, oli kaebaja väide oma õiguste piiramise kohta vale. Kuivõrd vaides polnud ühtegi
põhjendust selle kohta, kuidas kodukorra p 1.12.12 kaebaja enda õigusi piirab, siis ei olnud vaide
sisuline läbivaatamine võimalik ning Tallinna Vangla tagastas selle õiguspäraselt.
9. Eeltoodust tulenevalt ei ole kaebaja pidanud kinni nõude kohtueelseks lahendamiseks
ettenähtud kohustuslikust korrast. Kohus tagastab kaebuse HKMS § 121 lg 1 p 4 alusel.
10. Kaebuse tagastamine ei võta õigust pöörduda uuesti kohtusse. Kaebuse tagastamisel
loetakse, et kaebus ei ole kohtu menetluses olnud.
11. Kuna kaebus kuulub tagastamisele, jätab kohus menetlusabi taotluse riigilõivust
vabastamiseks läbi vaatamata.


(allkirjastatud digitaalselt)
Lea Kuuse
kohtunik




                                                                                             2(2)

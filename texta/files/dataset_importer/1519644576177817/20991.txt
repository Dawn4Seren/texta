                                                                 Tsiviilasi nr 2-15-12308




                             KOHTUMÄÄRUS

 Kohus                           Tallinna Ringkonnakohus

 Kohtuasja number                Tsiviilasi 2-15-12308

 Määruse tegemise aeg ja koht    17.03.2016.a, Tallinn

 Kohtukoosseis                   Krista Kirspuu, Ulvi Loonurm, Kaupo Paal

 Kohtuasi                        Talsar Ehitus OÜ ja OSAÜHING Bariot Group avaldus
                                 AS Spordikeskus TERAS pankroti väljakuulutamiseks

 Vaidlustatud kohtulahend        Harju Maakohtu 06.11.2015.a        määrus     pankroti
                                 väljakuulutamiseks

 Kaebuse esitaja ja kaebuse liik AS-i Spordikeskus TERAS (pankrotis) määruskaebus

 Menetlusosalised   ja   nende Võlausaldaja     I:   Talsar Ehitus OÜ (registrikood
 esindajad                     11626375)

                                 Võlausaldaja     II:  OSAÜHING       Bariot    Group
                                 (registrikood 10887040)

                                 Võlausaldajate tehingulised esindajad: Jelena Aru ja
                                 Tatjana Kostrõkina

                                 Võlgnik (määruskaebuse esitaja): AS Spordikeskus
                                 TERAS (registrikood 12299626), tehinguline esindaja
                                 vandeadvokaat Ilja Santašev

                                 Ajutine pankrotihaldur: vandeadvokaat Maire Arm

 Menetluse liik                  Kirjalik menetlus

Resolutsioon:
 1. Rahuldada AS-i Spordikeskus TERAS (pankrotis) määruskaebus osaliselt.
 2. Tühistada Harju Maakohtu 06.11.2015.a määrus osaliselt osas, millega maakohus
    määras ajutise pankrotihalduri vajalike kulutuste hüvitise suuruseks 102 eurot (sh
    käibemaks) ja mõistis kulutuste hüvitise 102 eurot välja AS-ilt Spordikeskus TERAS
    (pankrotis) Advokaadibüroo Kraavi & Partnerid kasuks. Muus osas jätta määrus
    muutmata.


                                                                                    1(11)
                                                                      Tsiviilasi nr 2-15-12308

 3. Määruse tervikresolutsioon kehtib järgmises sõnastuses:
    3.1. Rahuldada Talsar Ehitus OÜ ja OSAÜHING Bariot Group avaldus AS
          Spordikeskus TERAS pankroti väljakuulutamiseks.
    3.2. Kuulutada välja AS Spordikeskus TERAS (registrikood 12299626, asukoht
          Juhkentali 15-17, Tallinn) pankrot 6. novembril 2015.a kell 14.00.
    3.3. Nimetada AS Spordikeskus TERAS pankrotihalduriks Maire Arm (asukoht
          OÜ Advokaadibüroo Kraavi & Partnerid, Tatari 25 Tallinn, telefon xxx, e-
          xxx).
    3.4. Määrata AS Spordikeskus TERAS võlausaldajate esimese üldkoosoleku ajaks
          30. november 2015.a algusega kell 13.00 Tallinnas Kentmanni 13 asuvas
          Harju Maakohtu saalis nr 418.
    3.5. Võlausaldajad on kohustatud hiljemalt kahe kuu jooksul pankrotiteate
          väljaandes Ametlikud Teadaanded ilmumise päevast arvates teatama
          haldurile kõigist oma enne pankroti väljakuulutamist tekkinud nõuetest
          võlgniku vastu, sõltumata nende tekkimise alusest ja nõude tähtajast. Sama
          tähtaja jooksul on kohustatud kõik isikud, kelle valduses on ükskõik mis
          alusel võlgniku vara, teatama sellest haldurile. Kui nõue esitatakse pärast
          nimetatud tähtaja möödumist ning võlausaldajate üldkoosolek nõude
          esitamise tähtaega ei ennista, siis võetakse nõue vastavalt pankrotiseaduse
          (PankrS) § 102 lg 2 kaitsmisele, kuid tunnustamise korral rahuldatakse pärast
          õigeaegselt esitatud tunnustatud nõuete rahuldamist. Pankrotivõlgnikule
          võlgnetavate kohustuste täitmist võib pärast pankroti väljakuulutamist vastu
          võtta üksnes pankrotihaldur.
    3.6. Peatada AS Spordikeskus TERAS vara suhtes toimuv sundtäitmine.
    3.7. Keelata AS Spordikeskus TERAS ilma pankrotihalduri nõusolekuta vara
          käsutada.
    3.8. Saata määruse ärakiri Talsar Ehitus OÜ-le, OSAÜHINGULE Bariot Group,
          AS-le Spordikeskus TERAS ja pankrotihaldurile.
    3.9. Pankrotimäärus kuulub viivitamatule täitmisele.
    3.10. Määrata AS Spordikeskus TERAS ajutise pankrotihalduri Maire Armi
          töötasu 2223 eurot (sh käibemaks). Jätta ajutise pankrotihalduri taotlus
          kulutuste hüvitamiseks rahuldamata.
    3.11. Välja mõista AS-lt Spordikeskus TERAS OÜ Advokaadibüroo Kraavi &
          Partnerid (registrikood 12019915) kasuks ajutise halduri tasu 2223 eurot (sh
          käibemaks). Ettenähtud summad tuleb tasuda arvelduskontole nr
          EE732200221050996778.
    3.12. Avaldada teade pankroti väljakuulutamise kohta väljaandes Ametlikud
          Teadaanded (PankrS § 33 lg 1).
 4. Määruse peale võib Riigikohtule esitada määruskaebuse 15 päeva jooksul määruse
    ärakirja kättesaamisest alates.

Asjaolud
1.     Võlausaldajad esitasid 18.08.2015.a avalduse võlgniku pankroti väljakuulutamiseks.
Avalduse kohaselt võlgneb võlgnik avaldajatele 318 377 eurot töövõtulepingu alusel osutatud
tööde eest. 14.04.2014.a sõlmisid võlausaldaja II ja võlgnik ehituse töövõtulepingu nr 06-2014.
Vastavalt 14.04.2014.a töövõtulepingu punktile 1.1 on lepingu ese äri- ja spordihoone
ehitamine objektil asukohaga Rannamõisa tee 4c ja Rannamõisa tee 4g. Võlgnik ei ole täitnud
lepingust tulenevaid tasumiskohustusi. Seoses tekkinud võlgnevusega oli võlgnikule saadetud
18.03.2015.a võlameeldetuletus, milles paluti tasuda võlgnevus 344 708,89 eurot. 01.04.2015.a
saldokinnituses kinnitas võlgniku esindaja AM ja raamatupidaja JJ võlgnevuse summas


                                                                                         2(11)
                                                                        Tsiviilasi nr 2-15-12308

344 708,89 eurot. Vaatamata korduvatele meeldetuletustele, telefonikõnedele ja võlgniku poolt
antud lubadustele, ei ole võlgnik kuni tänaseni võlgnevust tasunud ning 18.08.2015.a seisuga
moodustab võlgnevus kokku 318 377 eurot. Arvestades asjaolu, et võlausaldaja II poolt
teostatud ehitustööd on võlgnik vastuvõtmise aktide alusel vastu võtnud ja aktsepteerinud,
puudub võlgnikul õiguslik ja faktiline alus kohustuste täitmisest keeldumiseks. 19.05.2015.a
sõlmis võlgnik nõude loovutamise lepingu võlausaldajaga I, mille kohaselt loovutas
võlausaldaja II võlausaldaja I osa võlgniku vastu olevatest ja tulevikus tekkitavatest (sh
kõrvalkohustused) nõuetest, mis tulenevad 14.04.2014.a töövõtulepingust 06-2014. Juhindudes
võlaõigusseaduse (VÕS) § 165 oli võlausaldajale I loovutatud 93% võlgniku vastu olevatest
nõuetest. Eeltoodust tulenevalt moodustab võlgniku võlgnevus võlausaldaja II ees 22 286,39
eurot ja võlausaldaja I ees 296 090,61 eurot. 05.08.2015.a saatsid võlausaldajad võlgnikule
pankrotihoiatuse. Võlgnik tema vastu esitatud nõuet pankrotihoiatusel märgitud tähtajaks ei
tasunud ega ole ka pankrotiavalduse esitamise ajaks võlga tasunud.

Võlausaldaja leidis, et võlgnik on maksejõuetu, ei kavatse võlausaldajatele võlgnevust
vabatahtlikult tasuda ning võlgniku puudulik likviidsus ei võimalda ettevõttel võlgasid tasuda.
Võlausaldajatel on alust arvata, et võlgniku maksejõuetus ei ole võlgniku majanduslikust
olukorrast tulenevalt ajutine, kuna võlgnik ei suuda võetud kohustusi täita. Võlausaldajad on
seisukohal, et asjaolu, et võlgnik ei ole suutnud täita oma kohustusi võlausaldaja ees pika aja
jooksul, viitab üheselt võlgniku maksejõuetusele, mis ei ole ajutise iseloomuga. Võlgniku
makseraskustele viitab lisaks ka maksuvõlgnevus (18.08.2015.a seisuga 7279,70 eurot) ja
2014.a kohta esitamata majandusaasta aruanne. Võlgniku 2013.a majandusaasta aruande
kohaselt moodustas võlgniku vara kokku 671 636 eurot, kuid 2013.a kohustused moodustasid
juba 476 657 eurot. Kinnistusraamatu kohaselt puudub võlgnikul registrivara. Samas on
äriregistrist nähtav, et 2013.a ja 2015.a seati võlgnikule kommertspandid, mis omakorda
viitavad kohustuste suurendamisele. Kahtlusele, et võlgnikul on tõsised makseraskused, viitab
ka asjaolu, et äriühingu juhtkond vastavalt äriregistri andmetele pidevalt muutub. On levinud
praktika, et makseraskuste tekkimisel vahetatakse äriühingu juhatus ning uueks juhatuse
liikmeks määratakse kas nn varatu isik või välismaa kodanik. Nimetatu toimus ka võlgniku
puhul, kuna uus juhatuse liige on erinevalt eelmisest juhatuse liikmest varatu, mis vaieldamatult
tekitab võlausaldajatel kahtlusi. Võlausaldajatel on tekkinud põhjendatud kahtlus, et võlgniku
kohustused ületavad olemasolevat vara, äriühing ei suuda rahuldada kõiki võlausaldajate
kohustusi oma vara arvel ning selline seisund ei ole võlgniku majanduslikust olukorrast
tulenevalt ajutine.

2.      22.09.2015.a esitas võlgnik vastuväited, milles leidis, et pankrotiavalduse aluseks olev
nõue on vaieldav, sest tehtud tööd on puudustega ja seda tuleks lahendada hagimenetluses.
Samuti leidis võlgnik, et ta pole maksejõuetu, kuivõrd ta on tavapärases režiimis funktsioneeriv
ja igapäevast rahavoogu genereeriv ettevõte, kellel on ca 1000 püsiklienti. Ainus võlgnevus on
ehitusfirmast võlausaldajale. Võlgnik on esitanud majandusaruanded õigeaegselt. Seisuga
21.09.2015.a moodustas võlgniku põhivara kokku 1 777 274,05 eurot, aga aktiva kokku
moodustab 2 620 697,21, kusjuures omakapital moodustab 150 000 eurot. Müügitulu perioodil
01.01.2015.a - 21.09.2015.a moodustab 332 748.38, eurot.

3.     Kohus määras 05.10.2015.a määrusega võlgniku ajutiseks pankrotihalduriks Maire
Arm’i, kuivõrd leidis, et võlausaldajate nõue võlgniku vastu on selge ja tõendatud ning võlgnik
on esitanud üksnes paljasõnalisi ning tõendamata väiteid nõude vaieldavuse kohta. Võlgnik
esitas 16.10.2015.a määruskaebuse Harju Maakohtu 05.10.2015.a määrusele. Tallinna
Ringkonnakohus jättis Harju Maakohtu 05.10.2015.a määruse muutmata ja jättis
määruskaebuse läbi vaatamata oas, milles kaebaja vaidlustas ajutise halduri nimetamise.


                                                                                           3(11)
                                                                       Tsiviilasi nr 2-15-12308



4.      Ajutine pankrotihaldur esitas 28.10.2015.a kohtule ajutise pankrotihalduri aruande,
mille kohaselt ta leidis, et võlgnik on püsivalt maksejõuetu ning see kujunes välja hiljemalt
2015.a augustis-septembris. Ajutise halduri hinnangul viitavad võlgniku selgetele
makseraskustele alljärgnevad asjaolud: 1) võlgniku likviidsete käibevahendite - rahaliste
vahendite vähesus (arvestades võlgniku bilansimahtu); 2) võlgniku rahaliste vahendite kassa
suuruse oluline muutus perioodil 01.01.2015.a - 05.10.2015.a (- 41 222,73 eurot); 3) tekkinud
maksuvõlgnevus summas 22 940,77 eurot; 4) võlgnevused töövõtjatele; 5) võlgniku likviidse
vara – arvestatava väärtusega sõidukipargi täies ulatuses võõrandamine võlgnikuga seotud
isikutele vahetult pärast õigusvaidluse tekkimist pankrotiavalduse esitanud võlausaldajatega; 6)
võlgniku vallasvara on koormatud kommertspandiga suurima võlausaldaja ZAO “STOUN“
kasuks; 7) võlgniku igakuised käibed ei ole vähemalt hetkel sellise ulatusega, mida võiks oodata
investeeringute mahtu arvesse võttes; 8) kahjum suurusega 349 414,75 eurot perioodil
(01.01.2015.a - 05.10.2015.a); 9) võlgnevus hankijatele sh pankrotiavalduse esitanud
võlausaldajatele ulatuses, mille likvideerimiseks ei piisa ilmselgelt võlgniku likviidsest
käibevarast. Ajutine haldur selgitas, et analüüsides võlgniku bilanssi on võimalik, et äriühingu
varade väärtust tuleks alla hinnata. Seega ei ole võimalik välistada, et tegelikkuses võib
äriühingu netovara olla negatiivne. Isegi juhul, kui asuda seisukohale, et võlgniku netovara
katab bilansiliselt võlgniku kohustusi täies ulatuses, viitavad eeltoodud andmed selgelt
asjaolule, et võlgnik ei ole vähemalt hetkel suuteline püsivalt rahuldama võlausaldajate
sissenõutavaks muutunud nõudeid. Vähemalt mitte seni, kuni võlgniku peamine võlausaldaja
ning tõenäoline investor ei asu võlgniku likviidsust parandama. Arvestades eeltoodut leidis
haldur, et vähemalt hetkel ei ole alust pidada võlgniku finantsseisundi normaliseeriva
tulevikustsenaariumi realiseerumist tõenäoliseks. Ajutise halduri arvates viitavad eeltoodud
asjaolud, et võlgnik on püsivalt maksejõuetu ka pankrotiavalduse esitanud võlausaldajate
nõudeid arvestamata jättes. Ajutise pankrotihalduri hinnangul oli maksejõuetuse tekkimise
peamiseks põhjuseks ebaõnnestunud äritegevus ning ebapiisavad igakuised käibed, mistõttu
puudub vajalik võimekus täita võlausaldaja nõudeid.

5.     Harju Maakohus tegi 06.11.2015.a määruse, millega rahuldas võlausaldajate avalduse
võlgniku pankroti väljakuulutamiseks ning kuulutas võlgniku pankroti välja, nimetas võlgniku
pankrotihalduriks Maire Arm’i, määras võlausaldajate esimese üldkoosoleku ajaks
30.11.2015.a, peatas võlgniku vara suhtes toimuva sundtäitmise ning keelas võlgnikul ilma
pankrotihalduri nõusolekuta vara käsutamise. Sama määrusega määras kohus võlgniku ajutise
pankrotihalduri Maire Arm’i töötasu 2223 eurot ja vajalike kulutuste hüvitise suuruse 102 eurot
ning mõistis need võlgnikult OÜ Advokaadibüroo Kraavi & Partnerid kasuks välja.

Määruse kohaselt leidis kohus, et kogutud ja kohtuistungil uuritud tõenditega on kindlaks
tehtud, et võlgniku maksejõuetus on püsiva iseloomuga. Võlgnikul on kohustusi
6 788 276,13 euro ulatuses ning bilansiliselt vara väärtus on samuti 6 788 276,13 eurot. Samas
tuvastas haldur, et võlgniku varast moodustab suure osa küsitava väärtusega ning likviidsusega
nõue Venemaa Föderatsioonis registreeritud äriühingu ZAO “STOUN“ (registrikood
1117746455309) vastu summas 4 300 500 eurot. Kohus leidis, et ajutise halduri poolt esile
toodud asjaolud tõendavad selgelt võlgniku maksejõuetust ja selle püsivat iseloomu. Ajutine
haldur asus aruandes seisukohale, et antud juhul saab pankrotimenetluse kulud katta võlgniku
vara arvelt. Kohus leidis eeltoodu alusel, et esineb alus pankroti väljakuulutamiseks.

Ajutise halduri poolt 28.10.2015.a esitatud aruande kohaselt kulutas ta PankrS §-st 22
tulenevate ülesannete täitmiseks kokku 19,5 t. Töötasu arvutamisel lähtus ajutine haldur
tunnitasu määrast 95 eurot ja palus määrata ajutise halduri tasuna 1852,50 eurot, millele


                                                                                          4(11)
                                                                           Tsiviilasi nr 2-15-12308

lisandub käibemaks 370,50 eurot ning vajalike kulutuste hüvitise suuruseks 85 eurot, millele
lisandub käibemaks 17 eurot, kõik kokku 2325 eurot (sh käibemaks). Ajutine haldur palus katta
tasu ja kulud pankrotivara arvelt. Kohus leidis, et eeltoodud ulatuses märgitud tasu ja tehtud
kulutused on mõistlikud, põhjendatud ning kooskõlas tehtud töö mahuga ja ajutise halduri
kutseoskustega. Võlgnik ega võlausaldajad ei ole ajutise halduri aruandele ning tasu arvestusele
vastu vaielnud.

6.      Võlgnik esitas Harju Maakohtu 06.11.2015.a määruse peale määruskaebuse, milles
palus määruse tühistada ning jätta võlausaldajate avalduse pankroti väljakuulutamiseks
rahuldamata ning menetluskulud võlausaldajate kanda. Harju Maakohus on 16.10.2015.a
määruskaebuse jätnud tähelepanuta ja lahendamata. Võlgnik leidis, et 16.10.2015.a
määruskaebuses on tõstatatud olulised küsimused ja on tehtud põhjendatud etteheited maakohtu
tegevusele pankrotiavalduse menetlemisel. Võlgnik leidis, et maakohtu ebapiisav süvenemine
asjasse on viinud selleni, et töötavale ettevõttele on kuulutatud välja pankrot, kuigi selleks ei
olnud alust.

Maakohtu etteheide, et võlgnik ei ole ajutise halduri tasu suurusele ja aruandele vastuväiteid
esitanud, ei ole arusaadav. Võlgnik küll ei esitanud ajutise halduri aruandele vastuväiteid, kuid
maakohus ei ole palunud ega kohustanud võlgnikku esitama oma seisukohtasid ajutise halduri
aruandele. Antud kohustus ka ei tulene pankrotiseadusest. Võlgnik leidis, et vastuväiteid ajutise
halduri aruandele saab esitada määruskaebuses, kuna määruskaebusega, reeglina, esitatakse
menetluslikud vastuväited. Samuti ei anna asjaolu, et võlgnik ei ole ajutise halduri aruandele
vastuväiteid esitanud, alust asuda seisukohale, et võlgnik on aruandega nõus ja on seetõttu
maksejõuetu. Kuna võlgnik vaidles algusest peale pankrotiavaldusele vastu, pidi maakohus
lähtuma sellest, et võlgnik ennast maksejõuetuks ei tunnista. Maakohtu seisukoht, et kogutud
ja kohtuistungil uuritud tõenditega on kindlaks tehtud, et võlgniku maksejõuetus on püsiva
iseloomuga, on üllatav, kuna maakohus ei pidanud menetluse jooksul vajalikuks koguda
tõendeid ning ei arvestanud ega analüüsinud tõendeid, mida võlgnik esitas. Seega jäi
arusaamatuks, milliseid kogutud tõendeid maakohus silmas pidas ning milliseid tõendeid
maakohus kohtuistungil uuris, sest kohtuotsuses puuduvad viited tõenditele, mis on maakohtu
poolt justkui kogutud ja uuritud. Võlgnik leidis, et peale ajutise halduri aruande, ei ole
maakohtul tõendeid, mille alusel oleks võimalik üheselt tulla järeldusele, et võlgnik on
maksejõuetu. Ainuüksi asjaolu, et võlgnik põhjendatult (võlaõigusseaduse § 111 lg 1 alusel)
keeldus arvete tasumisest, kuna võlgnikul on kahtlused, et ehitustööd vastavad
lepingutingimustele, ei saa tähendada, et võlgnik on maksejõuetu. Muid põhistusi, peale selle,
et võlgnik ei tasu arveid, ei ole võlausaldaja esitanud. Määrusest ei ole võimalik aru saada, mis
alusel on kohus jõudnud järeldusele, et võlgniku pankrot tuleb välja kuulutada. Pole võimalik
ka aru saada, mis alusel on kohus tuvastanud, et võlgnik ei ole maksejõuline ja nõue on selge
ning põhjendatud. Võlgnik eeldas, et maakohus on rajanud oma lõppjärelduse vaid tuginedes
ajutise halduri aruandele, kuid antud juhul ainult aruandest kindlasti ei piisanud
pankrotimenetluse alustamiseks. Maakohus on rikkunud koosmõjus tsiviilkohtumenetluse
seadustiku (TsMS) §-ga 463 lg 2 ka TsMS § 442 lg-t 8. Maakohus on jätnud tähelepanuta kõik
võlgniku poolt esitatud tõendid, neid analüüsimata. TsMS rikkumise tõttu kuulub määrus
tühistamisele. PankrS § 15 lg 3 p-st 1 tulenevalt on juriidilise isiku pankroti väljakuulutamise
kui ajutise halduri nimetamise üks eeldus selge võlausaldaja nõue, mis tähendab, et nii nõude
suurus kui ka alus peab olema tuvastatud, sõltumata sellest, kas on kahtlus võlgniku
maksevõimes või mitte. Käesolevas asjas on vaidlus nii nõude aluse osas kui ka nõude suuruse
osas, sest võlgnik leiab, et ehituse puudused võivad viia selleni, et võlgnikust tellija ei pea üldse
midagi tasuma võlausaldajale vähemalt hetkeni, kui puudused on kõrvaldatud. Kusjuures antud
vaidluses puudub erimeelsus ehitustööde valmimises, sest võlausaldaja ise tunnistab, et


                                                                                               5(11)
                                                                        Tsiviilasi nr 2-15-12308

ehitusööd ei ole lõpuni tehtud. Lähtudes võlgniku vastuväidetest, mille osas maakohus
seisukohta ei kujundanud, ning töövõtulepinguga seotud asjaoludest on võimalik olukord, kus
võlausaldajal ei pruugi sellist nõuet hetkel üldse olla.

Pankrotiavalduse esitamine ei tohi viia selleni, et kohus alustab pankrotimenetlust (või nimetab
ajutise halduri) asja süvenemata, aga antud juhul on juhtunud nii, et töötav ettevõte suure
tõenäosusega lõpetab oma tegevuse vaid põhjusel, et maakohus ei ole järginud ei TsMS ega
PankrS sätteid. Lõpetamise põhjus saab olla mitte asjaolu, et on alustatud pankrotimenetlust,
vaid asjaolu, et ei kliendid ega koostööpartnerid ei soovi jätkata tööd ettevõttega, mis on
pankrotis. Juba praegu mõned kliendid ei soovi maksta võlgnikule arveid, sest kardavad, et
nende raha kaob ära. Maakohus on muuhulgas jätnud tähelepanuta võlgniku olulise vastuväite,
et võlausaldaja ei ole oma pankrotiavaldust piisavalt põhistanud, sealhulgas ei ole võlausaldaja
põhistanud, et nõude rahuldamist ei ole võimalik saavutada ilma võlgnikku rohkem koormava
pankrotimenetluseta. Võlausaldaja ei esitanud piisavaid tõendeid, et võlgnik on maksejõuetu.
Võlgnik on seletanud ja põhjendanud, miks ta ei tasunud vaidlusaluseid arveid. Tasumata
jätmise põhjus on mitte võlgniku maksejõuetus, vaid asjaolu, et töövõtja ei soovi oma
ehitusvigu parandada, mistõttu võlgnik, tuginedes võlaõigusseaduse §-le 111 lg 1, keeldus
tasumast. Võlausaldaja spekuleerimine teemal, et võlgnikul ei pruugi vara üldse olla võlgade
tasumiseks ei ole asjakohane, sest nõude suurus on küsitav ning võlausaldajale oli pakutud
kompromissina 150 000 eurot, millega ta nõus ei olnud. Võlausaldaja eesmärk on mitte raha
saamine, vaid võlgniku likvideerimine, sest igale mõistlikule inimesele peab olema arusaadav,
et pankrotimenetluses on keerulisem raha kätte saada, kui tavalises (nt hagi-) menetluses.
Samuti maakohus on jätnud tähelepanuta võlgniku väite, et võlgnikul puuduvad nõuded teistelt
võlausaldajatelt, mis viitab sellele, et tegemist ei ole ettevõttega, kes ei saa oma kohustustega
hakkama. Maakohus oleks pidanud sügavalt analüüsima, kas olukorras, kus ettevõttel on vaid
üks võlausaldaja, kelle nõue on väga küsitav, on õigustatud ja põhjendatud alustada
pankrotimenetlust, isegi arvestades, et maksevõime ei ole võlgnikul kõrgemal tasemel.

Seoses pankrotihalduri aruandega, märkis võlgnik, et suurima investori ja finantseerija (kes on
ZAO „STOUN“) eesmärk oli luua suur ja edukas ettevõte, mis oleks üks liider Eesti turul
sporditeenuseid pakkuvatest ettevõtetest (AS Spordikeskus TERAS). Investeeringute maht oli
planeeritud summas 5 000 000 eurot. 2015.a seisuga äriplaani täismahust on realiseeritud vaid
20%, mis tähendab, et võlgnik ole veel võimeline minema üle sellele tasemele, mis võimaldaks
tegutseda puhaskasumiga. Äriplaaniga on ette nähtud, et pärast kogu projekti lõpetamist, mis
hõlmab peale spordiklubi ka teisi huvitavaid ja kasumlikke tegevussuundasid, oleks võlgnik
üks suurematest Tallinnas sporditeenuseid pakkuvatest ettevõtetest. Äriplaani kohaselt
esimesed viis aastat pidi võlgnik töötama kahjumis, mistõttu ei ole üllatav see pilt, mida on
näinud ajutine pankrotihaldur. Seega ei ole analüüsitud kõiki perspektiive kogumis. Õige ei ole
ajutise halduri järeldus, et äriregistrist nähtuvad 2013.a ja 2015.a seatud kommertspandid
viitavad kohustuste suurenemisele. Kommertspandid seati investorite kasuks ja kaitsevad
investorite panuseid. Kuna investorid ei ole veel alustanud oma investeeringute tagasinõudmist
aruande koostamise hetkel, ei saa järeldada, et kommertspandid viitavad kohustuste
suurenemisele.

Võlgnik esitas võlgniku äriplaani, mis on seotud OÜ Teras Beach (kus võlgnik on osanik)
arendamisega, mille kohaselt peaksid mõlemad äriühingud moodustama ühe, omavahel seotud
ettevõtte, mille käive peaks olema ca 1 000 000 eurot aastas. Käesoleval juhul
pankrotimenetluse alustamine võib tähendada seda, et suur rahvusvaheline ettevõte (ZAO
STOUN) läheb Eesti turult ära, mis omakorda tähendab, et kohalikud inimesed jäävad ilma
võimalusest tegeleda spordiga kohas, kus nad on juba harjunud käima, ning kohalikud inimesed


                                                                                           6(11)
                                                                        Tsiviilasi nr 2-15-12308

(treenerid, abipersonal, tegevjuhid jne) kaotavad oma töökohad, mis ei ole kindlasti Eesti
Vabariigi huvides. Samuti ei saa riik võimalikke makse. Tuleb muuhulgas analüüsida, kas ühe
isiku (antud juhul ehitajast võlausaldaja) huvid kaaluvad üles avalikud huvid. Võlgnik leidis, et
võlgnik ei ole pankroti seisundis ega maksejõuetu. Võlgnik on tavapärases režiimis
funktsioneeriv ja igapäevast rahavoogu genereeriv ettevõte, kellel oli enne pankrotimenetluse
alustamist keskmiselt 1000 püsiklienti. Samuti pakkus peainvestor ZAO STOUN võlgniku
kaudu ehitusfirmale kompromissina 150 000 eurot, millega aga ehitusfirma ja pankrotiavalduse
esitaja nõus ei olnud. Samuti ei ole õige ajutise halduri järeldus, et kahtlusele, et võlgnikul on
tõsised makseraskused, viitab ka asjaolu, et äriühingu juhtkond vastavalt äriregistri andmetele
pidevalt muutub. Äriseadustikuga ei ole ettenähtud piiri muuta äriühingu juhtkonda. Samuti tuli
arvestada mitte sellega, et on vahetatud juhtkond, vaid pidi arvesse võtma asjaolu, et nõukogu
koosseis ja omanik on jäänud samaks. Asjaolu, et nõukogu on otsustanud vahetada juhatuse
liiget ei saa tähendada, et äriühingul on makseraskused. Võlgnik ei nõustunud ajutise halduri
seisukohaga, et võib menetluses kogutud dokumentide põhjal teha järelduse, et võlgniku
maksjõuetus kujunes välja hiljemalt 2015.a augusti- ning septembrikuuks. Arvestades, et
võlgnikul on sõlmitud investeerimisleping, ei pidanud võlgnikule olema selge, et võlgnik ei
suuda täita sissenõutavaks muutunud rahalisi kohustusi. Arvestades investeerimislepingu
suurust, oli võlgnikul selge arusaam, et ta saab kõikide nõuetega hakkama, kusjuures halduri
märgitud perioodil võlgniku vastu oli esitatud vaid üks nõue – võlausaldajalt ehitusfirmalt OÜ
Bariot Group, kuid võlgnik on juba korduvalt seletanud, miks ta ei asunud seda nõuet tasuma.
Võlausaldaja OÜ Bariot Group arvete maksmata jätmine on seotud sellega, et võlgniku
arvamusel ei vasta ehitaja poolt tehtud tööd ehitusnõuetele ja kokkulepitud tingimustele. Samuti
ei ole ehitustööd lõpuni viidud. Teatud puudustest oli ehitaja teadlik ja ta ei ole neid
kõrvaldanud aastate jooksul, kuid viimasel ajal eitab ehitusfirma puuduste olemasolu. Selleks,
et välja selgitada probleemi reaalne ulatus tellis võlgnik sõltumatu ekspertiisi, mis peaks
valmima enne 10.12.2015.a. Sellest teatati ka maakohtule, kuid maakohus teatas, et ei saa nii
kaua oodata.

7.     Maakohus võttis määruskaebuse menetlusse, jättis selle rahuldamata ja edastas
läbivaatamiseks Tallinna Ringkonnakohtule. Võlausaldajad ja pankrotihaldur vaidlesid
määruskaebusele vastu ja palusid selle jätta rahuldamata ning määruse muutmata.

Määruse põhjendused
8.      Tallinna Ringkonnakohus, tutvunud tsiviilasja materjalidega, leiab, et Harju Maakohtu
06.11.2015.a määrus tuleb tühistada osaliselt osas, milles maakohus määras kindlaks ja mõistis
välja ajutise halduri kulutused. Selles osas saab ringkonnakohus teha uue määruse, jättes selles
osas ajutise halduri tasu taotluse rahuldamata ning kulutused kindlaks määramata ja välja
mõistmata. Seega tuleb määruskaebus rahuldada osaliselt. Muus osas on maakohtu määrus
põhjendatud ja seaduslik ning määruskaebuses esitatud väited ei anna alust kohtumääruse
tühistamiseks. Ringkonnakohus nõustub TsMS § 659 ja § 654 lg 6 alusel maakohtu määruses
toodud põhjendustega ning ei pea neid vajalikuks korrata.

9.      Kõigepealt märgib ringkonnakohus, et Tallinna Ringkonnakohus on 18.11.2015.a
määrusega lahendanud võlgniku määruskaebuse Harju Maakohtu 05.10.2015.a määruse peale,
jättes selle rahuldamata ning maakohtu määruse muutmata. Eeltoodust tulenevalt ei käsitle
ringkonnakohus võlgniku 19.11.2015.a määruskaebuses sisalduvaid väiteid nimetatud määruse
osas. Vastuseks võlgniku 19.11.2015.a määruskaebusele 06.11.2015.a pankrotimääruse peale
märgib ringkonnakohus järgmist.




                                                                                            7(11)
                                                                           Tsiviilasi nr 2-15-12308

10.     Seoses pankrotiavalduse esitanud võlausaldajate nõudega märgib ringkonnakohus, et
selle selgust ei hinnata enam pankroti väljakuulutamisel ning seda hinnatakse ajutise halduri
määramisel. PankrS § 31 lg 1 koostoimes lg-ga 2 kohustab kohut kuulutama püsivalt
maksejõuetu juriidilise isiku pankroti välja ka juhul, kui võlgnik vaidleb nõudele vastu ja kohus
leiab, et nõue ei ole selge (RKTKm 3-2-1-60-14, p 16). Seega ei käsitle ringkonnakohus
võlgniku väiteid seoses võlausaldajate nõuete selgusega ning jätab need tähelepanuta.

11.     Ringkonnakohus selgitab, et määrusest nähtuvalt käsitles maakohus ajutise halduri
aruandele vastuväidete esitamist ajutise halduri tasu ja kulutuste hindamise juures ning seda ei
saa seostada pankroti väljakuulutamise põhjendustega. Maakohtu määrusest ei nähtu, et
maakohus oleks pankroti väljakuulutamisel lähtunud sellest, et võlgnik tunnistab end ise
maksejõuetuks ning nimetatud vastuväited on asjakohatud. Ajutise halduri aruandele
vastuväidete esitamine enne määruse tegemist ei ole pankroti väljakuulutamise eeldus. TsMS §
31 lg 1 kohaselt kuulutab kohus pankroti välja ainult siis, kui võlgnik on maksejõuetu.
Ringkonnakohus ei nõustu, et võlausaldajate pankrotiavaldus ei olnud põhistatud. PankrS § 10
lg 2 kohaselt peab võlausaldaja võlgniku maksejõuetuse põhistamiseks muu hulgas tuginema
vähemalt ühele selles lõikes nimetatud asjaoludest. Seda on võlausaldajad ka teinud.
Käesolevaks hetkeks on võlgniku majanduslikku seisundit hinnanud ka ajutine haldur, kes on
leidnud, et võlgnik on püsivalt maksejõuetu, tuginedes muuhulgas ka osaliselt
pankrotiavalduses toodud asjaoludele. Arvestades ajutise halduri aruandes märgitut, nõustub
ringkonnakohus maakohtuga, et halduri poolt väljatoodud asjaolud ja andmed annavad aluse
jõuda järeldusele, et võlgnik on püsivalt maksejõuetu ega suuda rahuldada võlausaldaja nõudeid
ning see ei ole võlgniku majanduslikust olukorrast tulenevalt ajutine. Seoses nimetatud
järeldustega ei ole võlgnik määruskaebuses esitanud ühtegi asjaolu ega tõendit, mille alusel
saaks jõuda teisele järeldusele.

12.      Ringkonnakohus märgib seoses võlgniku väidetega investeerimis- ja äriplaani osas, et
nimetatud väited ei anna alust arvata, et maksejõuetus ei ole püsiv. Isegi kui eeldada, et äriplaan
nägi ette viis aastat kahjumlikult tegutseva ettevõtte, ei saa see olla alus jätta isiku pankrot välja
kuulutamata, kui on tuvastatud, et võlgnik on püsivalt maksejõuetu. Ühe äriühingu huvid enda
äriplaani teostamiseks kahjumlikult töötada ei saa kahjustada teisi majanduskäibes osalevaid
äriühinguid, mh võlgniku lepingupartnereid. Käesoleval juhul on võlgnik ise enda
majandustegevuse tulemusena seadnud ennast olukorda, kus ta on püsivalt maksejõetu ning
selliste äriühingute kõrvaldamine majanduskäibest tagab avalikke huve mitte ei kahjusta neid.
Ringkonnakohus nõustub halduri seisukohaga, et investori olemasolu korral saaks võlgnik
esitada tõendeid täiendava likviidse vara olemasolu kohta, kuid võlgnik ei ole seda teinud.
Võlgniku majandusliku seisundi osas ei anna alust jõuda teisele järeldusele ka
määruskaebusega esitatud äriplaan seoses OÜ Teras Beach ühinguga. Samuti ei anna alust
jõuda võlgniku majandusliku seisundi osas teisele järeldusele ka võlgniku deklaratiivsed väited,
et tegemist on tavapärases režiimis funktsioneeriva ja igapäevast rahavoogu genereeriva
ettevõttega, kellel oli varasemalt 1000 klienti. Ka igapäevast rahavoogu genereeriv ettevõte
võib olla püsivalt maksejõuetu, kui igapäevaselt ei teenita piisavalt rahalisi vahendeid, et tagada
kohustuste       täitmine.    Võlgniku      ja     võlausaldajate       vahelised       läbikukkunud
kompromissläbirääkimised ei oma tähendust pankroti väljakuulutamisel. Seoses võlgniku
juhtkonna pideva vahetusega märgib ringkonnakohus, et see on käesoleval juhul üks asjaolu
kogumis, mis viitab sellele, et ühingul on tekkinud makseraskused ning ringkonnakohus
nõustub nii ajutise halduri kui ka maakohtuga, et selline asjaolu kogumis võib viidata
maksejõuetuse olukorrale. Võlgniku väide, et pankrotti ei tohiks välja kuulutada, sest pankroti
väljakuulutamine kahjustab võlgniku mainet, on asjakohatu.



                                                                                                8(11)
                                                                         Tsiviilasi nr 2-15-12308

13.     Võlgniku vastuväite osas, et pankrotiavalduse esitanud võlausaldajate nõue ei saa olla
ainuke põhjus pankroti väljakuulutamiseks, märgib ringkonnakohus, et ajutine haldur on enda
aruandes tuvastanud, et ka arvestamata nimetatud nõudega, on võlgnik püsivalt maksejõuetu.
Ajutine haldur on leidnud, et kuigi võlgniku kogu bilansimaht on arvestatava väärtusega,
moodustavad suure osa võlgniku varadest nõuded kolmandate isikute vastu ning võlgniku
tegevuskohtades teostatud investeeringud. Kuivõrd materiaalse põhivarana kajastatavad
parendused võlgniku tegevuskohtades (spordiklubides) on tehtud üürileandjatele kuuluvatele
kinnistutele ja ehitistele, võivad parendused vähemalt suures osas olla muutunud ehitiste
olulisteks osadeks, mistõttu ei saa parendusi käsitleda iseseisvate tsiviilkäibe objektidena.
Seega ei ole nimetatud parendusi iseseisvalt võimalik realiseerida, rahuldamaks nimetatu arvel
võlausaldajate sissenõutavaks muutunud nõudeid. Ajutine haldur leidis veel, et analüüsides
võlgniku bilansi on võimalik, et äriühingu varade väärtust tuleks alla hinnata. Seega ei ole
võimalik välistada, et tegelikkuses võib äriühingu netovara olla negatiivne. Halduri arvates ei
ole võimalik pidada võlgniku finantsseisundi normaliseeriva tulevikustsenaariumi
realiseerumist tõenäoliseks määral, mis õigustaks piisavat maksevõimet. Määruskaebuses ei ole
esitatud asjaolusid ega väiteid, mille alusel tuleks jõuda teistsugustele järeldustele. Kui
hagiavalduse esitamise seisuga (19.08.2015.a) oli võlgniku maksuvõlg 7279,70 eurot, siis
ajutise halduri aruande koostamise hetkeks (28.10.2015.a) oli see 22 940,77 eurot ning seisuga
15.03.2016.a on see äriregistri andmetel 48 710,26 eurot (ilma intressita). Lisaks moodustavad
enamus võlgniku kohustustest lühiajalised laenukohustused (umbes 6,3 miljonit, kuhu ei ole
arvestatud võlausaldajate nõuet). Seega on alusetu väide, et võlausaldajate nõue on ainus nõue
võlgniku vastu. Samuti oli võlgnikul ajutise halduri aruande kohaselt rahalisi vahendeid vaid
summas 7870,14 eurot ning kui arvestada akumuleeritud põhivara kulumiga, seatud
kommertspantidega ning parenduste suure osakaaluga (mille realiseerimine on kaheldav), ei
paranda olemasolev materiaalne põhivara oluliselt võlgniku likviidust. Ülejäänud osas
moodustub suure osa võlgniku varast erinevad debitoorsed nõuded, mille likviidsust on samuti
raske hinnata. Samuti nõustub ringkonnakohus, et likviidse varana ei saa hinnata ka äriühingu
Stoun ZAO-ga sõlmitud investeerimislepingust tulenevat nimetatud äriühingu vastu olevat
nõuet summas 4 300 500 eurot. Ringkonnakohus nõustub selles osas ajutise halduri
põhjendustega. Seega on võimalik, et tegelikkuses võib äriühingu netovara olla negatiivne, kuid
kindlasti on majandusnäitajate alusel võimalik jõuda järeldusele, et võlgniku suutmatus
rahuldada võlausaldajate nõudeid ei ole ajutine.

14.     Tõendite osas märgib ringkonnakohus, et maakohus hindas kõiki tõendeid kogumis ja
ei ole alust arvata, et maakohus jättis võlgniku poolt esitatud tõendid tähelepanuta ja
analüüsimata. Võlgnik esitas enamiku tõenditest seoses vastuväidetega võlausaldajate nõuetele.
Pankroti väljakuulutamisel aga nimetatud tõendid enam asjakohased ei ole. Nagu eespool
märgitud, siis nõude selgust ei hinnata pankroti väljakuulutamisel vaid ajutise halduri
määramisel ning seega ei olnud nimetatud tõendid vaidlusaluse määruse tegemisel ka
asjakohased. Võlgnik ei ole ka välja toonud, mis tõendeid maakohus oleks pidanud ja saanud
koguda, mis oleks tõendanud võlgniku maksevõimelisust. Ajutise halduri aruanne on üks
menetlusdokument, mille alusel saab kohus hinnata võlgniku maksejõulisust. Ajutise halduri
ülesanne on seaduse kohaselt mh selgitada välja võlgniku vara ja kohustused (sh võlgniku poolt
saadud bilansi alusel) ning anda hinnang võlgniku varalisele seisundile ja maksejõulisusele.
Kohus ei ole küll seotud ajutise halduri järeldustega, kuid kohus saab tugineda ajutise halduri
aruandes toodud analüüsile, kui ta sellega nõustub. Käesoleval juhul ei ole määruskaebuses ka
esile toodud, miks ja kas ajutise halduri aruandes tehtud analüüs on võlgniku hinnangul ebaõige.
Samuti ei ole esitatud määruskaebuses selliseid väiteid või asjaolusid, mis annaks alust kahelda
ajutise halduri tehtud järeldustes. Üldsõnalised vastuväited (ei ole võimalik tulla järeldusele, et
võlgnik on maksejõuetu, ei ole võimalik aru saada, mis alusel kohus on tuvastanud, et võlgnik


                                                                                             9(11)
                                                                         Tsiviilasi nr 2-15-12308

ei ole maksejõuline jne) ei anna alust maakohtu määrust tühistada. Maakohus on piisavalt
põhjendanud, toetudes ajutise halduri aruandele, miks võlgnik on maksejõuetu ning
ringkonnakohus ei näe, et maakohus oleks nimetatud järeldusele jõudmisel ületanud
diskretsiooni piire.

15.    Ringkonnakohus märgib, et määruskaebusest tulenevalt on võlgnik vaidlustanud Harju
Maakohtu 06.11.2015.a määruse täies ulatuses, sh ka ajutise halduri tasu ja kulutuste hüvitamise
osas. PankrS § 23 lg 7 kohaselt võib võlgnik ajutise halduri tasu ja kulutuste hüvitamise kohta
tehtud kohtumääruse peale esitada määruskaebuse. Seega peab ringkonnakohus kontrollima ka
maakohtu poolt määratud ajutise halduri tasu ja kulutuste õiguspärasust. PankrS § 23 lg 1
kohaselt on ajutisel halduril õigus saada oma ülesannete täitmise eest tasu, mille suuruse määrab
kohus, samuti nõuda oma ülesannete täitmiseks tehtud vajalike kulutuste hüvitamist. Tasu
suuruse määramisel arvestab kohus ajutise halduri ülesannete mahtu ja keerukust ning ajutise
halduri kutseoskusi. Kohus kontrollib ajutise halduri ülesannete täitmiseks tehtud kulutuste
põhjendatust ja kinnitab vajalike ning põhjendatud kulutuste suuruse. Ringkonnakohus leiab,
et maakohus ei ole ületanud diskretsiooni piire ajutise halduri tasu määramisel. Kulunud aeg ja
tunnitasu on vajalik ja põhjendatud ning vastavuses asja materjalidega.

16.     Nähtuvalt ajutise halduri tasu ja kulutuste hüvitamise taotlusest (II kd, tl 58), palus
ajutine haldur lisaks välja mõista talle 85 eurot (ilma käibemaksuta) kulutuste eest, mis oli
büroo-, side- ja transpordikulu arvestatuna proportsionaalselt teiste menetluses olevate
pankrotimenetluste osakaalu. Selles osas leiab ringkonnakohus, et maakohus on ületanud enda
diskretsiooni. Maakohus on määranud ajutise halduri kulutustena hüvitamisele selliseid
kulutusi, mis ei ole põhjendatud ega vajalikud PankrS § 23 lg 1 lause 3 mõttes. Maakohus ei
ole määruses analüüsinud kulutuste vajalikkust ega põhjendatust ning on üldsõnaliselt
järeldanud, et kulutused on mõistlikud, põhjendatud ning kooskõlas tehtud töö mahuga ja
ajutise halduri kutseoskustega. Ringkonnakohus maakohtuga ei nõustu. Ringkonnakohus
selgitab, et PankrS § 23 lg 1 lause 3 mõttes ei ole halduri kohustuste täitmiseks tehtud vajalikud
ja põhjendatud kulutused advokaadibüroo, mille kaudu pankrotihaldur tegutseb, ülalpidamisega
seotud kõik üldised kulud, mis kanti ajutise haldurina tegutsemise ajal. Samuti ei ole õigustatud
ka selliste kulude jagamine nende menetluste vahel, mis on ajutisel halduril aktiivsed. See ei
ole PankrS § 23 eesmärk. Pankrotipesa ei pea vastutama ajutise halduri poolt büroo
ülalpidamise eest tekkinud kulude eest.

17.    Advokaadibüroo ülalpidamisega seonduvatest kuludest võivad olla vajalikud ja
põhjendatud vaid halduri kohustuste täitmiseks selle konkreetse pankrotimenetluse raames
tehtud erakorralised kulud, näiteks tõlkekulud seoses konkreetse pankrotimenetlusega või
transpordikulu konkreetse sõiduga konkreetse pankrotiasja raames, nt vajadus sõita teise linna
kohtuistungile. Selliseid kulutusi aga halduri taotlusest ei nähtu, vaid seal nähtuvad vaid üldised
kulud, mis on jagatud proportsionaalselt teiste menetluses olevate pankrotimenetluste vahel.
Büroo ülalpidamisega seonduvad kulutused peaks haldur katma halduri poolt saadavast tasust.
Seega juhul kui haldur soovib katta advokaadibüroo ülalpidamisega seotud üldiseid kulusid, on
halduril võimalik arvestada nimetatud kuludega enda tunnihinna ja tasu määramisel.

18.    Samuti märkis maakohus põhjendustes, et võlgnik ega võlausaldajad ei ole ajutise
halduri aruandele ning tasu arvestusele vastu vaielnud. Ringkonnakohus märgib, et ajutise
halduri aruandele ega tasu arvestusele vastu vaidlemine ei ole ajutise halduri tasu ja kulutuste
määramise vaidlustamise eeldus. PankrS § 23 lg 1 lause 3 kohaselt peab kohus hoolimata
vastuväidetest kontrollima tasu ja kulutuste vajalikkust ja põhjendatust. PankrS § 23 lg 1 lause



                                                                                            10(11)
                                                                            Tsiviilasi nr 2-15-12308

1 (ega ka PankrS § 66 lg 1) ei võimalda üldise bürookulu, sidekulu ja transpordikulu hüvitamise
nõudmist.

19.     Eeltoodust tulenevalt tuleb maakohtu määrus tühistada selles osas, millega maakohus
leidis, et kulutused kuuluvad hüvitamisele. Ringkonnakohus saab selles osas teha käesoleval
juhul uue määruse, jättes kulutuste taotluse summas 102 eurot (koos käibemaksuga)
rahuldamata. Muus osas, sh ajutise halduri tasu osas, jääb määrus muutmata. Ringkonnakohus
selgitab, et kuna ajutise halduri töötasu taotlusest on võimalik selgesti välja lugeda, mille eest
kulutuste hüvitamist nõutakse, puudub vajadus määrata ajutisele pankrotihaldurile tähtaega
kulutuste hüvitamise taotluses puuduste kõrvaldamiseks. Ringkonnakohus märgib siiski, et
vastupidisel juhul oleks võimalik asi saata ajutise halduri tasu ja kulutuste osas uueks
lahendamiseks maakohtule.

20.    Maakohus on määruses kohaldanud ka pankrotiavalduse tagamise abinõusid, mis on
samad, mis kohaldati ajutise halduri nimetamise määruses. Määruskaebuses ei ole selles osas
ühtegi vastuväidet esitatud ning maakohus on tagamise abinõusid kohaldanud õigesti ning
põhjendatult. Pankrotiavalduse tagamata jätmine seaks ohtu võimaliku pankrotivara säilimise
ning võlausaldajate võrdse kohtlemise.


        Krista Kirspuu                  Ulvi Loonurm                    Kaupo Paal
/allkirjastatud digitaalselt/   /allkirjastatud digitaalselt/   /allkirjastatud digitaalselt/




                                                                                                11(11)

                          KOHTUOTSUS
                              EESTI VABARIIGI NIMEL

Kohus                            Tartu Ringkonnakohus
Otsuse tegemise aeg ja koht      19. mai 2016, Tartu (kirjalik menetlus)
Kriminaalasja number             1-15-9208
Kohtukoosseis                    Aarne Sarjas, Maarika Kuusk, Mati Kartau
                                 Sander Väärtmaa süüdistatuna KarS § 121 lg 1 järgi
Kohtuasi
                                 üldmenetluses
                                 Tartu Maakohtu (Võru kohtumaja Põlvas) 15. veebruari
Apelleeritud kohtuotsus
                                 2016. a otsus
Apellatsiooni esitajad           Sander Väärtmaa kaitsja vandeadvokaat Olev Kuklase
                                 Lõuna Ringkonnaprokuratuuri ringkonnaprokurör Terje
Prokurör
                                 Aleksašin
Süüdistatav                      Sander Väärtmaa
                                 Isikukood: 38912034243; Eesti Vabariigi kodanik;
                                 emakeel: eesti keel; haridus: kesk-eriharidus; töökoht:
                                 puudub; elukoht: XXX; varem kriminaalkorras
                                 karistamata; tõkend: puudub
Süüdistatava kaitsja             Vandeadvokaat Olev Kuklase


RESOLUTSIOON

Juhindudes KrMS § 337 lg 1 p-st 1 jätta Tartu Maakohtu 15. veebruari 2016 otsus
muutmata ning Sander Väärtmaa kaitsja apellatsioon rahuldamata.



Edasikaebamise kord

Kassatsioon esitatakse Riigikohtule kirjalikult 30 päeva jooksul alates päevast, mil
kohtumenetluse poolel on võimalik tutvuda ringkonnakohtu otsusega. Süüdistataval ja
kannatanul on kassatsiooni esitamise õigus üksnes advokaadi vahendusel.


ASJAOLUD JA MENETLUSE KÄIK
Süüdistus

Sander Väärtmaa on kohtu alla antud süüdistatuna KarS § 121 lg 1 järgi kvalifitseeritava kuriteo
toimepanemises. Süüdistuse kohaselt lõi ta 28. mail 2015 kella 00.30 paiku Võru maakonnas
Meremäe vallas Kalatsova külas Setomaa Turismitalu õues R.K. ile rusikaga näkku, millega
tekitas kannatanule huule ja suuõõne pindmise vigastuse, kahe hamba murru ning füüsilist valu.

Maakohtu otsus

Tartu Maakohtu 15. veebruari 2016. a otsusega tunnistati S. Väärtmaa süüdi KarS § 121 lg 1
järgi ning talle mõisteti karistuseks rahaline karistus 120-kordses päevamääras, s.o 4404 eurot.
KarS § 73 lg 1 alusel vabastati S. Väärtmaa täielikult talle mõistetud rahalise karistuse
tasumisest tingimisi ning määrati, et mõistetud karistust ei pöörata täitmisele, kui S. Väärtmaa
ei pane üheaastase katseaja kestel toime uut tahtlikku kuritegu.
Maakohus rahuldas osaliselt ka kannatanu R.K. i tsiviilhagi ja mõistis S. Väärtmaalt R.K. i
kasuks välja 4078,63 eurot kahju katteks. Maakohus mõistis S. Väärtmaalt kannatanu kasuks
välja 144 eurot õigusabikulu katteks.

Süüdistuses kirjeldatud asjaolude kohta on ütlusi andnud ainult süüdistatav S. Väärtmaa ja
kannatanu R.K. . Kannatanu ütluste kohaselt, kui ta oli jõudnud telgist umber 10 m kaugusele,
tuli talle vastu S. Väärtmaa. Nad rääkisid omavahel millestki ning ühel hetkel lõi S. Väärtmaa
talle rusikaga näkku, mille tagajärjel ta tundis suurt valu ning et midagi oli tema suus lahti.
Pärast seda läks ta telki ning palus kutsuda kohale kiirabi. Süüdistatava ütluste kohaselt otsustas
ta käia enne magamaminekut metsas ning sealt tagasi tulles nägi 6–7 meetri kauguselt vastu
jooksmas kannatanut. Süüdistatav tardus paigale, kuid pani käed enda kaitseks ette. Kannatanu
jooksis talle otsa. Kokkupõrke tagajärjel kukkusid nad mõlemad selili. Seejärel püüdis ta
kannatanut püsti aidata. Kuidas kokkupõrge aset leidis, seda ta ei tea. Ta ei löönud kannatanule
rusikaga näkku.

Vaatamata asjaolule, et süüdistatava ja kannatanu kohtus antud ütlustes on olulised vastuolud,
tegemist on nn sõna sõna vastu olukorraga ning mõlemad isikud olid eelnevalt alkoholi
tarvitanud, saab teisi tõendeid (tervisekaarti, saatekirja, röntgenipilti ning R.K. ja K.A. i ütlusi)
ja antud ütluste elulist usutavust arvestades asuda seisukohale, et kannatanu ütlused on
usaldusväärsed, vastavuses ülejäänud tõenditega ja eluliselt usutavad, mistõttu ei ole nende
õigsuses põhjust kahelda. Seega saab järeldada, et kannatanu vigastused tekkisid S. Väärtmaa
parema käe sõrmenukkide ja kannatanu esihammaste piirkonna tugevajõulisest kokkupõrkest.

Süüdistatav andis esmakordselt ütlusi alles kohtuistungil. Tema ristküsitlemisel antud ütlustes
esineb olulisi vastuolusid ning need on vastuolus ka teiste uuritud tõenditega. Süüdistatava
ütlused toimunu kohta ei ole ka eluliselt usutavad. Seetõttu luges kohus need
ebausaldusväärseteks ja jättis tõendite hulgast kõrvale.

Kuna kannatanu ütlused on vastuoludeta, eluliselt usutavad ja kooskõlas teiste tõenditega, siis
saab lugeda tuvastatuks, et 28. mai 2015. a öösel lõi S. Väärtmaa Võru maakonnas Meremäe
vallas R.K. ile ühel korral rusikaga näkku, mille tagajärjel sai viimane huule ja suuõõne
pindmise vigastuse ja kahe hamba murru. Objektiivse kõrvaltvaataja seisukohast on usutav, et
huule vigastuse ja hammaste murru järgselt tundis kannatanu ka tugevat valuaistingut.
Süüdistatav pani teo toime tahtlikult ja järelikult on tema tegu subsumeeritav KarS § 121 lg 1



                                                 2
järgi. Kohus ei tuvastanud S. Väärtmaa käitumises õigusvastasust ega tema süüd välistavaid
asjaolusid.

Karistuse mõistmisel võttis kohus arvesse, et S. Väärtmaad ei ole varem kriminaalkorras
karistatud ning ta ei oma kehtivaid karistusi ka väärtegude eest. S. Väärtmaa karistust
kergendavad ja raskendavad asjaolud puuduvad. Samas hindas kohus tema süüd
märkimisväärseks, sest rusikalöögi tõttu jäi kannatanu ilma kahest esihambast ning ainuüksi
kannatanu välimuse taastamisprotsess on muu hulgas seotud suhteliselt suure aja- ja
rahakuluga. Neid asjaolusid arvestades pidas kohus võimalikuks süüdistatava karistamist
kergemaliigilise karistusega selle sanktsiooni ühe neljandiku määrast mõnevõrra suuremas
ulatuses, s.o rahalise karistusega 120-kordses päevamääras. Lähtudes sellest, et S. Väärtmaa
pani teo toime hetkeemotsioonide ajel, see oli juhuslikku laadi ning tal tuleks kiiresti hüvitada
kannatanule tekitatud kahju, jättis kohus karistuse KarS § 73 lg-te 1 ja 3 alusel tingimisi
üheaastase katseajaga kohaldamata.

Kannatanu esitas S. Väärtmaa vastu tsiviilhagi tervisekahjustusega (kahe esihamba
katkilöömisest) põhjustatud kahju 4661,63 euro (millest on 22 eurot arstliku konsultatsiooni
kulu, 3982 eurot hambaravi kulu, 185 eurot ajutiste proteeside kulu, 6,01 eurot ravimi kulu,
178,62 eurot saamata jäänud töötasu ja 288 eurot õigusabikulud) väljamõistmiseks või
alternatiivselt tervisekahjustusest põhjustatud kahju 4373,63 euro ja õigusabikulu 288 euro
väljamõistmiseks. Lisaks selle nõudis R.K. viivise väljamõistmist põhivõlgnevuselt (4661,63
eurot) seaduses sätestatud määras alates kohtuotsuse jõustumisest kuni selle kohase täitmiseni.
Kohtuistungil võttis R.K. tagasi hagi viivise nõude osas ja selles osas jättis kohus hagi läbi
vaatamata. Samuti vähendas kannatanu oma lõplikku haginõuet ning loobus hagist osaliselt, s.o
295 euro suuruse kahju nõudest. Kohus jättis loobutud osas hagi rahuldamata.

Kuna süüdistatava tahtliku õigusvastase teo tagajärjel murdus kannatanul kaks esihammast, siis
peab ta hüvitama kannatanule kehavigastuse tagajärjel tekkinud kahju, milleks on eelkõige
hambaraviga seotud kulud ja sissetuleku vähenemisest tekkinud kulu. Kahju suuruse
tuvastamisel tugines kohus Cardens OÜ arvetele ja raviplaanile, samuti PMA AS arvele, Terve
Pere Apteek OÜ arvele ning Põlva Tarbijate Ühistu tõendile. Kohus luges kannatanu kahe
esihamba taastamiseks tehtud vajalikke ravikulusid Cardens OÜ-s kogusummas 3709
(22+2022+1665) eurot kahjuks, mis kuulub süüdistatava poolt VÕS § 127 lg 1 ja § 130 lg 1
alusel kannatanule täielikult hüvitamisele. Samuti rahuldas kohus hagi ajutiste proteeside kulu
(185 eurot), põletikuvastase ravimi kulu (6,01 eurot) ja saamata jäänud töötasu (178,62 eurot)
nõudes.

Kaitsja väide, et ravikulude suurus on osaliselt ebaselge ja ebamõistlikult kõrge, ei ole
põhjendatud. Asjaolul, et Cardens OÜ arvetel märgitud raviteenused ei kattu täielikult
raviplaanis toodud teenuste hulgaga, ei ole käesoleva asja lahendamise seisukohast määravat
tähtsust. Kannatanu ei nõua hüvitist valdavas osas mitte raviplaani, vaid talle juba osutatud
raviteenuste eest vastavalt talle esitatud arvetele. Ka on korrigeeritud raviplaani järgselt
kannatanu ravikulud vähenenud 295 euro võrra. Samuti on tõendamata kaitsja vastuväide, et
Cardens OÜ raviplaanis märgitud hambaraviteenuste hinnad on oluliselt kallimad kui teistel
sama teenust osutavatel isikutel.


Apellatsioonis esitatud taotluste sisu




                                               3
Maakohtu otsuse peale esitas apellatsiooni süüdistatava kaitsja, kes taotleb otsuse tühistamist
ja uue otsuse tegemist, millega mõista S. Väärtmaa esitatud süüdistuses õigeks ning jätta
kannatanu tsiviilhagi täielikult rahuldamata.
Maakohtu hinnang S. Väärtmaa poolt süüteo toimepanemise kohta ei ole kooskõlas kohtueelses
menetluses ja kohtuistungil kogutud tõenditega ning on vastuoluline. Põhjendamatu on kohtu
seisukoht, mille kohaselt ei ole usaldusväärne S. Väärtmaa ütlus, et R.K. il tekkis pärast
S. Väärtmaa poolt halva müügijuhi märkuse tegemist tema suhtes vihavaen. Ükski tõend
S. Väärtmaa sellist väidet ei kummuta. Suhteliselt lühikest aega pärast seda toimus S. Väärtmaa
ja R.K. i vaheline vägivaldne intsident. R.K. ei osanud öelda, miks S. Väärtmaa teda väidetavalt
lõi. Tõendatud on, et R.K. oli sündmuse ajal joobes, mistõttu tema käitumine ei olnud enam
adekvaatne. S. Väärtmaal aga puudus igasugune motiiv kannatanut rünnata. Maakohus on
alusetult tõlgendanud kahtlused ja oletused S. Väärtmaa kahjuks ja on alusetult lugenud S.
Väärtmaa ütlused ebausaldusväärseteks. Õiged on S. Väärtmaa ütlused, et ta ainult tõrjus teda
ootamatult rünnanud R.K. it.
Tulenevalt KrMS §-dest 7 ja 14 ei või kohus võtta endale süüdistaja rolli ja asuda täitma
süüdistust kinnitavate tõendite vähesusest tulenevat tühimikku enda siseveendumusega. KrMS
§ 211 lg 2 kohaselt selgitavad uurimisasutus ja prokuratuur kohtueelses menetluses välja
kahtlustatavat ja süüdistatavat õigustavad ja süüstavad asjaolud. Kohus ei saa asuda elulise
usutavuse kriteeriumiga heastama tegematajätmisi tõendite kogumisel või tõendite puudumisel.
Praegusel juhul on maakohus asunud süüdistaja rolli ja alusetult lugenud S. Väärtmaa ütlused
ebausaldusväärseks, viidates mh Newtoni seadusele olukorras, kus puudusid mistahes muud
lähteandmed ja tõendid Newtoni seaduse reaalseks ja vigadeta rakendamiseks.
Kohus on kohaldanud materiaalõigust ebaõigesti. Ei ole tuvastatud, et S. Väärtmaa tegevuses
oleks olnud tahtlus. S. Väärtmaa ei soovinud R.K. i tervist kahjustada või talle valu tekitada,
vaid ta oli äkki tekkinud olukorra tõttu sunnitud tõrjuma R.K. i rünnet. Olukorda võib vaadelda
ka S. Väärtmaa hädakaitseseisundina, sest ta tõrjus R.K. i rünnet.
S. Väärtmaa ei ole põhjustanud R.K. ile vigastusi ega vigastuste tagajärjel tekkinud kahju
tahtlikult. Alternatiivselt ei ole S. Väärtmaa tegu õigusvastane. S. Väärtmaa ei ole põhjustanud
tahtlikult R.K. ile vigastusi ja tema tegevus võis olla ka hädakaitsena määratletav. VÕS § 1045
lg 2 p 3 kohaselt on hädakaitse õigusvastasust välistavaks asjaoluks. Seega ei vastuta
S. Väärtmaa mistahes kahju eest (mh R.K. i õigusabikulude summas 144 eurot eest).
Isegi kui S. Väärtmaa oleks süüdi, siis ei peaks ta olema kohustatud hüvitama R.K. ile
ebamõistlikult suuri ja turuhinnale mittevastavaid hambaravikulusid. Kohtule esitatud tõendid
näitavad ilmselgelt ülikõrgeid hambaraviteenuse hindu. Ainult osad hambaravifirmad varjavad
oma hindu ja püüavad seeläbi saada klientidelt põhjendamatult kõrget tasu. R.K. i poolt
kasutatud hambaravifirma hinnad on kodulehel varjatud ja seetõttu ei ole need võrreldavad ega
kontrollitavad. Maakohus jättis S. Väärtmaa esitatud vastuväited alusetult tähelepanuta.

Prokuratuuri vastuväited

Tartu Ringkonnakohtu 4. aprilli 2016. a määrusega määrati kriminaalasi arutamisele kirjalikus
menetluses. Apellatsioonimenetluse pooltele anti õigus esitada ringkonnakohtule kirjalikke
seisukohti, samuti taandusi ja muid taotlusi kuni 18. aprillini 2016.

18. aprillil 2016 registreeriti ringkonnakohtus ringkonnaprokurör T. Aleksašini kirjalikud
seisukohad S. Väärtmaa kaitsja apellatsiooni kohta.
Prokurör on seisukohal, et apellatsioon on põhjendamatu ja tuleb jätta rahuldamata. Kohus on
järginud tõendite hindamise põhimõtteid, hinnanud kõiki tõendeid nende kogumis ja käsitlenud
nende usaldusväärsust.



                                               4
Kohus on väga põhjalikult analüüsinud kannatanu ja süüdistatava ütluste usaldusväärsust ja
elulist usutavust ning jõudnud põhjendatult järeldusele, et usaldusväärsed on kannatanu, mitte
süüdistatava ütlused. Süüdistatava kirjeldatud viisil ei saanud kannatanul selliseid vigastusi
tekkida. Enne 27. maid 2015 olid kannatanu esihambad terved. Üldteada on, et hammaste
murdumiseks on vaja nende tugevat mehaanilist mõjutamist. Seetõttu on kohus tõendeid
analüüsides jõudnud põhjendatult järeldusele, et kannatanu vigastused tekkisid süüdistatava
löögist.
Põhjendamatu on kaitsja seisukoht, et süüdistatava ütluste hindamisel tuleb arvestada asjaolu,
et tegemist on kokaharidusega isikuga. Olmesituatsiooni kirjeldamine ei eelda mingeid
eriteadmisi ning tõeseid ütlusi selle kohta saab anda igaüks, haridustasemest olenemata. Kohtus
ei tekkinud kahtlusi süüdistatava arusaamisvõimes ega eneseväljendusoskuses.


RINGKONNAKOHTU SEISUKOHT

Tartu Ringkonnakohus, tutvunud kriminaalasja materjalidega, esitatud apellatsiooniga ning
prokuröri vastuväidetega apellatsioonile, leiab, et maakohtu otsus tuleb jätta muutmata ja
apellatsioon rahuldamata.

Kriminaalasjas ei ole vaidlust selle üle, et 28. mail 2015 kella 00.30 paiku toimus Setomaa
Turismitalu õues R.K. i ja S. Väärtmaa vahel intsident. Vaidlust pole selleski, et intsidendi
tagajärjel sai R.K. kehavigastusi.

Esitatud apellatsioonist lähtuvalt on vaidlusaluseks küsimuseks see, kas R.K. il esinenud
vigastused tekitas kannatanule S. Väärtmaa.

Ringkonnakohus leiab, et nimetatud küsimusele tuleb vastata jaatavalt.

Vastavalt kohtupraktikas omaksvõetud arusaamale ei ole apellatsioonimenetlus pelgalt sama
kohtuasja teistkordne käsitlemine teises kohtukoosseisus, vaid eelkõige esimese astme kohtu
tegevuse kontrollimine apellatsioonkaebuse piires. Riigikohus on leidnud sedagi, et
ringkonnakohus ei pea oma otsuses andma vastuseid neile apellatsioonis toodud väidetele,
millele maakohtu otsuses on ammendavalt ja põhistatult juba vastatud ning millega
ringkonnakohus soostub. Nendest menetlusõiguslikest arusaamadest lähtuvalt märgib
ringkonnakohus vastuseks esitatud apellatsioonidele esmalt järgmist.
Kriminaalkolleegiumi hinnangul on vaidlustatud kohtuotsus süüdistatava S. Väärtmaa
süüditunnistamises KarS § 121 järgi õiguslikult korrektne. Esimene kohtuaste on toimunu
tehiolude kindlakstegemisel lähtunud kriminaalmenetlusõiguse sätetest, järgides seejuures
veatult tõendite hindamise põhimõtteid; kohtuotsuse põhjendavast osast tulenevalt on kohtu
seisukohad selged, ammendavad ja vastuoludeta ning kohtu siseveendumuse kujunemine
lugejale hõlpsasti jälgitav. Kohtuotsuses on küllaldase põhjalikkuse ja üksikasjalikkusega
käsitletud, millised asjaolud luges kohus tõendatuks ning millistele konkreetsetele tõenditele ja
miks kohus seejuures tugines. Maakohus on kajastanud ja uurinud kõiki kriminaalasjas kogutud
tõendeid, kõrvutanud erinevatest tõenditest tuleneva teabe ning olemasoleva tõendusliku baasi
pinnalt jõudnud põhjendatult järeldusele, et kinnitust on leidnud süüdistuse versioon toimunust.
Apellatsiooniteesid maakohtu poolt tuvastatud asjaolude ümberhindamiseks ringkonnakohtu
hinnangul alust ei anna.
Ringkonnakohus nõustub täielikult maakohtu poolt S. Väärtmaa süüditunnistamisel esitatud
põhjendustega ning ei pea seetõttu vajalikuks maakohtu sellekohaseid argumente vastavalt
KrMS § 342 lg 3 p-le 1 käesolevas otsuses korrata.


                                               5
Ülaltoodust tulenevalt piirdub ringkonnakohus vaid omapoolsete vastustega apellatsioonis
esitatule.

Apellatsioonis leiab S. Väärtmaa kaitsja, et tema kaitsealusel puudus objektiivne põhjus ja
vajadus R.K. it rünnata. Küll aga oli kaitsja arvates selline põhjus olemas R.K. il.
Taolise põhjusena toob kaitsja välja S. Väärtmaa poolt R.K. i nimetamist halvaks
müügimeheks. Kaitsja arvates lisab taolisele versioonile elulist usutavust ka asjaolu, et R.K. it
kui staažikat töötajat võis solvata ja tekitada vihavaenu noorema ja kogenematuma S. Väärtmaa
märkused R.K. i tööalase tegevuse kohta.
Kokkuvõtvalt leiab kaitsja, et S. Väärtmaal puudus motiiv R.K. i löömiseks rusikaga näkku.

Ringkonnakohus kaitsja ülalkirjeldatud intsidendi motiivide käsitlusega ei nõustu.

Kriminaalasja materjalidega on tõendamist leidnud, et viibides Setomaa Turismitalus, kus
valmistati ette tarbijate ühistute spordipäeva, tekkis sealviibinute R.K. i, S. Väärtmaa, R.K. ja
K.A. i vahel tööalane vaidlus Räpina Konsumis asuva küpsetuskoja probleemide üle. S.
Väärtmaa arvates oli küpsetuskoja kehvas kasumlikkuses süüdi müügijuht, kelleks oli R.K. .
R.K. aga toetas oma ülemuse K.A. i arvamust, millise kohaselt pidanuks küpsetuskoja tasuvuse
eest vastutama S. Väärtmaa.

R.K. i ütluste kohaselt kuulis ta teel Eesti Pagari telki, kuidas telgis viibinud S. Väärtmaa
süüdistas Räpina Konsumi küpsetuskoja probleemides halba müügijuhti. Seda kuuldes sisenes
ta telki ja kinnitas S. Väärtmaale, et ta ei ole kehv müügijuht.
R.K. kinnitas, et ta ei tundnud end solvatuna, sest see oli vaid S. Väärtmaa arvamus. Ta ei
võtnud jutuajamise käigus ühtki väidet enda suhtes solvavana.
R.K. i kinnituse kohaselt hoidis küpsetuskoja probleemi vestluse käigus üleval tema ülemus
K.A. . K.A. heitis S. Väärtmaale ette küpsetuskoja probleeme ja seda, et küpsetuskoda on
kahjumis. Tema vestlusesse eriti ei sekkunud, pigem kuulas ja oli nagu oma ülemuse poolt.
R.K. i väidete kohaselt avaldas K.A. S. Väärtmaale asjaolusid, mis talle selle küpsetuskoja
töökorralduses ei meeldinud. Faktid, mis K.A. välja tõi olid negatiivsed ja võisid S. Väärtmaad,
kes vastutas küpsetuskoja eest, solvata.

R.K. kinnitas kohtuistungil vaidlust tööalaste probleemide üle, kuid kinnitas, et selle käigus
midagi vihavaenulikku ei olnud, vähemalt tema seda ei mäleta.

K.A. i kinnituse kohaselt oli tõepoolest tööalane vaidlus ja tema arvates olid lihtsalt
möödarääkimised.

S. Väärtmaa ütluste kohaselt kommenteeris R.K. kohe pärast telki sisenemist ja nende
tutvustamist, et ah see ongi siis see poiss, kes tööd ei tee.
Tema arvates oli tema töö seal küpsetuskojas tehtud. Ta avaldas arvamust, et kui küpsetuskoda
on kahjumis, siis on tegemist halva müügijuhiga. Kui ta selle kommentaari avaldas, siis ta veel
ei teadnud, et müügijuhiks on R.K. . Ilmselt R.K. kuulis tema kommentaari, astus telki ja ütles,
et kuidas sa julged mind süüdistada, kui ise oled samasugune. Tööalane jutuajamine oli
põhiliselt K.A. iga. S. Väärtmaa ütluste kohaselt ähvardas K.A. talle mingid „kandid peale
saata“, kusjuures ta ei saanudki aru, miks teda taoliselt ähvardati. R.K. teda otseselt ei
ähvardanud, ta pidi nagu ülemusele meele järgi olema.
S. Väärtmaa väidete kohaselt oli ta seltskonnas kõige noorem ja võib-olla sellepärast jäi ta K.A.
ile nn „jalgu“.



                                               6
Ülaltoodud ütlustest tulenevalt leiab ringkonnakohus, et suulise rünnaku objektiks oli nimelt S.
Väärtmaa. Talle tehti etteheiteid Räpina Konsumi küpsetuskoja vähekasumlikkuse tõttu. S.
Väärtmaa on ise kinnitanud, et R.K. nimetas teda poisiks, kes tööd ei tee ja K.A. lubas talle
miskipärast mingid „kandid peale saata“. Ka on S. Väärtmaa kinnitanud, et nimelt tema jäi
K.A. ile ja R.K. ile nn „jalgu“.
Seega, erinevalt apellatsioonis väidetust, oli ringkonnakohtul arvates pigem S. Väärtmaal
põhjust olla R.K. i ja K.A. i peale solvunud.

Ülaltoodud ütlustele tuginedes ei saa seega kuidagi teha järeldust, nagu oleks vaid R.K. il olnud
motiiv S. Väärtmaad rünnata.
Taoline põhjus esines ka S. Väärtmaal ning ringkonnakohtu arvates on eluliselt usutav, et S.
Väärtmaa tundis end rohkem solvatuna, sest nimelt talle tehti kolleegide ees etteheiteid tema
töö pärast ja seda korduvalt.

Kokkuvõtvalt leiab ringkonnakohus, et apellatsioonis esitatud väide, nagu puudunuks S.
Väärtmaal põhjus R.K. i ründamiseks on alusetu, sest see ei ole kooskõlas kriminaalasjas
kogutud tõenditega.

Ringkonnakohtu jaoks on mõistetamatu kaitsja väide, et juhul kui S. Väärtmaa soovinuks R.K.
i suhtes kasutada vägivalda, siis oleks eluliselt usutav kakluse toimumine süüdistatava ja
kannatanu vahel.
Miks oleks kakluse toimumine eluliselt usutavam kui vaid kannatanu ühekordne löömine, jääb
ringkonnakohtule arusaamatuks. Ka ainult ühekordne löömine võib rahuldada isiku
kättemaksuhimu ning see on eluliselt sama usutav kui kakluse toimumine.
Siinjuures tuleb arvestada ka asjaoluga, et pärast saadud lööki langes R.K. põlvili ja oli seega
vastupanuvõimetu. See omakorda võis ringkonnakohtu arvates aga tingida S. Väärtmaa poolse
rünnaku lõppemise.

Apellatsioonis leiab kaitsja, et R.K. i ütlused ei ole usaldusväärsed, sest väljaspool telki
toimunust ei mäletanud kannatanu muud kui seda, et teda löödi.

Ringkonnakohus kaitsja taolise väitega ei nõustu.

R.K. on oma ütlustes korduvalt kinnitanud, vastates nii prokuröri, kaitsja kui ka kohtu
küsimustele, et pärast telgist väljumist kohtus ta metsa all S. Väärtmaaga. Nad vahetasid mõned
sõnad ja siis lõi S. Väärtmaa talle ootamatult rusikaga vastu nägu. Ta tundis suurt valu ja valu
tõttu põlvitas maha. Keelega suud kombates sai ta aru, et midagi tõsist on juhtunud. Seejärel
läks ta telgi juurde ja palus K.A. il kutsuda kiirabi.

R.K. i ütlustest nähtuvalt on kannatanu üheselt kinnitanud, et teda lõi S. Väärtmaa. Samas on
R.K. kirjeldanud löömise asjaolusid ja enda edasist tegevust.

Seega on kaitsja väide, nagu mäletaks kannatanu pärast telgist väljumist vaid seda, et teda löödi,
alusetu.
Siinjuures jääb ringkonnakohtu jaoks arusaamatuks kaitsja väide, nagu oleks kannatanu
erinevates asutustes väitnud, et ei mäleta S. Väärtmaa rünnet.
Lõuna-Eesti Haigla AS tervisekaardist nähtuvalt on R.K. arstile selgitanud tal esinenud
vigastusi sellega, et 27. mail 2015 asutuse peol lõi alkoholijoobes tuttav talle rusikaga näkku.
Seega on R.K. ka arstile üheselt kinnitanud, et teda löödi rusikaga näkku.



                                                7
Ringkonnakohtu jaoks ei muuda see, et R.K. ei mäletanud milliseid lauseid nad S. Väärtmaaga
enne viimase poolt tema löömist vahetasid, veel tema ütlusi ebausaldusväärseteks. Seda enam,
et R.K. i ütlusi toimunu kohta kinnitavad ka tunnistajate ütlused.

Nii on R.K. andnud ütlusi, et mingil hetkel olid R.K. ja S. Väärtmaa nende juurest telgist
lahkunud. Kui R.K. telki tagasi tuli, oli tema suu verine. R.K. ütles, et neil oli S. Väärtmaaga
intsident. Ühel hetkel tuli telgi alla ka S. Väärtmaa ja tema parema käsi oli sõrmenukkide juurest
kergelt marraskil.
Tunnistaja K.A. on andnud ütlusi, et mingil hetkel olid S. Väärtmaa ja R.K. nende juurest
lahkunud. Siis tuli R.K. tagasi ja palus tal kutsuda kiirabi ja politsei. Tal tuli suust verd ja
hambad olid suus lahti. R.K. selgitas, et sai vastu hambaid ning tema jutust oli aru saada, et
lööjaks oli S. Väärtmaa.

Seega langevad R.K. i ütlused tema löömise asjaolude kohta (lõi S. Väärtmaa, lõi rusikaga
näkku, hambad olid suus lahti), kokku tunnistajate ütlustega, kellele ta vahetult pärast konflikti
kirjeldas toimunu asjaolusid.

Nõustudes maakohtuga, leiab ka ringkonnakohus, et S. Väärtmaa poolt esitatud versioon
toimunu kohta ei ole eluliselt usutav.
S. Väärtmaa väidete kohaselt nägi ta metsa all R.K. it, kes teda märgates hakkas tema poole
jooksma. Tema tardus hetkeks, siis tõstis käed kuidagi ette, et pehmendada kokkupõrget.
Vastates prokuröri sellesisulisele küsimusele on S. Väärtmaa väitnud, et ta üritas R.K. it kuidagi
kahe käega eemale tõugata.
Ringkonnakohtu jaoks ei ole eluliselt usutav, et põrkumisel süüdistatava poolt ettetõstetud käe
(käte) vastu, võinuks kannatanu saada tal esinenud vigastused (kahe hamba murd).
Ringkonnakohus leiab, et taoline kokkupõrge ülestõstetud käega (kätega) ei ole piisav
hammaste purunemiseks. Seda enam, et püüdes taolist otsajooksu, nagu seda kirjeldab S.
Väärtmaa oma ütlustes, tõrjuda, tõstab inimene tavaliselt enda ette käed peopesad avatuna.
Kriminaalasjas puuduvad tõendid, mis lubaksid väita, et S. Väärtmaa tõstis enda ette rusikasse
surutud käed ning nimetatut ei ole väitnud ka süüdistatav.
Ringkonnakohtu jaoks ei ole eluliselt usutav ka see, et R.K. , kes süüdistatava ütluste kohaselt
teda ründas, jookseks rünnaku käigus lihtsalt vastu S. Väärtmaa ülestõstetud käsi, seda enam
veel näoga. Teist isikut rünnates ei hoia isik oma käsi lihtsalt kõrval, vaid pigem kasutab neid
rünnatava kahjustamiseks.

Eeltoodut arvestades on maakohus põhjendatult pidanud S. Väärtmaa sellesisulisi ütlusi
ebausaldusväärseteks ning ümberlükatuteks teiste kriminaalasjas kogutud tõenditega.

Ringkonnakohus ei nõustu kaitsja väitega nagu ei oleks maakohus otsuses analüüsinud S.
Väärtmaa süüdimõistmisel subjektiivset külge. Kohtuotsuse punktis 3 on maakohus esitanud
omapoolsed põhistuse, miks ta leiab, et S. Väärtmaa põhjustas R.K. ile vigastused tahtlikult.
Ringkonnakohtu arvaetes ei anna apellatsioonis esitatud väited alust maakohtu sellekohase
otsustuse muutmiseks.

Ringkonnakohus leiab, et alusetu on ka kaitsja väide, nagu tõrjunuks S. Väärtmaa R.K. i
õigusvastast rünnet ja seega tegutses süüdistatav hädakaitseseisundis. Kaitsja taoline väide
rajaneb üheselt ja ainult S. Väärtmaa poolt kohtuistungil esitatud kaitseversioonil.
Kuivõrd ringkonnakohus ei pea S. Väärtmaa sellekohaseid ütlusi usaldusväärseteks, sest need
on ümberlükatud R.K. i ja tunnistajate ütlustega ning ei ole ka eluliselt usutavad, siis ei pea
ringkonnakohus vajalikuks ka hädakaitseseisundi analüüsi.


                                                8
Ringkonnakohus vaid märgib, et kriminaalasjas kogutud tõendid nende kogumis ei anna mingit
alust väiteks, et S. Väärtmaa viibis R.K. it rusikaga näkku lüües hädakaitseseisundis.

Vaidlustades apellatsioonis R.K. i tsiviilhagi rahuldamist leiab kaitsja, et Cardens OÜ
hammaste ravihinnad on ebamõistlikult kõrged ning S. Väärtmaa ei pea turuhinnale
mittevastavaid hambaravikulusid hüvitama.
Oma väidet põhistab kaitsja kolme hambaravi osutava asutuse hinnakirjadega, millest nähtuvalt
on Cardens OÜ ravihinnad kõrgemad.

Ringkonnakohus leiab, et maakohus on oma otsuses piisavalt põhjendanud, miks ta peab
Cardens OÜ ravihindu mõistlikuks ning ringkonnakohus nõustub maakohtu taoliste
põhjendustega ega pea vajalikuks toodud põhjendustele midagi lisada.
Ringkonnakohus peab vajalikuks siiski märkida, et kannatanul peab olema võimalus valida,
millises hambakliinikus või -kabinetis soovib ta süüdistatava poolt tekitatud vigastusi ravida.
Ringkonnakohtu arvates ei saa taolist ravi seada sõltuvusse süüdistatava soovidest ja seda kas
või seepärast, et ravivajaduse tingis süüdistatava käitumine.




/allkirjastatud digitaalselt/

Aarne Sarjas, Maarika Kuusk, Mati Kartau




                                              9

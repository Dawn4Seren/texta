                                                                 Tsiviilasi nr: 2-14-50195




                               KOHTUMÄÄRUS

Kohus                           Tallinna Ringkonnakohus, tsiviilkolleegium

Tsiviilasja number              2-14-50195

Määruse tegemise aeg ja koht    02.06.2016, Tallinn

Kohtukoosseis                   Eesistuja Indrek Parrest, liikmed Margo Klaar ja Imbi
                                Sidok-Toomsalu

Kohtuasi                        RL hagi Eesti Vabariigi (Päästeameti kaudu) vastu
                                ületunnitöö     hüvitamiseks.      Menetluskulude
                                kindlaksmääramine

Vaidlustatud kohtulahend        Pärnu Maakohtu 28.04.2016 määrus

Kaebuse esitaja ja kaebuse Eesti Vabariik Päästeameti kaudu määruskaebus
liik
Menetlusosalised ja nende Hageja: RL (isikukood XXXXXXXXXXX), tehinguline
esindajad                  esindaja advokaat Kristi Sild
                           Kostja: Eesti Vabariik Päästeameti kaudu, tehinguline
                           esindaja Pille Martin
Menetluse liik             Kirjalik menetlus



Resolutsioon:
   1. Pärnu Maakohtu 28.04.2016 määrus tühistada ning saata tsiviilasi avalduse
      uueks menetlemiseks tagasi samale maakohtule.
   2. Eesti Vabariigi (Päästeameti kaudu) määruskaebus rahuldada osaliselt.
   3. Määruskaebuse menetlemisel tekkinud kulusid ei hüvitata.

Edasikaebamise kord
Määruse peale võib Riigikohtule esitada määruskaebuse 15 päeva jooksul määruse ärakirja
kättesaamisest alates.
Menetlusabi taotlemise korral peab menetlusabi taotleja seaduses sätestatud tähtaja
järgimiseks tegema tähtaja kestel ka menetlustoimingu, mille tegemiseks ta menetlusabi
taotleb, eelkõige esitama kaebuse. Kaebuse põhjendamiseks või riigilõivu tasumiseks või


                                                                                     1(6)
                                                                     Tsiviilasi nr: 2-14-50195

kaebuses esineva sellise puuduse kõrvaldamiseks, mis on seotud menetlusabi taotlemisega,
annab kohus sellisel juhul mõistliku tähtaja pärast menetlusabi andmise taotluse lahendamist,
kui nimetatud taotlus ei olnud esitatud põhjendamatult või tähtaja pikendamise eesmärgil.
See ei välista menetlustähtaja ennistamist (tsiviilkohtumenetluse seadustiku (TsMS) § 187 lg
6).

Asjaolud ja avalduse sisu
   1. Tallinna Ringkonnakohtu 26.02.2016 otsusega jäeti RL menetluskulud maa-,
       ringkonna- ja Riigikohtus tema enda kanda ning Eesti Vabariigi menetluskulud
       Päästeameti kaudu maa-, ringkonna- ja Riigikohtus RL kanda. See otsus jõustus
       29.03.2016.

   2. Kostja esitas maakohtule 07.04.2016 menetluskulude kindlaksmääramise avalduse,
      milles palus mõista hagejalt välja kostja Riigikohtus kantud menetluskulud summas
      3271,84 eurot.

Hageja vastuväited
  3. Hageja palus jätta avaldus rahuldamata ja mitte määrata hüvitamisele kuuluvate
      menetluskulude suuruseks rohkem kui 1000 eurot koos käibemaksuga. Kostja
      menetluskulud on hageja hinnangul ebamõistlikult suured.

Maakohtu määrus
  4. Maakohus rahuldas kostja menetluskulude kindlaksmääramise avalduse 28.04.2016
     kohtumäärusega osaliselt ja mõistis hagejalt kostja menetluskulude katteks 1000 eurot.

   5. Maakohus pidas kostja menetluskulusid kassatsioonimenetluses ebamõistlikult
      suurteks. Kostja esitatud arvetest ja nendele lisatud spetsifikatsioonidest ei nähtu
      konkreetsetele toimingutele kulutatud aeg ega tunnihind. Kohtule esitatud nelja arve
      keskmine tunnihind on 141,19 eurot ilma käibemaksuta (käibemaksuga 169,43 eurot).

   6. Kohus ei nõustunud hageja seisukohaga, et selline tunnihind pole põhjendatud ega
      vajalik, sest on turuhinnast oluliselt kõrgem. Kohtulahendi tegemise seisuga on 140-
      eurone vandeadvokaadi tunnihind mõistlik. Kassatsioonimenetluses on enamik
      toimingutest teinud advokaat Kadri Härginen. Vandeadvokaat Allar Jõks on
      02.06.2015 täiendanud kassatsioonkaebust ning 13.11.2015 üle vaadanud ja
      allkirjastanud seisukoha. 20.05.2015 ja 03.06.2015 on toiminguid teinud
      õigustöörühma assistendid. Assistent, advokaat ja vandeadvokaat ei tee tööd
      ühesuguse tunnihinnaga.

   7. Maakohus järeldas, et kostja esindaja tööde maht on põhjendamatult suur. Kostja
      esindaja on kassatsioonimenetluses esitanud 9-leheküljelise kassatsioonkaebuse ja 2-
      leheküljelise täiendava seisukoha, millede koostamiseks arvetelt nähtuvalt kulus
      kokku 19,60 tundi. Võrdluseks on hagejal kulunud õigusabile kõikide kohtuastmete
      peale kokku 3244,58 eurot + km. Ka pole kostja kinnitanud, et kõik kohtule


                                                                                          2(6)
                                                                       Tsiviilasi nr: 2-14-50195

       menetluskulude rahalise suuruse kindlaksmääramiseks esitatud kulud on kantud seoses
       käesoleva kohtumenetlusega.

Määruskaebus
  8. Maakohtu määrusele esitas 06.05.2016 määruskaebuse kostja, kelle hinnangul pole
     maakohus õigusabikulude põhjendatust ja vajalikkust piisava põhjalikkusega
     hinnanud. Kostja palus tühistada maakohtu määruse osas, millega jäeti avaldus
     2271,84 euro ulatuses rahuldamata.

   9. Maakohus on põhjendamatult võtnud arvesse üksnes hageja vastuväited. Hageja
      21.04.2016 menetlusdokumenti pole kohus kostjale edastanud ega avalikus E-toimikus
      nähtavaks teinud.

   10. Päästeameti ja Advokaadibüroo Sorainen AS vahel on 21.05.2015 sõlmitud
       õigusabileping. Sellest lepingust nähtub, et Advokaadibüroo Sorainen AS tunnitasud
       on järgmised: 100-140 eurot juristil; 150-170 eurot vanemjuristil; 180 eurot nõunikul
       ja konsultandil ning 200 eurot partneril; 73 eurot assistendil; 60 eurot tõlgil ja 40 eurot
       abipersonalil (lisandub käibemaks, kui see kohaldub). Maakohtule esitatud nelja arve
       keskmine tunnihind on 141,19 eurot ilma käibemaksuta (km-ga 169,43 eurot).
       Menetlusosalisel on õigus tasuda lepingulisele esindajale kokkulepitud tunnihinna
       alusel ja tingimustel. Maakohus on jätnud muuhulgas arvestamata asjaolu, et selles
       tsiviilasjas tehtud Riigikohtu lahend on pretsedent Eesti õigussüsteemis ning omab
       edaspidiste samalaadsete vaidluste lahendamises olulist tähendust.

   11. Hageja esindaja kulud ei saagi olla kostja esindaja kuludest suuremad, sest hageja
       poolt suunatud vastuväited ei olnud põhjendatud ühegi õigusliku aluse ega tõendiga
       ning kohtuastmetes hageja seisukohad ei erinenud varasematest.

   12. Menetluskulude kindlaksmääramisel on maakohus jätnud arvesse võtmata, et
       menetluskulud on advokaadibüroole tasunud hageja eest hageja majandusliku
       seisukorra tõttu riigi- ja kohaliku omavalitsuse töötajate ametiühing.

Menetluse edasine käik
  13. Hageja vaidles määruskaebusele vastu ja palus jätta see rahuldamata.

   14. Maakohus jättis määruskaebuse rahuldamata ning edastas selle lahendamiseks
       Tallinna Ringkonnakohtule.

Määruse põhjendused
  15. Kolleegium, tutvunud kaebuse ja tsiviilasja materjalidega, leiab, et maakohtu määrus
      tuleb TsMS § 656 lg 1 p 5 ja § 659 alusel tühistada määruskaebuse põhjendustest ja
      selles esitatud asjaoludest olenemata ning saata asi samale maakohtule uueks
      läbivaatamiseks. TsMS § 656 lg 1 p 5 kohaselt tühistab ringkonnakohus esimese
      astme kohtu otsuse apellatsioonkaebuse põhjendusest ja selles esitatud asjaoludest


                                                                                             3(6)
                                                                 Tsiviilasi nr: 2-14-50195

   olenemata ja saadab asja uueks arutamiseks esimese astme kohtule, kui esimese astme
   kohus ei ole otsust seaduse kohaselt olulises ulatuses põhjendanud ja ringkonnakohtul
   ei ole võimalik puudust kõrvaldada. TsMS § 659 järgi kohaldatakse ringkonnakohtus
   määruskaebuse menetlemisele apellatsioonimenetluse kohta sätestatut, kui TsMS 65.
   peatükist ja määruskaebuse olemusest ei tulene teisiti.

16. TsMS § 436 lg-st 1 ja § 463 lg-st 2 tulenevalt peab hagita asjas lõpplahenina tehtav
    kirjalik kohtumäärus olema seaduslik ja põhjendatud. TsMS § 465 lg 2 p 8 kohaselt
    märgitakse kirjalikus määruses, mille peale saab esitada määruskaebuse, põhjendused,
    mille alusel kohus järeldusteni jõudis, samuti õigusaktid, millest kohus juhindus.
    Kolleegiumi hinnangul on maakohus jätnud avalduse lahendamise ettevalmistamisel
    osad vajalikud toimingud tegemata ning määruse olulises ulatuses põhjendamata.
    Ringkonnakohtul pole võimalik neid puudusi ise kõrvaldada.

17. Tsiviilasja materjalidest nähtuvalt on kostja esitanud maakohtule 04.04.2016 avalduse
    menetluskulude kindlaksmääramiseks. Kostja on taotlenud menetluskulude hüvitamist
    kogusummas 3271,84 eurot. Avaldusele on kostja lisanud arved nr 1561/15EE,
    2670/15EE, 3409/15EE ja 3983/EE. Arvetel on kajastatud kostjale osutatud teenuste
    loetelu, summaarne teenustasu ning summaarne ajakulu, kuid arvetest ei selgu, millise
    tunnihinnaga on konkreetne teenus osutatud ning mis on olnud konkreetse toimingu
    ajakulu. Maakohus on menetluskulude nimekirja sellist puudust vaidlustatud määruses
    täheldanud, kuid on sellest sõltumata pidanud võimalikuks menetluskulude
    kindlaksmääramise taotluse lahendada. Seejuures on maakohus üldsõnaliselt
    märkinud, et peab kostja esindaja kulusid ja tööde mahtu põhjendamatult suureks ning
    rahuldanud kostja taotluse 1000 euro ulatuses. Kolleegiumi hinnangul on maakohus
    rikkunud TsMS §-st 436, § 463 lg-st 2 ja § 465 lg 2 p-st 8 tulenevat kohtumääruse
    põhjendamise kohustust. Vaidlustatud määrusest ei nähtu, millistel kaalutlustel ja
    milliseid kostja esindaja menetlustoiminguid pidas maakohus mittevajalikeks või
    ebamõistlikult ajamahukateks. Maakohtu järeldused pole jälgitavad.

18. Õigusabikulude põhjendatust ja vajalikkust ei ole võimalik hinnata ilma õigusabi
    osutamiseks tehtud toiminguid (ja igale toimingule kulunud aega) teadmata. Selleks on
    vaja kohtule esitada dokumendid õigusabi osutamisele kulunud aja ning tehtud
    toimingute kohta. Vastasel korral ei ole võimalik õigusabikulusid välja mõista. Kuigi
    teatud juhtudel võib ajavahemikena esitatud menetluskulude nimekiri olla kulude
    põhjendatuse hindamiseks piisavalt selge, pole see antud juhul nii. Kostja arvete
    kohaselt on teenuse osutajateks nii advokaat, assistent kui ka vandeadvokaat (II kd, tl
    4-10). Kuivõrd kostja kinnitusel ei osutanud need isikud teenust ühe ja sama
    tunnihinnaga, on menetluskulude põhjendatuse hindamiseks vajalik eristada, kes ja
    millise tunnihinnaga ning kui suures mahus ja milliseid menetlustoiminguid on teinud.

19. Kuna menetlusdokument (kostja 04.04.2016 menetluskulude avaldus) oli eespool
    märgitud põhjustel puudustega, tulnuks maakohtul anda kostjale TsMS § 3401 lg 1
    alusel täiendav tähtaeg taotluse täpsustamiseks ning vajadusel täiendavate


                                                                                      4(6)
                                                                  Tsiviilasi nr: 2-14-50195

   dokumentide esitamiseks. Tsiviilasja materjalidest nähtuvalt pole maakohus seda
   teinud.

20. Ringkonnakohtul ei ole võimalik määruskaebuse põhjal ise kostja avaldust lahendada.
    Esiteks ei vaata kõrgema astme kohus tsiviilasja läbi enne, kui selle on läbi vaadanud
    temast vahetult madalama astme kohus, kui seaduses ei ole sätestatud teisiti (TsMS §
    9 lg 3). Käesolevas asjas peab TsMS § 174 lg 4 järgi menetluskulude rahalise suuruse
    kindlaks määrama maakohus. Ringkonnakohus saaks määruskaebuse alusel
    kontrollida maakohtu vastava määruse seaduslikkust ja põhjendatust (TsMS § 659 ja §
    651 lg 1). Seejuures tohiks ringkonnakohus sekkuda maakohtu hinnangutesse poole
    menetluskulude vajalikkuse ja põhjendatuse kohta üksnes juhul, kui maakohus on
    rikkunud diskretsiooni piire. Praegusel juhul puudub sisuliselt maakohtu lahend
    (kostja menetluskulude rahalise suuruse kindlaksmääramise kohta), mida
    ringkonnakohtul oleks võimalik kontrollida. Teiseks ei ole kostja ka määruskaebuses
    toonud kohtu ette asjaolusid, mis selgitaksid kostjale osutatud teenuste täpset ajakulu
    ning teenuse kõigi osutajate tööühiku hinda.

21. Eelmärgitut arvestades rahuldab ringkonnakohus määruskaebuse osaliselt ja tühistab
    maakohtu vaidlustatud määruse määruskaebuse põhjendustest olenemata ning saadab
    tsiviilasja avalduse uueks menetlemiseks tagasi samale maakohtule.

22. Avalduse uuel läbivaatamisel tuleb maakohtul välja selgitada advokaadi,
    vandeadvokaadi ja assistentide poolt tehtud menetlustoimingute ajaliselt täpne maht
    ning teenust osutanud isikute ühe tööühiku hind. Seejärel tuleb maakohtul hinnata nii
    teostatud menetlustoimingute mahtu, nendele kulunud aja ning tööühiku hinna
    põhjendatust. Iga teenuse osutaja tööühiku hinda tuleb hinnata eraldiseisvalt.
    Menetluskulude vajalikkuse ja põhjendatuse kontrollimisel tuleb TsMS § 175 lg-ga 1
    kooskõlas hinnata, kas õigusabi osutamise kulud ja töömaht on mõistlikud ja
    põhjendatud eraldiseisvalt, mitte võrrelduna samas asjas teise poole esindaja kulude
    või töömahuga (vt Riigikohtu määrus tsiviilasjas nr 3-2-1-43-10, p 17).

23. Menetlusökonoomia kaalutlustel ning arvestades, et maakohtu määrus tühistatakse
    määruskaebuse põhjendustest olenemata, ei hinda kolleegium määruskaebuse eelpool
    käsitlemata väiteid.

24. Ringkonnakohus lisab, et menetluskulude kindlaksmääramise menetlusele
    kohaldatakse hagita menetluse sätteid (vt nt Riigikohtu määrust tsiviilasjas nr 3-2-1-
    161-11, p 7). Vaidluse puhul, mis lahendatakse hagita menetluses, ei ole kohus
    TsMS § 477 lg 5 järgi seotud menetlusosaliste esitatud asjaoludega ega nende
    hinnanguga asjaoludele. Vajaduse korral peab kohus nõudma avaldajalt tõendite
    esitamist või koguma neid omal algatusel (TsMS § 477 lg 7). Menetluskulude
    kindlaksmääramisel ja väljamõistmisel tuleb arvestada, milliseid kulutusi sai isik ette
    näha (vt nt Riigikohtu määrust tsiviilasjas nr 3-2-1-87-09, p 15, ja määrus tsiviilasjas
    nr 3-2-1-154-09, p 9). Menetlusosalise lepingulise esindaja kulude põhjendatuse ja


                                                                                       5(6)
                                                                      Tsiviilasi nr: 2-14-50195

   vajalikkuse hindamisel TsMS § 175 lg 1 alusel tuleb arvestada kohtuvaidluse
   asjaoludega, eelkõige asja keerukuse ja mahukusega. Töötaja rahalise nõude puhul on
   üksnes erandlike asjaolude esinemise korral vajalik ja põhjendatud mõista tööandja
   lepingulise esindaja kulu välja suuremas ulatuses, kui oli hageja nõue. Hageja
   taotletava hüve väärtus ja selle üle vaidlemise menetluskulud peaksid olema
   mõistlikus proportsioonis ja väljamõistetava menetluskulu mõistlikuks piiriks võiks
   rahaliste nõuete puhul olla üldjuhul hagihind. See tagab menetlusosalisele ka
   võimaliku menetluskulu ettenähtavuse mingilgi määral juhuks, kui ta peab
   kohtulahendi alusel kandma teise menetlusosalise menetluskulu. Tsiviilasja hinnast
   suuremas ulatuses menetluskulu väljamõistmine rahalise nõudega asjas on õigustatud
   üksnes asja erilise keerukuse ja suure mahu puhul (vt Riigikohtu määrust tsiviilasjas nr
   3-2-1-4-15, p 14, ja määrust tsiviilasjas nr 3-2-1-143-11, p 14).

25. Maakohtul tuleb samuti arvestada, et menetluskulude koos käibemaksuga
    väljamõistmise eelduseks on avaldaja kinnitus, et ta ei saa kuludelt käibemaksu tagasi
    arvestada. Kui avaldaja ei kinnita, et ta ei saa käibemaksu tagasi arvestada, mõistab
    kohus menetluskulud tema kasuks välja ilma käibemaksuta (vt Riigikohtu määrust
    tsiviilasjas nr 3-2-1-65-13, p 16).

26. Tulenevalt TsMS § 178 lg-st 2 võib menetluskulude kindlaksmääramise määruse või
    selle täiendamise määruse peale esitada määruskaebuse menetluskulude
    kindlaksmääramist taotlenud ja menetluskulusid kandma kohustatud isik, kui kaebuse
    hind ületab 200 eurot.

27. Määruskaebuse menetlemisel tekkinud kulusid ei hüvitata (TsMS § 178 lg 4).


(allkirjastatud digitaalselt)   (allkirjastatud digitaalselt)   (allkirjastatud digitaalselt)
  Indrek Parrest                  Margo Klaar                     Imbi Sidok-Toomsalu




                                                                                                6(6)

                         KOHTUMÄÄRUS
 Kohus                          Viru Maakohus

 Määruse aeg ja koht            13. juuni 2016, Rakvere kohtumajas

 Kohtuasja number               1-13-984

 Kohtunik                       Anu Ammer

 Kohtuistungi sekretär          Kätlin Koidumäe

 Tõlk                           Svetlana Hamaza
 Prokurör                       Ain Tali
 Kaitsja                        Vandeadvokaat Matti Reinsalu (määratud korras)
 Kohtuasi                       Viru Vangla materjalid Viktor Nifontovi vangistusest
                                tingimisi enne tähtaega vabastamiseks elektroonilise
                                valve alla
 Süüdimõistetu                  VIKTOR NIFONTOV, i.k. 36404092256, kannab
                                karistust Viru Vanglas, elukoht vabanemisel: xxxx
                                Karistusaja algus 10.11.2014, karistusaja lõpp 07.07.2017
 Kohtuasja läbivaatamise aeg    16.05.2016 ja 02.06.2016 videokohtuistungil

 Kohtumääruse õiguslik alus     KarS § 76; KrMS § 426, § 383, § 384 ja § 387

 RESOLUTSIOON

Vabastada Viktor Nifontov tingimisi enne tähtaega temale Viru Maakohtu 19.04.2013
otsusega mõistetud ja Viru Maakohtu 27.08.2014 määrusega täitmisele pööratud
karistuse kandmisest katseajaga kuni määratud karistusaja lõpuni, s.o kuni 07.07.2017 ja
määrata tema katseajaks Viru Vangla Kriminaalhooldusosakonna juhataja poolt
määratava kriminaalhooldusametniku järelevalve alla kohustades teda katseajal järgima
KarS § 75 lg 1 p 1 - 6 sätestatud kontrollnõudeid:
 1) elama kohtu määratud alalises elukohas aadressil: xxxx;
 2) ilmuma kriminaalhooldaja määratud ajavahemike järel kriminaalhooldusosakonda
 registreerimisele;
 3) alluma kriminaalhooldaja kontrollile oma elukohas ning esitama talle andmeid oma
 kohustuste täitmise ja elatusvahendite kohta;
 4) saama kriminaalhooldusametnikult eelneva loa elukohast lahkumiseks kauemaks kui
 viieteistkümneks päevaks;
                                           1
 5) saama kriminaalhooldusametnikult eelneva loa elu-, töö- või õppimiskoha
 vahetamiseks;
 6) saama kriminaalhooldusametnikult eelneva loa Eesti territooriumilt lahkumiseks ja
 väljaspool Eesti territooriumi viibimiseks.
Kohaldada Viktor Nifontovi suhtes käitumiskontrolli ajaks KarS § 75 lg 2 p 2, 21 ja 4
alusel järgmised kohustused:
 1) mitte tarvitama alkoholi;
 2) mitte omama või tarvitama narkootilisi või psühhotroopseid aineid;
 3) asuma tööle või õppima või võtma end töötukassas arvele kahe nädala jooksul peale
    vanglast vabanemist.
Viktor Nifontov vabastada tingimisi elektroonilise valve alla alates käesoleva
kohtumääruse jõustumisest kestusega kuus (6) kuud.
Välja mõista Viktor Nifontovilt menetluskuluna riigituludesse 269,28 eurot kaitsetasu
vandeadvokaadi Matti Reinsalu poolt õigusabi osutamise eest.
Menetluskulud tasuda 30 päeva jooksul käesoleva kohtumääruse jõustumisest arvates
Rahandusministeeriumi arveldusarvele nr EE891010220034796011 AS-s SEB Pank, nr
EE932200221023778606 AS-is Swedbank, nr EE701700017001577198 Nordea Bank
Finland PLC Eesti filiaal või nr EE403300333416110002 Danske Bank AS Eesti filiaal,
viitenumber 2800049900, selgitusse märkida „Viktor Nifontov, 1-13-984, menetluskulud“.
Kui rahaline nõue pole täies ulatuses tähtaegselt tasutud, suunatakse nõue kohtutäiturile
täitemenetlusse täitemenetluse seadustikus sätestatud korras.
Välja mõista riigieelarve selleks otstarbeks eraldatud vahenditest Matti Reinsalu
Advokaadibüroo kasuks 110,64 eurot (sh käibemaks 20%) vandeadvokaadi Matti
Reinsalu poolt süüdimõistetu Viktor Nifontovi kaitsjana riigi õigusabi korras osutatud
õigusabi eest.
Kohtumääruse väljatrükk saata Viru Vanglale, prokurörile, Viktor Nifontovile ja tema
kaitsjale ning jõustumisel Riigi Tugiteenuste Keskusele.

Edasikaebamise kord

Kohtumääruse peale on õigus esitada määruskaebus Viru Maakohtule 15 päeva jooksul
alates päevast, mil isik sai vaidlustatavast kohtumäärusest teada või pidi teada saama.

Asjaolud

Viru Vangla esitas 08.03.2016 Viru Maakohtule materjalid kinnipeetava Viktor Nifontovi
vangistusest tingimisi enne tähtaega vabastamiseks elektroonilise valve alla.

Viktor Nifontov on süüdi tunnistatud Viru Maakohtu 19.04.2013 kohtuotsuse alusel KarS § 118
lg 1 p 1 järgi ja karistuseks mõisteti 4 aasta vangistust. KrMS § 238 lg 2 alusel vähendati Viktor
Nifontovile mõistetud karistust ühe kolmandiku ehk 1 aasta ja 4 kuu võrra. Kandmisele kuulus
2 aastat 8 kuud vangistust. KarS § 68 lg 1 alusel arvestati karistusaja hulke eelvangistuses
viibitud aeg ja lõplikult kuulus ärakandmisele 2 aastat 7 kuud ja 27 päeva vangistust. KarS §
74 lg 1,3 alusel otsustati mõistetud karistust mitte pöörata täitmisele katseajaga 3 aastat.
Katseaja kestel pidi Viktor Nifontov täitma KarS § 75 lg 1 sätestatud kontrollnõudeid. KarS §
75 lg 2 p 2 alusel oli Viktor Nifontovil täiendav kohustus mitte tarvitada alkoholi ja
narkootikume. Kohtuotsus jõustus 28.05.2013.
                                                2
Viru Maakohtu 27.08.2014 määrusega pöörati täitmisele Viktor Nifontovile Viru Maakohtu
19.04.2013 otsusega mõistetud ärakandmata karistus 2 aastat 7 kuud 27 päeva vangistust.
Määrus jõustus 11.10.2014.

Viru Vangla toetab kinnipeetava vabastamist tingimisi enne tähtaega elektroonilise valve alla
ühes isiku allutamisega käitumiskontrolli nõuetele ja lisakohustuste täitmisele.

Kohtuistungid

16.05.2016.a. toimunud kohtuistungil ei selgunud, kas kinnipeetaval on vabanemise korral
olemas elukoht, kuna üürikorteri omanik ei olnud üürivõla tõttu andnud nõusolekut
elektroonilise valveseadme paigaldamiseks. Asjaolude väljaselgitamiseks lükkas kohus istungi
edasi.

02.06.2016 toimunud kohtuistungiks on välja selgitatud, et korteriomanik on elektroonilise
valveseadme paigaldamiseks nõusoleku andnud.

Prokurör asja arutamisest osa ei võtnud, kuid on esitanud kohtule kirjalikult oma seisukoha,
mille kohaselt kinnipeetava taasühiskonnastamise huvides prokuratuur toetab isiku vangistusest
tingimisi ennetähtaegset vabastamist. Prokurör märgib, et nõustub kinnipeetava iseloomustuses
toodud arvamusega katseajaks kohustuste valiku ja elektroonilise valve kestuse kohta.

Kaitsja kinnitas, et Viktor Nifontovil on täidetud kõik eeldused seadusekuulekaks eluks ja
kinnipeetav on oma elukoha probleemi lahendamisel olnud äärmiselt aktiivne, mis omakorda
viitab sellele, et ta tunneb suurt muret oma tuleviku pärast. Kaitsja palus kinnipeetav vabastada
tingimisi enne tähtaega elektroonilise valve alla.

Kohtumääruse põhjendused

Kohus, kuulanud ära süüdimõistetu ning tema kaitsja ja tutvunud Viru Vangla poolt esitatud
materjaliga ning prokuröri kirjaliku seisukohaga, leiab, et Viktor Nifontovi saab vabastada
vangistusest tingimisi enne tähtaega elektroonilise valve alla ühes tema allutamisega
käitumiskontrollile.

KarS § 76 lg 2 p 1 kohaselt võib kohus tahtlikus esimese astme kuriteos süüdlase katseajaga
tingimisi enne tähtaega vangistusest vabastada, kui ta on tegelikult ära kandnud vähemalt poole
mõistetud karistusajast, kuid mitte vähem kui neli kuud, ning nõustunud käesoleva seadustiku
§ 75 lõike 2 punktis 9 sätestatud elektroonilise valve kohaldamisega

Vastavalt KarS § 76 lg 4 arvestab kohus katseajaga tingimisi enne tähtaega vangistusest
vabastamise otsustamisel kuriteo toimepanemise asjaolusid, süüdimõistetu isikut, varasemat
elukäiku ning käitumist karistuse kandmise ajal, samuti tema elutingimusi ja neid tagajärgi,
mida võib süüdimõistetule kaasa tuua tingimisi enne tähtaega karistusest vabastamine.

Kohus leiab, et kinnipeetavale saab anda võimaluse näidata, et ta suudab vabaduses
seaduskuulekat elu elada ja talle pandud kohustusi järgida.




                                               3
Kinnipeetaval puuduvad kehtivad distsiplinaarkaristused. Riigikohtu praktika kohaselt (lahend
3-1-1-91-06) vangistatu õiguspärane käitumine on vangistusest ennetähtaegse vabastamise
oluliseks tingimuseks. Käesoleval juhul on see tingimus täidetud.

Kinnipeetaval on vabanedes olemas kindel elukoht abikaasa juures. Kriminaalhooldusametnik
on kodukülastuse käigus välja selgitanud, et tegemist 2-toalise üürikorteriga ja see on sobilik
elektroonilise valveseadme paigaldamiseks. Korteriomanik on seadme paigaldamiseks
nõusoleku andnud. Abikaasa on valmis Viktor Nifontovit vabanemisel igati toetama ja on
lubanud garanteerida talle täieliku ülalpidamise.

Kinnipeetaval on vabanedes garanteeritud töökoht xxxx, kus ta on töötanud ka varem ning kus
hinnatakse tema töö- ja organiseerimisoskusi. Garantiikirja kohaselt hakatakse Viktor
Nifontovile maksma 600 eurot kuus ja ettevõte on valmis tasuma kinnipeetava koolituskulud
ning kandma sõiduki juhtimisõiguse saamiseks tehtavad kulutused. Pakutav töökoht on püsiv,
seega on isikul olemas igakuine kindel sissetulek töötasu näol, mis võimaldab vältida
majanduslikesse raskustesse sattumist. Ka on positiivne asjaolu, et kinnipeetaval ei ole
tasumata rahalisi nõudeid.

Individuaalse täitmiskava kohaselt on kinnipeetav vangistuse jooksul läbinud
sotsiaalprogrammi „Viha juhtimine“, kus osales aktiivselt, oli avatud uutele teadmistele. Samuti
on kinnipeetav olnud ja on hõivatud vangla majandustöödel. Vangla iseloomustuse kohaselt on
Viktor Nifontov motiveeritud looma endale tulevikus normaalse elu, teadvustab probleeme.
Kinnipeetaval on reaalsed eesmärgid tulevikuks: perekonnasuhete parandamine, poja
kasvatamine, korteri ostmine.

Vangla hinnangul uue üldise kuriteo toimepanemise tõenäosus kahe aasta jooksul on 27% ja
vägivallasisaldusega kuriteo toimepanemise tõenäosus 23%, mida saab lugeda korduva kuriteo
toimepanemise keskmisest madalamaks tõenäosuseks.

Kohus leiab, et käesoleval juhul on karistus oma eesmärgi täitnud. Kinnipeetavale mõistetud
karistus on proportsionaalne juba ära kantud karistusega. Kohus on seisukohal, et antud juhul
on isiku taasühiskonnastamise huvides vangistusest tingimisi vabastamise efektiivsus suurem
karistuse lõpuni kandmisest vanglas. Käitumiskontrollile allutamine aitab omakorda maandada
uute kuritegude toimepanemise riski. Kinnipeetavale saab anda võimaluse näidata, et ta suudab
kriminaalhoolduse nõuetekohaselt läbida ning ta on võimeline edaspidi järgima õiguskuulekat
eluviisi. Samuti saab kinnipeetav vabaduses asuda vastutustundliku lapsevanemana kasvatama
oma alaealist poega.

Eeltoodust tulenevalt leiab kohus, et Viktor Nifontov kuulub karistuse kandmisest
vabastamisele tingimisi enne tähtaega elektroonilise valve alla ühes tema allutamisega
käitumiskontrolli nõuetele koos lisakohustuste määramisega. Katseaja pikkuseks on KarS § 76
lg 5 kohaselt ära kandmata karistusaja pikkus, kuid mitte lühemana kui kuus kuud. Katseajaks
allutatakse süüdlane käesoleva seadustiku §-s 75 sätestatud käitumiskontrollile, kuid mitte
rohkem kuni kahekümne neljaks kuuks.

/allkirjastatud digitaalselt/

Anu Ammer
Kohtunik


                                               4

                                         RIIGIKOHUS


                   PÕHISEADUSLIKKUSE JÄRELEVALVE KOLLEEGIUM


                                               MÄÄRUS

 Kohtuasja number                     3-4-1-34-15

 Määruse kuupäev                      19. aprill 2016

 Kohtukoosseis                        Eesistuja Priit Pikamäe, liikmed Saale Laos, Viive Ligi, Jüri
                                      Põld ja Tambet Tampuu

 Kohtuasi                             Äriseadustiku põhiseaduslikkuse kontroll osas, milles see ei
                                      näe vähemusaktsionäride ja -osanike huvide kaitseks ette
                                      asjakohast dividendinõuet või õiguskaitsevahendit juhuks, kus
                                      enamusaktsionär või -osanik jätab pahatahtlikult või ilma
                                      ettevõtte majanduslikust seisundist tuleneva asjakohase
                                      vajaduseta äriühingu kasumi jaotamise otsustamata või
                                      otsustab puhaskasumit mitte jaotada

 Menetluse alus                       Kaebaja 22. detsembri 2015. a taotlus

 Asja läbivaatamine                   Kirjalik menetlus

RESOLUTSIOON
Tagastada taotlus läbivaatamatult.


ASJAOLUD JA MENETLUSE KÄIK
1. Kaebaja esitas 7. septembril 2012 hagi kostja vastu, taotledes äriühingu üldkoosoleku otsuse
punkti, mis käsitles kasumi jaotamise otsustamist, kehtetuks tunnistamist ja tuvastamist, et selle
asemel otsustati kasumit jaotada. Kaebaja esitas 21. septembril 2012 hagi täpsustuse, taotledes
alternatiivselt äriühingu teiste aktsionäride kohustamist hääletama toimunud üldkoosolekul kasumi
jaotamise poolt ja nende kaasamist menetlusse. Ühtlasi taotles ta dividendide väljamõistmist.
Seejuures väitis kaebaja, et talle kahjulik kehtiva õiguse tõlgendus jätaks vähemusaktsionäri sisuliselt
õiguskaitseta, mis oleks põhiseadusega vastuolus, ja seetõttu tuleb valida põhiseaduskonformne
tõlgendus. 21. detsembril 2012 esitas kaebaja hagi teise täienduse, taotledes alternatiivselt teistelt
aktsionäridelt kahjuhüvitise väljamõistmist.
2. Harju Maakohus rahuldas 30. oktoobri 2013. a otsusega tsiviilasjas nr 2-12-35717 hagi osaliselt,
tuvastades äriühingu üldkoosoleku otsuse punkti kehtetuse ning jättes muus osas hagi rahuldamata.
3. Kaebaja esitas 29. novembril 2013 apellatsioonkaebuse, milles palus tuvastada, et üldkoosolekul
võeti vastu kasumi jagamise otsus. Alternatiivselt taotles kaebaja, et kohus kohustaks
enamusaktsionäre sellist otsust tegema, ja teise alternatiivina, et kohus kohustaks enamusaktsionäre
kahju hüvitama. Kaebaja tugines apellatsioonkaebuses muu hulgas sellele, et normidele maakohtus
antud tõlgendus on põhiseadusega vastuolus, kuna jätab vähemusaktsionäri sisuliselt õiguskaitseta.
4. Tallinna Ringkonnakohus jättis 18. märtsi 2014. a otsusega kaebaja apellatsioonkaebuse
rahuldamata ja Harju Maakohtu otsuse muutmata.
5. Kaebaja esitas 17. aprillil 2014 kassatsioonkaebuse, taotledes ringkonnakohtu otsuse tühistamist
osas, milles apellatsioonkaebus jäeti rahuldamata, ning maakohtu otsuse tühistamist osas, milles hagi
jäeti rahuldamata. Samuti taotles kaebaja uue otsuse tegemist, millega hagi täielikult rahuldada.
6. Riigikohtu tsiviilkolleegium jättis 29. oktoobri 2014. a otsusega nr 3-2-1-89-14 hagi täielikult
rahuldamata. Tsiviilkolleegium leidis, et dividendide maksmise nõue ei saa tugineda hea usu ja
üksteisega arvestamise põhimõttele. Tegemist ei ole seaduse lüngaga, vaid seadusandja teadliku
valikuga. Saksa õiguse analoogiat ei saa kasutada, kuna Saksa õiguses on kasumi jaotamata jätmise
vaidlustamiseks õiguslik alus sõnaselgelt olemas.


KAEBAJA TAOTLUS
7. Kaebaja palub tunnistada põhiseaduse vastaseks äriseadustik osas, milles see ei näe
vähemusaktsionäride ja -osanike kaitseks ette asjakohast dividendinõuet või õiguskaitsevahendit
juhuks, kus enamusaktsionär või -osanik jätab pahatahtlikult või ilma ettevõtte majanduslikust
seisundist tuleneva asjakohase vajaduseta äriühingu kasumi jaotamise otsustamata või otsustab
puhaskasumit mitte jaotada. Taotlus on lubatav, kuna kaebajal on reaalne õiguskaitsevajadus.
8. Enamusaktsionär vältis dividendide jaotamist kümne aasta jooksul (2001–2011) vaatamata sellele,
et ettevõte oli selle aja jooksul kasumis. Ettevõte ei ole enam kui 25 aasta jooksul dividende
maksnud. Tsiviilasjas nr 2-12-35717 (Riigikohtus nr 3-2-1-89-14) vaidlesid pooled selle üle, kas
püsivalt kasumis olevas aktsiaseltsis on enamusaktsionäridel kohustus võtta vastu otsus jaotada
kasumit, kui vähemusaktsionärid seda soovivad. Riigikohtu tsiviilkolleegium ei hinnanud
äriseadustiku kooskõla põhiseadusega ega kaebaja väiteid selle kohta, et põhiseadusega ei oleks
kooskõlas tõlgendus, mis jätab vähemusaktsionärid õiguskaitseta. Kaebajal puudus vajadus taotleda
Riigikohtus põhiseaduslikkuse järelevalve kohtumenetluse algatamist, sest nii maakohus kui ka
ringkonnakohus olid äriseadustikku tõlgendanud põhiseaduskonformselt. Kui Riigikohus selle
tõlgendusega ei nõustunud, pidanuks ta oma initsiatiivil analüüsima, kas menetluskorra puudumine
vähemusaktsionäride kaitseks on põhiseadusega kooskõlas. Kaebaja ei taotle põhiseaduslikkuse
järelevalve kolleegiumilt üldkohtu otsuse revideerimist, vaid üksnes äriseadustiku osaliselt
põhiseaduse vastaseks tunnistamist.
9. Kaebaja pöördus ka õiguskantsleri poole, kuid õiguskantsler keeldus 30. juunil 2015 äriseadustiku
põhiseaduspärasuse hindamiseks menetlust algatamast. Sellega on kaebaja ammendanud kõik
võimalused kaitsta oma õigusi ja ainsaks tõhusaks vahendiks on Riigikohtule individuaalkaebuse
esitamine.


MENETLUSOSALISTE ARVAMUSED
Riigikogu

10. Riigikogu põhiseaduskomisjoni hinnangul ei ole taotlus lubatav ja tuleb jätta läbi vaatamata.
Kaebaja sai oma õiguste kaitseks kohtusse pöörduda ja Riigikohtu otsusest asjas nr 3-2-1-89-14
nähtub, et isik on ka kolmeastmelise kohtumenetluse läbinud. Seega sai kaebaja kohtumenetluse
käigus tõstatada normide põhiseaduspärasuse küsimuse ja tema õigus saada kohtulikku kaitset oli
tagatud.
11. Riigikogu õiguskomisjon leiab, et taotlus ei ole lubatav. Kaebaja sai oma asja kohtumenetluse
käigus     tõstatada   normide   põhiseaduspärasuse    küsimuse.   Õiguslikku    alust   individuaalse
põhiseaduslikkuse järelevalve taotluse esitamiseks ei ole.
12. Õiguskomisjon möönab vähemusaktsionäride ja -osanike kaitset reguleerivate sätete täiendamise
vajadust, kuid ei pea praegust olukorda põhiseaduse vastaseks. Tulevikus võiks äriühingu
puhaskasumilt dividendi maksmise otsuse siduda äriühingu majandusliku seisundi objektiivse
kriteeriumiga nii, et enamus ei saaks ilma kaaluva majandusliku põhjuseta vähemuse huvisid
arvestamata jätta.
Kostja

13. Kostja hinnangul ei ole taotlus lubatav, kuna kõik kohtuastmed on juba hinnanud äriseadustiku
kooskõla põhiseadusega osas, mida käsitletakse individuaalkaebuses, samuti ei ole individuaalkaebus
esitatud kaebaja subjektiivsete õiguste kaitseks.
14. Õige ei ole kaebaja väide, et ta ei ole saanud vaidlustada äriseadustiku põhiseadusele vastavust
kohtus. Kaebaja esitas 16. juunil 2014 hagi, milles palus kohustada äriühingu aktsionäre hääletama
aktsionäride üldkoosolekul kasumi jaotamise ettepaneku poolt. Seda nõuet menetleti tsiviilasjas nr 2-
14-22342. Harju Maakohus jättis selle hagi 30. jaanuari 2015. a määrusega õigusliku perspektiivituse
tõttu läbi vaatamata, tuginedes Riigikohtu 29. oktoobri 2014. a otsusele asjas nr 3-2-1-89-14. Kaebaja
esitas määruse peale 16. veebruaril 2015 määruskaebuse, milles muu hulgas taotles äriseadustiku
põhiseadusele vastavuse kontrolli, esitades samad argumendid kui praeguses taotluses. Harju
Maakohus (13. märtsi 2015. a määrusega) ega Tallinna Ringkonnakohus (2. aprilli 2015. a
määrusega) ei rahuldanud kaebaja põhiseaduslikkuse järelevalve kohtumenetluse algatamise taotlust
ega määruskaebust. Mõlemad kohtud leidsid sõnaselgelt, et aktsionäri dividendi nõudeõiguse
puudumine ei ole põhiseadusega vastuolus. Kaebaja esitas 29. aprillil 2015 määruskaebuse
Riigikohtule, taotledes muu hulgas põhiseaduslikkuse järelevalve kohtumenetluse algatamist samade
argumentidega kui praeguses asjas. Riigikohus jättis 8. juuni 2015. a määrusega kaebaja
määruskaebuse menetlusse võtmata. Seega on kaebaja saanud taotleda põhiõiguste väidetava
rikkumise eest kohtult kaitset ja ta on seda võimalust ka kasutanud. Tegelikkuses ei nõustu kaebaja
eeltoodud asjas tehtud ja jõustunud kohtulahenditega, mida põhiseaduslikkuse järelevalve korras ei
saa edasi kaevata.
15. Taotlus ei ole esitatud kaebaja subjektiivsete õiguste kaitseks, vaid populaarkaebusena.
Vaidlusega seotud äriühingu ühelgi aktsionäril ei ole üle 50% häältest. Argumendid selle kohta, et
regulatsioon mõjutab Eesti ettevõtlusesse tehtavate investeeringute mahtu, lähtuvad avalikest
huvidest, mitte isiku subjektiivsete õiguste kaitsest. Olukorra puhuks, kus enamuse moodustavad
aktsionärid jätavad kasumi pahauskselt jaotamata, on õiguskaitsevahend juba olemas. Hüpoteetiline
dividenditulu ei ole nõue ning dividendi saamine ilma aktsionäride üldkoosoleku sellekohase otsuseta
ei kuulu omandipõhiõiguse kaitsealasse. Olukorras, kus äriühing ei ole 25 aasta jooksul dividende
maksnud, ei saa isikul olla tekkinud dividendi maksmise suhtes ka õigustatud ootust.
16. Taotlus on põhjendamatu, kuna sunddividendi regulatsiooni puudumine ei riku kaebaja õigusi.
Kaebaja toetas kuni 2010. aastani nii nõukogu liikme kui ka aktsionärina ettepanekut jätta äriühingu
kasum jaotamata ja see reinvesteerida. Kaebaja huvid ei saa prevaleerida äriühingu ega teiste
aktsionäride huvide üle. Enamuse moodustavad aktsionärid peavad saama teha strateegilisi plaane,
neid otsuseid ei või teha kohus. Vähemusaktsionäride huvi on saada sageli dividendi, neid ei huvita
äriühingu pikaajaline areng. Sunddividendi regulatsiooni puudumine on teadlik õiguspoliitiline valik,
mis on seotud Eestis kehtivate äriühingu juhtimise põhimõtetega ja ettevõtete reinvesteeritud kasumi
maksuvabastusega. Kohtu poolt sunddividendi loomine rikuks võimude lahususe põhimõtet.
Õiguskantsler

17. Õiguskantsler on seisukohal, et taotlus ei ole lubatav. Kui kohus peab taotlust lubatavaks, siis on
vähemusaktsionäri dividendinõude kehtestamata jätmine põhiseaduspärane.
18. Isik võib esitada Riigikohtule individuaalse põhiseaduslikkuse järelevalve taotluse, kui tema
subjektiivseid õigusi on rikutud ja tal ei ole ühtegi muud tõhusat võimalust oma õigusi kohtus kaitsta.
Kaebajal oli see võimalus olemas – ta ei saanud eeldada, et Riigikohus annab õiguslikule olukorrale
samasuguse hinnangu nagu madalama astme kohtud.
19. Kohus ei rikkunud ka ex officio kohustust kontrollida normide põhiseaduspärasust. Asjaolust, et
otsusest ei nähtu põhiseaduspärasuse kontrollskeemi formaalset rakendamist, ei saa järeldada, et
kohus ei hinnanud normide põhiseaduspärasust. Tuleb järeldada, et kohus pidas norme
põhiseaduspärasteks. Kui kohus leidis, et seadusandjal on võimalik ja vajalik kaaluda
vähemusaktsionäridele täiendavate kaitsemehhanismide loomist, on see käsitatav soovitusena
seadusandjale analüüsida, kas vähemusaktsionäridele täiendavate õiguste andmine oleks otstarbekas.
20. Sisuliselt soovib kaebaja saavutada eelnevas kohtumenetluses normide põhiseaduspärasusele
antud hinnangu ja selle kaudu ka kohtuotsuse muutmist. Põhiseaduslikkuse järelevalve korras ei saa
kohtuotsuseid edasi kaevata.
21. Kaebaja õiguste tegelik riive ei ole võimalik. Ettevõtlusvabadus kaitseb igasugust tulu teenimise
eesmärgil toimuvat tegevust. Kuigi vähemusaktsionäridel on väiksem võimalus äriühingut kontrollida
kui enamusaktsionäridel, ei ole see ettevõtlusvabaduse riive, vaid investeerimisotsusega võetav
teadlik    risk.   Finantsinstrumendi    riski   ja   tulusust   tuleb   vaadelda   koos   ning   erinevad
finantsinstrumendid erinevad üksteisest eelkõige riski ja oodatava tulususe poolest. Mida suurem on
risk, seda suurem on üldjuhul ka oodatav tulusus. Aktsiaid peetakse suhteliselt riskantseks
finantsinstrumendiks. Vähemusaktsionär võtab lisaks riski, et aktsiaseltsi juhitakse viisil, mis ei ole
talle     meelepärane.     Samas    on      vähemusaktsionäri       investeeringu    tulumäär     kõrgem.
Vähemusaktsionäriks hakkamine on üks võimalik valik avatud kapitaliturul. Lisaks on äriseadustiku
vaidlustatud sätted dispositiivsed – teiste aktsionäridega on võimalik kokku leppida teistsugustes
investeerimistingimustes, väljastada võib eelisaktsiaid, aktsionäride lepinguga võib kokku leppida
dividendide maksmises.
22. Vähemusaktsionär saab oma omandit käsutada aktsiaid müües või omandades ning kasutada
aktsionäriks olekust tulenevaid õigusi. Kasumi jaotamata jätmine ei vähenda vähemusaktsionäri vara.
Kui kasum jääb äriühingusse, vastab igale aktsiale (kaudselt) suurem hulk vara. Omandipõhiõigusest
ei saa tuletada subjektiivset õigust nõuda dividendi, isegi kui äriühingu tegevus on kasumlik.
Äriühingu huvides võib olla tegevuse laiendamine ja investeerimine. Aktsia ja aktsiaselts on
seadusega loodud instrumendid, nii et aktsia omamisest tulenevad ning omandipõhiõigusega kaitstud
õigused ja kohustused on määratletud seadusega. Enamusaktsionäride pahatahtliku tegutsemise puhul
on vähemusaktsionäridel õiguskaitsevahendid olemas.
Justiitsminister

23. Justiitsminister leiab, et taotlus ei ole lubatav.
24. Kaebaja on samas küsimuses läbinud kohtuvaidluse kolmes kohtuastmes ja Riigikohus otsustas
kaebaja kahjuks. Asjaolust, et Riigikohtu otsusest ei nähtu, et kohus oleks kontrollinud regulatsiooni
põhiseaduspärasust, ei saa järeldada, et kaebaja põhiõigused oleks kaitseta jäetud ja et seetõttu on
individuaalse põhiseaduslikkuse järelevalve kaebus lubatav. Põhiseaduse (PS) § 152 sätestab kohtu
kohustuse jätta õigusakt kohaldamata, kui see on vastuolus põhiseadusega. Kui Riigikohus ei ole
seadust kohaldades põhiseaduslikkuse järelevalve kohtumenetlust algatanud, tuleb kohaldatud seadus
lugeda vaikimisi põhiseadusega kooskõlas olevaks. Õige ei ole seisukoht, et kohus peab igas otsuses
iga kohaldatava normi kohta sõnaselgelt kirjutama, et kohus peab seda normi põhiseaduspäraseks, ja
et vastasel juhul tekib igal menetlusosalisel võimalus esitada individuaalne põhiseaduslikkuse
järelevalve kaebus. See muudaks Riigikohtu põhiseaduslikkuse järelevalve kolleegiumi neljandaks
kohtuastmeks teiste Riigikohtu kolleegiumide kohal. Asjaolu, et taotleja ei nõustu Riigikohtu otsuse
sisuga, ei anna talle õigust esitada samas küsimuses individuaalse põhiseaduslikkuse järelevalve
taotlust.


KOLLEEGIUMI SEISUKOHT
25. Kaebaja on esitanud Riigikohtule individuaalkaebuse, milles palub tunnistada äriseadustik
põhiseaduse vastaseks osas, milles see ei näe vähemusaktsionäride ja -osanike kaitseks ette
asjakohast dividendinõuet või õiguskaitsevahendit juhuks, kus enamusaktsionär või -osanik jätab
pahatahtlikult või ilma ettevõtte majanduslikust seisundist tuleneva asjakohase vajaduseta äriühingu
kasumi jaotamise otsustamata või otsustab puhaskasumit mitte jaotada.
26. PS § 15 kohaselt on igaühel õigus nõuda mis tahes asjassepuutuva seaduse, muu õigusakti või
toimingu põhiseaduse vastaseks tunnistamist oma kohtuasja läbivaatamisel mis tahes kohtus.
Põhiseaduslikkuse järelevalve kohtumenetluse seadus (PSJKS) ei sätesta võimalust esitada
Riigikohtule individuaalkaebust. Vaatamata sellele on Riigikohtu üldkogu oma praktikas siiski
erandjuhul – tulenevalt PS §-dest 13, 14 ja 15 – tunnustanud õigust pöörduda oma põhiõiguste
kaitseks otse Riigikohtu poole. Seda aga üksnes juhul, kui isikul ei ole ühtegi muud tõhusat võimalust
kasutada PS §-ga 15 tagatud õigust enda õiguste kohtulikule kaitsele. Sellist võimalust ei ole eeskätt
juhul, kui riik ei ole täitnud kohustust luua põhiõiguste kaitseks kohane kohtumenetlus, mis oleks
õiglane ja tagaks isiku õiguste tõhusa kaitse (vt Riigikohtu üldkogu 17. märtsi 2003. a kohtuotsus
asjas nr 3-1-3-10-02, p 17; põhiseaduslikkuse järelevalve kolleegiumi 23. jaanuari 2014. a määrus
asjas nr 3-4-1-43-13, p 9). Eeltoodud Riigikohtu praktikast järeldub seega ühtlasi, et
individuaalkaebus ei ole lubatav, kui isik on saanud kasutada võimalust kaitsta oma subjektiivseid
õigusi selleks loodud kohases kohtumenetluses.
27. Praeguse kohtuasja materjalist nähtuvalt on kaebaja oma õiguste kaitseks algatanud maakohtus
hagimenetluse (tsiviilasi nr 2-12-35717) aktsiaseltsi vastu, mille vähemusaktsionär ta on, samuti selle
aktsiaseltsi enamusaktsionäride vastu, esitades alternatiivseid nõudeid tema kui vähemusaktsionäri
väidetavalt rikutud õiguste kaitseks. Kõnealune tsiviilkohtumenetlus läbis kõik kolm kohtuastet,
päädides Riigikohtu tsiviilkolleegiumi 29. oktoobri 2014. a otsusega, millega jäeti kaebaja hagi
täielikult rahuldamata. Lisaks algatas kaebaja maakohtus teise hagimenetluse selle aktsiaseltsi
enamusaktsionäride vastu, taotledes aktsionäride kohustamist hääletama aktsionäride üldkoosolekul
kasumi jaotamise ettepaneku poolt (tsiviilasi nr 2-14-22342). Selles asjas vaidlustas kaebaja
maakohtu 30. jaanuari 2015. a hagi läbivaatamata jätmise määruse ringkonnakohtus ja esitas
Riigikohtule ringkonnakohtu 2. aprilli 2015. a määruse peale määruskaebuse, mille Riigikohus jättis
8. juuni 2015. a määrusega menetlusse võtmata. Eeltoodust järeldub, et kaebaja käsutuses oli kohane
kohtumenetlus: tsiviilkohtumenetlus, mis võimaldas tal realiseerida igaühele PS §-ga 15 kindlustatud
kohtusse pöördumise põhiõigust. Kõnealuste tsiviilasjade kohtuliku arutamise käigus oli kaebajal
võimalik taotleda ühtlasi praegu individuaalkaebusega vaidlustatud regulatsiooni põhiseaduspärasuse
kontrolli.
28. Kolleegium märgib, et kuigi Riigikohtule esitatav individuaalkaebus on lubamatu juba siis, kui
asjas tuvastatakse, et selle esitaja käsutuses oli muu tõhus õiguskaitsevahend kohtumenetluses oma
põhiõiguste kaitseks, sõltumata asjaolust, kas kaebaja seda kasutas või mitte (vt Riigikohtu
põhiseaduslikkuse järelevalve kolleegiumi 10. juuni 2010. a määrus asjas nr 3-4-1-4-10, p 9), nähtub
ülalviidatud   tsiviilasjades   tehtud   kohtulahenditest,    et    kaebaja    on    enda    algatatud
tsiviilkohtumenetlustes ka kohaldatavate õigusnormide põhiseaduspärasust vaidlustanud. Nii sisaldus
kaebaja maakohtule esitatud hagis tsiviilasjas nr 2-12-35717 väide, et kohaldatavate normide üks
tõlgendus on põhiseaduse vastane ja seetõttu tuleb valida põhiseaduskonformne tõlgendus. See on
sisuliselt käsitatav asjakohase äriõiguse regulatsiooni põhiseaduspärasuse vaidlustamisena.
Tsiviilasjas nr 2-14-22342 taotles kaebaja samuti äriseadustiku põhiseadusele vastavuse kontrolli.
Asjaolust, et hagi lahendanud kohtud lõppastmes taoliste väidetega ei soostunud, asudes implitsiitselt
seisukohale, et kohaldatavad õigusnormid on põhiseaduspärased, ei saa teha järeldust, nagu oleks
kaebaja jäetud ilma PS §-s 15 sätestatud põhiõigusest kohtulikule kaitsele. Asjaolu, et
menetlusosaline ei nõustu jõustunud kohtulahenditega, ei anna iseenesest alust väita, et tema
põhiõigusi on rikutud ja et rikkumise kõrvaldamiseks puudub tõhus viis kohtulikule kaitsele (vt
Riigikohtu põhiseaduslikkuse järelevalve kolleegiumi 7. juuli 2015. a määrus asjas nr 3-4-1-24-15,
p 14).
29. Kolleegium märgib lisaks, et Riigikohtu tsiviilkolleegiumi 29. oktoobri 2014. a kohtuotsusega ja
8. juuni 2015. a kohtumäärusega on kohtumenetlused lõppenud ning neis tehtud kohtulahendid
jõustunud. Kehtiv õigus ei näe ette võimalust kaevata riigisiseselt edasi Riigikohtu lahendite peale.
Põhiseaduslikkuse järelevalve kolleegium ei ole PSJKS-i järgi Riigikohtu ülejäänud kolleegiumidest
kõrgemalseisev kohtuaste, kuhu saab edasi kaevata tsiviil-, kriminaal- või halduskolleegiumi
lahendite peale (Riigikohtu põhiseaduslikkuse järelevalve kolleegiumi 11. märtsi 2009. a määrus
asjas nr 3-4-1-19-08, p 14). Jõustunud kohtulahendiga lõppenud kohtumenetluse saab seega
taasavada üksnes tsiviilkohtumenetluse seadustikus sätestatud teistmisaluste sedastamisel.
30. Kuna kaebaja käsutuses oli PS § 15 mõttes tõhus kohtumenetlus enda subjektiivsete õiguste
kaitseks, ei ole kaebaja individuaalkaebus lubatav. Seetõttu tuleb taotlus jätta PSJKS § 11 lõikest 2
juhindudes läbi vaatamata ja esitajale tagastada.


Priit Pikamäe, Saale Laos, Viive Ligi, Jüri Põld, Tambet Tampuu

                            KOHTUOTSUS
                                   Eesti Vabariigi nimel

Kohus                             Tallinna Halduskohus

Kohtunik                          Daimar Liiv

Otsuse avalikult teatavaks 27. aprill 2016, Tallinn
tegemise aeg ja koht

Haldusasja number                 3-14-53087

Haldusasi                         A.E.u kaebus Tallinna Vangla 05.11.2014 käskkirja nr
                                  1393 ja Tallinna Vangla 01.12.2014 vaideotsuse nr 5-
                                  15/14/31104-2 tühistamiseks

Menetlusosalised                  Kaebuse esitaja – A.E.
                                  Vastustaja – Tallinna Vangla

Asja läbivaatamise viis           Kirjalik menetlus

RESOLUTSIOON
   1. Jätta kaebus Tallinna Vangla 05.11.2014 käskkirja nr 1393 ja Tallinna Vangla
      01.12.2014 vaideotsuse nr 5-15/14/31104-2 tühistamiseks rahuldamata.
   2. Jätta menetlusosaliste menetluskulud nende endi kanda.

Edasikaebamise kord ja kohtu selgitused
Otsuse peale võib Tallinna Ringkonnakohtule esitada apellatsioonkaebuse 30 päeva
jooksul otsuse avalikult teatavakstegemisest arvates, s.o hiljemalt 27. mai 2016.
Vastuseks esitatud apellatsioonkaebusele võib teine menetlusosaline esitada
vastuapellatsioonkaebuse 14 päeva jooksul apellatsioonkaebuse vastuapellatsioonkaebuse
esitajale kättetoimetamisest arvates või ülejäänud apellatsioonitähtaja jooksul, kui see on
pikem kui 14 päeva (HKMS § 184 lg 3). Kui apellant soovib asja arutamist kohtuistungil,
tuleb tal seda apellatsioonkaebuses märkida, vastasel korral eeldatakse, et ta on nõus asja
lahendamisega kirjalikus menetluses (HKMS § 182 lg 1 p 9).
Kui menetlusosaline soovib apellatsioonkaebuse esitamiseks saada menetlusabi, tuleb tal
Tallinna Ringkonnakohtule esitada vastavasisuline taotlus. Menetlusabi taotluse esitamine
ei peata menetlustähtaja kulgemist (HKMS § 116 lg 5) ning apellatsioonitähtaja
järgimiseks peab menetlusabi taotleja tegema tähtaja kestel ka menetlustoimingu, mille
tegemiseks ta menetlusabi taotleb, eelkõige esitama apellatsioonkaebuse (HKMS § 116 lg
6).




                                               1
ASJAOLUD JA MENETLUSE KÄIK
1. Tallinna Vangla inspektor-kontaktisik karistas A.E.ut 05.11.2014 käskkirjaga nr 1393
Tallinna Vangla kodukorra (Kodukord) p 8.6.2. rikkumise eest kartserisse paigutamisega 3
ööpäevaks, katseajaga 2 kuud.
2. A.E. esitas 05.11.2014 käskkirja nr 1393 peale 10.11.2014 vaide. Vaide jättis Tallinna
Vangla 01.12.2014 vaideotsusega nr 5-15/14/31104-2 rahuldamata.
3. 08.12.2014 esitas A.E. Tallinna Halduskohtule kaebuse Tallinna Vangla 05.11.2014
käskkirja nr 1393 ja Tallinna Vangla 01.12.2014 vaideotsuse nr 5-15/14/31104-2 tühistamiseks.
4. Tallinna Halduskohus võttis 28.01.2015 määrusega A.E.u kaebuse menetlusse. 21.03.2016
määrusega määras kohus asja lahendamise viisiks kirjaliku menetluse.
KAEBUSE ESITAJA NÕUDED JA PÕHJENDUSED
5. Kaebuse esitaja palub tühistada Tallinna Vangla 05.11.2014 käskkirja nr 1393 ja Tallinna
Vangla 01.12.2014 vaideotsuse nr 5-15/14/31104-2 alljärgnevatel põhjustel.
5.1. Kaebaja märgib, et Tallinna Vangla karistas kaebajat selle eest, et kaebaja väidetavalt
kasutas kaaskinnipeetava telefonikaarti. Kaebaja leiab, et vangla ei ole seda mitte millegagi
tõendanud vaatamata sellele, et tõendamiskoormis lasub vanglal. Tallinna Vangla ei ole pea
kuu aja jooksul suvatsenud välja selgitada, kellele väljastatud telefonikaarti kaebaja väidetavalt
kasutas, et kaebajale saaks ette heita Kodukorra p 8.6.2 rikkumist. See näitab, et vangla on
distsiplinaarmenetlust läbi viies olnud lohakas ja ei ole täitnud VangS § 64 lg 1 ning Kodukorra
punktis 22.1 toodud nõudeid. Asjaolu, et kaebaja ei ole talle vangla poolt väljastatud
telefonikaarti vastu võtnud, ei tähenda automaatselt seda, et kaebaja oleks kasutanud
kaaskinnipeetava telefonikaarti.
5.2. Kaebaja viitab haldusmenetluse seaduse (HMS) § 83 lg 1 ja § 10 lg 1 ning märgib, et
vaideotsusest on selgelt näha, et vaiet menetles Helena Loorits, kes ühtlasi määras kaebajale ka
distsiplinaarkaristuse. Ilmsselgelt puudus vaide menetlejal huvi vaidemenetluses koostada enda
poolt välja antud käskkirja kehtetuks tunnistamise vaideotsust. Vaidlusaluse käskkirja
õiguspärasuse ja otstarbekuse kontrollimisel ei olnud lahutatud halduse enesekontrolli
teostavad isikud ning ei olnud välistatud ühe ja sama isiku kokkulangemine. Distsiplinaar- ja
vaidemenetlus peavad olema erapooletu ning ka näima sellisena.
Vaideotsusest nähtub, et vaiet läbi vaadates ei ole kontrollitud käskkirja andmise õiguspärasust
ja otstarbekust. Vaideotsuses puudub igasugune seisukoht selle kohta, kas käskkiri on
õiguspärane või mitte ja vastavalt sellele puuduvad ka vaideotsuse põhjendused. Vaideotsuse
põhjendused sisaldavad üksnes vastuväiteid vaides esitatud väidetele. Kaebaja leiab, et vangla
ei ole seetõttu taganud efektiivset vaidemenetlust.
5.3. Kaebaja viitab Justiitsministeeriumi 15.12.2014 vaide tagastamise otsusele nr 11-7/14-44-
149 ning märgib, et viidatud otsusest tuleneb, et Kodukorra p 8.6.2 ei ole kaebaja õigustele
mõju antud juhtumi puhul avaldanud, mis aga tähendab, et vangla ei saanud määrata kaebajale
distsiplinaarkaristust Kodukorra p 8.6.2 rikkumise eest.
5.4. Kaebaja toob välja, et ei rikkumise toimepanemise ajal ega ka distsiplinaarkaristuse
määramise ajal ei keelanud Kodukord ühel kinnipeetaval kasutada teise kinnipeetava
telefonikaarti või sellel olevat helistamist võimaldavat numbrikombinatsiooni, mida on selgelt
väljendanud ka Justiitsministeerium. Kuna ei eksisteerinud keelavat normi, siis selle rikkumises
ei saanud kaebaja osaleda ning vaidlustatud karistus ei ole õiguspärane.




                                                2
VASTUSTAJA SEISUKOHT
6. Vastustaja on seisukohal, et Tallinna Vangla 05.11.2014 käskkiri nr 1393 ja 01.12.2014
vaideotsus nr 5-15/14/31104-2 on õiguspärased ning kaebus tuleb jätta rahuldamata. Vastustaja
põhjendab oma seisukohta alljärgnevalt.
6.1.Vaidlustatud käskkirja kohaselt seisnes A.E.u distsipliinirikkumine selles, et ta kasutas
helistamiseks     teisele   kinnipeetavale     väljastatud    kõnekaarti.     Kaebuse      esitaja
distsipliinirikkumine on tõendatud neljanda üksuse inspektor-kontaktisik Margus Pendini
06.10.2014 ettekandega nr 2327 ja A.E.u 10.10.2014 seletuskirjaga, millest nähtub, et A.E.
kasutas helistades kõnekaarti, mis ei olnud temale vanglateenistuse poolt väljastatud. Selline
tegevus on vastavalt Tallinna Vangla kodukorra p-s 8.6.2 sätestatule keelatud. Seega on
tegemist distsipliinirikkumisega, mille eest võis kaebuse esitajat karistada distsiplinaarkorras.
6.2. Tallinna Vangla on seisukohal, et distsiplinaarmenetlus on läbi viidud kooskõlas
menetlusnormidega ning Tallinna Vangla inspektor-kontaktisiku 05.11.2014 käskkiri nr 1393
on antud kehtiva õiguse alusel ja sellega kooskõlas, proportsionaalne, kaalutlusvigadeta, vastav
vorminõuetele ja sellel ei esine tühise haldusakti tunnuseid.
6.3. Vastustaja on seisukohal, et A.E.u distsiplinaarkorras karistamine ja vaidemenetluse
läbiviimine on toimunud õiguspäraselt, mistõttu vaidlustatud haldusaktid tühistamisele ei
kuulu.
6.4. Tulenevalt vangla sisekorraeeskirja (VSKE) § § 51 lõikes 1 sätestatust on kinnipeetaval
lubatud helistada üksnes talle vanglateenistuse poolt väljastatud telefonikaardiga. Tegemist ei
ole valikulise diskretsiooni normiga, st sõna „võib“ ei tähenda käesoleval juhul seda, et
helistamiseks võib kasutada kas vanglateenistuse väljastatud telefonikaarti või mõnda muud
telefonikaarti, vaid helistada tohib üksnes endale vanglateenistuse poolt väljastatud
telefonikaarti kasutades. Seega A.E.u tõlgendus normist, et kinnipeetavale väljastatud
telefonikaardi väljastamine on kinnipeetava õigus, kuid mitte kohustus, on väär. Telefonikaardi
sidumine konkreetse kinnipeetavaga on vajalik VangS § 29 lõikest 21 tuleneva kohustuse
täitmiseks. Vastasel juhul ei oleks võimalik vanglal kontrollida kellega kinnipeetav telefoni teel
suhtleb.
6.5. M. Pendini 06.10.2014 ettekande kohaselt keeldus A.E. temale määratud telefonikaarti
vastu võtmast. Seega ei saanud ta helistada temale väljastatud telefonikaardiga. Asjaolu, et A.E.
helistas, kuid mitte endale väljastatud telefonikaarti kasutades, tuleneb menetluses kogutud
tõenditest. Sellest järeldub, et A.E. pidi helistamiseks kasutama teisele kinnipeetavale
väljastatud helistamiseks kasutatavat koodi, mis kajastub telefonikaardil. Ehkki menetluses ei
suudetud tuvastada, kelle telefonikaarti A.E. konkreetselt 06.10.2014 helistamiseks kasutas, ei
ole ta helistanud lubatud viisil ja on toime pannud distsipliinirikkumise. Vanglale teadaolevalt
pidi ta kasutama helistamiseks mõne kaaskinnipeetava telefonikaarti, seega on
distsiplinaarkorras karistamine Tallinna Vangla kodukorra punkti 8.6.2 rikkumise eest
põhjendatud ja õiguspärane.
6.6. Haldusmenetluse seadusest ega vangistusseadusest ei tulene keeldu, et vaidemenetlust ei
või läbi viia sama isik, kelle haldusakti vaidlustatakse. Käesoleval juhul on Tallinna Vangla
05.11.2014 käskkirja nr 1393 allkirjastanud Helena Loorits, kuid 01.12.2014 vaideotsuse nr 5-
15/14/31104-2 neljanda üksuse juht Raido Kerner. Arvamus, et distsiplinaarkaristuse määraja
ei suuda vaidemenetluses objektiivselt hinnata vaidlustatud haldusakti õiguspärasust, on
kaebuse esitaja eelarvamus. Distsiplinaarmenetluse läbi viinud isik on kõige paremini kursis
menetluse asjaolude, mistõttu on ka vaidemenetluse läbiviimine kiirem ja efektiivsem.
6.7. See, et vaideotsuses ei kajastu kõiki aspekte, mida haldusakti õiguspärasuse hindamisel
arvestatakse (nt haldusakti väljaandja pädevus), ei tähenda iseenesest, et menetluses ei oleks
neid kontrollitud. A.E. on 10.11.2014 vaides kasutanud vaidlustatud käskkirja põhjenduste

                                                3
iseloomustamiseks väljendit „käskkirjas sisalduv muu pahn“. Silmakirjalik on kaebaja poolt
halduskohtule esitatud kaebuses hakata rõhuma vaideotsuse puudusena sellele, et analüüsitud
on üksnes tema väiteid, kuid ei ole analüüsitud seda „muud pahna“. Vaideotsuses on käsitletud
ja analüüsitud A.E.u väiteid, millele ta on vaiet esitades tuginenud ning jõutud järeldusele, et
haldusakt on õiguspärane ja vaie rahuldamisele ei kuulu.


KOHTU SEISUKOHT JA PÕHJENDUSED


7. Kohus leiab, et kaebus tuleb jätta rahuldamata. Kohtu põhjendused on alljärgnevad.
7.1. Käesolevas asjas on tuvastatud järgmised asjaolud:
7.1.1. Tallinna Vangla inspektor-kontaktisik karistas A.E.ut 05.11.2014 käskkirjaga nr 1393,
sest ta kasutas helistamiseks kaaskinnipeetava kõnekaarti, kartserisse paigutamisega 3
ööpäevaks, katseajaga 2 kuud.
Käskkirja kohaselt on distsipliinirikkumise kohta vanglateenistuse ametnik Margus Pendini
koostatud ettekanne nr 2327. Ettekande kohaselt 06.10.2014 kell 11:09 sisenes neljanda üksuse
inspektor-kontaktisik Margus Pendin nelajanda üksuse 4-2 eluosakonda, et kutsuda kambrist nr
28 kinnipetav A.E. enda juurde vestlusele. Sektsiooni sisenedes avastas M.Pendin, et
kinnipeetav A.E. vestleb sektsiooni lokaalvärava juures sektsiooni telefoniga. Inspektor-
kontaktisik palus sama üksuse valvur Tauri Molokil kinnipeetav A.E. inspektor-kontaktisiku
juurde saata, kui ta kõne lõpetab. Kella 11:22 paiku saabus kinnipeetav neljanda üksuse teise
korruse inspektor-kontakisiku kabinetti nr 1. M. Pendin palus kinnipeetaval täita
teavituskohustust ja teatada, kellele kinnipeetav helistas, mida kinnipeetav ka täitis. Ühtlasi
palus kinnipeetaval ka selgitada, kelle telefonikaardiga ta helistas, kuna eelnevalt on
kinnipeetav keeldunud temale määratud telefonikaarti vastu võtmast. Kinnipeetav keeldus
vastamast, kelle telefonikaardiga ta helistas, tuues põhjuseks, et ta ei ole kohustatud kasutama
vangla poolt temale määratud telefonikaarti ning ta ei pea teavitama, kuidas või kelle kaardiga
ta helistas. (tl 7-8 pöördel)
Kinnipeetav oma 10.10.2014 koostatud seletuskirja kohaselt leiab, et vangla sisekorraeeskirja
(VSKE) § 51 lg 1 ei tulene kaebajale kohustust vastu võtta vangla poolt antavat telefonikaarti,
mis tähendab, et kaebajal on õigus helistada ka muude kaartidega (vt ka Riigikohtu 13.10.2007
lahend nr 3-3-31-46-07). Samuti ei tulene kaebajale kohustust vanglat teavitada, kuidas kaebaja
helistab ja millist kõnekaarti kaebaja kasutas. (tl 35)
7.1.2. 10.11.2014 esitas A.E. käskkirja nr 1393 peale vaide (tl 31 ja selle pöördel), mille
Tallinna Vangla jättis oma 01.12.2014 vaideotsusega nr 5-15/14/31104-2 rahuldamata (tl 9 ja
selle pöördel).
7.1.3. Käesolevas asjas puudub vaidlus selles, et distsiplinaarmenetluse viis läbi inspektor-
kontaktisik Natlja Bobik (tl 33), distsiplinaarmenetluse käskkirja allkirjastas inspektor-
kontakisik Helena Loorits (tl 8 pöördel). Vaidlust ei ole ka selles, et kaebaja esitas vaidlustatud
käskkirjale vaide, mille lahendas selleks pädev isik üksuse juht Raido Kerner ja et
vaidemenetluse viis läbi ja vaideotsuse valmistas ette H. Loorits (tl 9 pöördel).
8. Käesolevas asjas on seoses käskkirja nr 1393 õiguspärasusega esiteks vaidluse all küsimus,
kas kaebuse esitaja kasutas 06.10.2014 kella 11:09 ajal helistamiseks teisele kinnipeetavale
kuuluvat kõnekaarti ning kas kaebaja karistamine distsiplinaarkorras Kodukorra p 8.6.2 alusel
oli õiguspärane või mitte.
Kohus leiab, et käesolevas asjas on tõendamist leidnud faktiline asjaolu, et kaebuse esitaja
helistas 06.10.2014 kella 11:09 ajal vangla kohtkindlalt telefonilt, kuid ei kasutanud selleks
talle endale väljastatud telefonikaarti ega selle numbrikombinatsiooni, kuna kaebaja
                                             4
telefonikaart oli vanglateenistuse käes ja kaebaja ei olnud seda enda kätte võtnud. Vastav
asjaolu on tuvastatud nii inspektor-kontakisik M. Pendini ettekandega nr 2327 (tl 34),
distsiplinaarmenetluse protokolli (tl 32-33), kui ka kaebaja enda poolt antud selgitustega (tl 35).
Kaebuse esitaja ei ole eeltoodud faktilisele asjaolule vastu vaielnud ka kohtukaebuses.
Küll aga on kaebaja välja toonud, et vangla ei ole tuvastanud, millisele kaaskinnipeetavale
kuuluvat telefoni kõnekaarti kaebuse esitaja väidetavalt kasutas ja selle üle vaidlust ei ole.
Kohus leiab asjas kogutud tõenditele (vaidlustatud haldusakt, vaideotsus,
distsiplinaarmenetluse protokoll) tuginedes, et asjas ei ole vaidlust selles, et vangla ei ole
tuvastanud käesolevas asjas vaidluse all oleva distsiplinaarmenetluse raames, kellele kuuluva
vangla telefoni kõnekaardiga kaebaja helistas või kellele kuuluva vangla telefoni kõnekaardi
numbrikombinatsiooni kaebuse esitaja helistamiseks kasutas. Samuti ei ole vaidlust, et kaebaja
juurest ei leitud ega võetud kaebajalt ära kõnekaarti. Asja materjalidest ei nähtu ka seda, et
füüsiliselt oleks kaebaja valduses olnud mõnele teisele kinnipeetavale kuuluv telefoni
kõnekaart. Kohus leiab eelnevale tuginedes, et asjas on tõendamist leinud üksnes see, et kaebuse
esitaja helistas vaidlustatud käskkirjas näidatud ajal numbritele, mis ta hiljem vastavalt seaduse
ja korrapidaja nõuetele avaldas (tl 38). Kohus leiab samuti, et asjaoludest tuleneb loogiliselt,
et kaebaja ei kasutanud helistamiseks tema enda nimele välja kirjutatud kõnekaarti, kuna ta ei
olnud seda vanglaametniku käest helistamise hetkeks vastu võtnud. Samuti tuleneb eeltoodust
loogiliselt, et kaebaja pidi helistamiseks kasutama ilmselt teisele kinnipeetavale väljastatud
telefoni kõnekaardi numbrikombinatsiooni, mis oli talle teada.
9. Kaebaja on vaidlustanud käskkirja nr 1393 nähtuvalt kaebusest eelkõige põhjusel, et
vastustaja on kaebaja arvates jätnud tõendamata kelle telefonikaarti kaebaja väidetavalt kasutas,
et talle saaks ette heita kodukorra punkti 8.6.2. rikkumist ja selle alusel karistuse määrata.
10. Kohus leiab pärast vaidlustatud käskkirja ja tõendite uurimist, et kaebuses toodud asjaoludel
ei ole kohtul põhjust käskkirja tühistamiseks.
Kohus ei nõustu kõigepealt haldusaktiga tutvumise järel kaebajaga, et selle andmise ainsaks
õiguslikuks aluseks oli resolutsioonis toodud Tallinna Vangla kodukorra punkti 8.6.2.
rikkumine. Kohus märgib, et käskkirja osas “Õiguslikud alused“ on vastustaja lisaks nimetatud
kodukorra sättele viidanud käskkirja õiguslike alustena veel Justiitsministri 30.11.2000
määruse nr 72 „Vangla sisekorraeeskiri „ § 51 lg 1 ja VangS § 67 p 1, VangS § 63 lg 1 ja VangS
§ 65 lg 2.
11. Kohus nõustub vastustaja tõlgendusega, et Vangla sisekorraeeskirja (edaspidi VSKE) § 51
lg 1 sätestab kinnipeetavale kohustuse kasutada konkreetsele helistamist teostavale
kinnipeetavale vanglateenistuse poolt väljastatud telefonikaarti. Kohus märgib, et kuigi
Riigikohus on haldusasja nr 3-3-1-103-06 (sellele Riigikohtu lahendile on viide haldusaktis
viidatud Riigikohtu lahendis nr 3-3-1-46-07) punktis 10 leidnud, et „Seda arvestades on
Riigikohtu halduskolleegium seisukohal, et nii VangS § 28 lg 2 kui ka § 96 lg 2 ei keela
kinnipeetaval ega vahistatul helistada vastuvõtja arvel või laetava kõneajaga kõnekaardiga.“,
ei ole kaebaja esitanud vaatamata vastustaja nõudmisele andmeid, millist ja kelle kõnekaarti ta
helistamiseks kasutas. Erinevalt kaebaja seisukohast, et nimetatud andmed tuli välja selgitada
vastustajal, on kohus seisukohal, et need andmed kasutatud kaardi kohta tuli haldusmenetluses
esitada andmete valdajal ehk kaebajal ja temal lasus tekkinud olukorras tõendamiskohustus.
Kohus põhjendab seda asjaoluga, et vastustajal olid tõendid, et kaebaja ei saanud helistamiseks
kasutada tema enda nimele vangla poolt välja antud kõnekaarti, sest ta ei olnud seda vastu
võtnud. Sellises olukorras läheb tõendamiskoormus üle isikule, kelle käes on vastavad andmed,
ja järelikult pidi helistamise õiguspärasust tõendama kaebaja. Kohus leiab, et kuna kaebaja seda
ei teinud, siis on loogiliselt õige vastustaja järeldus, et kaebaja kasutas helistamiseks ilmselt
kaaskinnipeetava kõnekaardi numbrit (seaduspärasel viisil helistamise tõendamata jätmis selle


                                                5
tõendamise võimalikkuse puhul ei saa tekkinud olukorras pidada loogiliseks ja mõistlikuks) ja
rikkus sellega ka VSKE § 51 lg 1 sätestatud kohustust.
Kohus märgib siinkohal, et käesolevas asjas ei ole vaidlust selle üle, et kaebaja oli teadlik oma
õigustest ja kohustustest ja ta oli tutvunud 01.02.2013 Tallinna Vangla direktori 31.01.2013
käskkirjaga nr 20 kinnitatud Tallinna Vangla kodukorraga (tl 37).
Kohus märgib, et vastustaja on lisaks õigesti leidnud, et käesoleval juhul ei oma tähendust
asjaolu, et kaebajal ei ole kohustust talle väljastatud kõnekaardi vastuvõtmiseks, sest see
küsimus ei ole vaidlusalune ja ei mõjuta otsust käesolevas haldusasjas.
12. Kohus märgib, et ei nõustu Justiitsministeeriumi 15.12.2014 vaideotsuses toodud
seisukohaga, et käesoleval juhul on kodukorra p 8.6.2. asjassepuutumatu tulenevalt TSÜS § 49
lg 1 toodud asja mõistest (asi on kehaline ese). Kohus leiab, et tulenevalt asjade väga erinevatest
omadustest ja kasutusotstarvetest, tuleb käesoleval juhul arvesse võtta, et kõnekaardi otstarbeks
on kanda teavet, mis võimaldab kasutada telefoniteenust. Sisuliselt ei tähenda kõnekaardi
kasutamine antud juhul mitte selle füüsilist kasutamist telefoniaparaadis, vaid sellel oleva teabe
(õiguse kasutamist) ehk vastava teabe omamine võimaldab asja sisuliselt otstarbekohast
kasutamist seda füüsiliselt enda käes hoidmata. Kohus märgib, et selline olukord on kirjeldatud
kõige lähedasemalt asjaõigusseaduses valdust, kaudset ja otsest valdust käsitletavates
paragrahvides (§ 32-33). Kohus leiab, et kodukorra § 8.6.2. keelab sisuliselt mitte ainult asjade,
vaid ka nendega sisuliselt seotud, kuid nendest füüsiliselt eraldi kasutavate õiguste üleandmise.
Viimasele viitab kõige otsesemalt ka nimetatud sättes erandina välja toodud ja lubatud
televiisori vaatamise ning raadio kuulamise õigus (infoedastuse kasutamine asja füüsiliselt enda
käes hoidmata).
Kohus märgib ka, et kohtu arvates ei tähenda ka Tallinna Vangla kodukorrale 31.03.2015
käskkirjaga nr 35 lisatud punkt 1.12.12, et kodukorra p 8.6.2. ei oleks keelanud varasemalt teise
kinnipeetava telefonikaardi kasutamist helistamiseks. Kohus on seisukohal, et käesoleval juhul
on kodukorda täiendatud selles küsimuses edasiste arusaamatuste vältimiseks ja varasema
sättega 8.6.2. sätestatud üldnormi on lihtsalt parema arusaamise eesmärgil selgitatud.
13. Kohus märgib, et eeltoodust tuleneb üheselt, et kaebaja rikkus nii VSKE § 51 lg 1 toodud
kohustust kasutada helistamiseks vangla teenistuse poolt väljastatud kõnekaarti, kui ka Tallinna
Vangla kodukorra p 8.6.2. sätestatud keeldu mitte võtta ajutiseks kasutamiseks asju, mis
kuuluvad teisele isikule ning vastavalt VangS § 63 lg 1 võib vastavate normide süülise
rikkumise korral kohaldada kinnipeetavale distsiplinaarkaristust.
Kohus on seisukohal, et kuigi vaidlustatud käskkirja resolutiivosas ei ole märgitud karistuse
alusena VSKE § 51 lg 1, on nimetatud õigusnormile tehtud selge viide haldusakti osas
„Õiguslikud alused“. Selle sätte nimetamata jätmine resolutiivosas on äärmisel juhul käsitletav
ainult vormiveana, mis ei mõjuta haldusakti kehtivust (HMS § 58). Kaebaja ei ole kaebuses
tõstatanud haldusakti menetlemise õigusvastasusega seotud küsimusi ja kohtu hinnangul on
menetlus läbi viidud õiguspäraselt andes muuhulgas võimaluse kaebajale selgituste
esitamiseks. Samuti ei ole kaebaja vaidlustanud määratud karistust.
Kohus leiab, et vaidlustatud Tallinna Vangla inspektor-kontaktisiku 05.11.2014 käskkiri nr
1393 „Kinnipeetav A.E.u´le distsiplinaarkaristuse määramine“ on õiguspärane ja kaebus tuleb
selles osas rahuldamata jätta.
14. Kaebuse esitaja palus tühistada ka Tallinna Vangla 01.12.2014 vaideotsuse nr 5-
15/14/31104-2, sest vaiet läbi vaadates ei ole kontrollitud käskkirja andmise õiguspärasust ja
otstarbekust, millest tulenevalt on vaideotsus põhjendamata ning vaide lahendamisel ei olnud
lahutatud halduse enesekontrolli teostavad isikud.
Kohus jättis vaidlustatud haldusakti so Tallinna Vangla 05.11.2014 käskkirja nr 1393
tühistamise nõude rahuldamata ja leidis, et see on õiguspärane.
                                                6
Kaebaja ei ole välja toonud, et vaideotsus kahjustaks iseseisvalt tema õigusi, ja seetõttu tuleb
rahuldamata jätta ka kaebaja taotlus Tallinna Vangla 01.12.2014 vaideotsuse nr 5-
15/14/31104-2 tühistamiseks.
Sel põhjusel ei pea kohus vajalikuks hakata ka põhjalikumalt analüüsima kaebaja väidet
vaideotsuse põhjendamiskohustuse rikkumise osas.
15. Seoses vaideotsuse koostamisega sama isiku poolt, kes viis läbi distsiplinaarmenetluse ja
määras karistuse, peab kohus siiski vajalikuks kaebajale selgitada järgmist.
Sisuliselt väidab kaebaja HMS § 10 lg 1 p 4 rikkumist, mis sätestab, et haldusorgani nimel
tegutsev isik ei või haldusmenetlusest osa võtta, kui ta on muul viisil isiklikult huvitatud asja
lahendist või kui muud asjaolud tekitavad kahtlust tema erapooletuses.
VangS § 11 lg 41 teine lause sätestab, et vanglateenistus vaatab läbi muu vanglas töötava isiku
haldusakti või toimingu peale esitatud vaideid. VSKE § 12 lg 21 kohaselt vaatab üksuse juht
läbi vaide, mis on esitatud inspektori-kontaktisiku või muu selle üksuse koosseisus oleva isiku
haldusakti või toimingu peale. Käesoleval juhul nagu kohus eelpool tuvastas, on vaideotsuse
allkirjastanud üksuse juht. Seega on vaideotsus allkirjastatud selleks pädevust omava isiku
poolt.
Kohus leiab, et kuivõrd enne allkirjastamist tutvub üksuse juht talle esitatud vaideotsuse
projektiga ja tal on õigus tutvuda kõigi distsiplinaarmenetluse materjalidega, siis juhul, kui
üksuse juht leiab, et ta on eriarvamusel koostatud vaideotsuses märgitust või leiab, et vaie tuleks
rahuldada, on tal õigus ja kohustus keelduda koostatud vaideotsuse allkirjastamisest ning tal on
õigus nõuda vaideotsuse koostamist või ise koostada otsus, kust nähtub tema teistsugune
seisukoht antud küsimuses. Vaideotsus, mille üksuse juht allkirjastab, on üksuse juhi seisukoht
antud küsimuses, mis tagab nii tegeliku kui näiva erapooletuse. Allkirjastades vaideotsust
kinnitab üksuse juht oma allkirjaga, et vaidlustatav käskkiri ja selle koostamisel läbi viidud
haldusmenetlus vastab HMS-is sätestatud nõuetele.
16. Kohus märgib, et nõustub kaebajaga selles, et vaide menetlemine haldusakti andnud
ametiisiku poolt võib tekitada teatavaid kahtlusi menetlemise erapooletuse suhtes, kuid ilma
vastavaid kahtlustusi sisuliselt põhistamata ja selle ametniku taandamist menetlusest
taotlemata, ei anna see alust rakendada HMS § 10 lg 1 p 4 sätestatut.
Samas on kohus siiski seisukohal, et halduse hea tavaga ja vaidemenetluse eesmärgiga oleks
paremini kooskõlas, kui vaidemenetlust ei viiks menetlejana läbi ja vaideotsuse projekti ei
koostaks isik, kelle varasema otsuse (haldusakti) suhtes vaidemenetlus on algatatud. Samas ei
ole kaebaja menetluse käigus ka ise taotlenud menetleja taandamist ja on tulnud vastava
argumendiga välja alles pärast vaideotsuse tegemist.
Eeltoodust tulenevalt leiab kohus, et käesoleval juhul ei ole rikutud HMS § 10 lg 1 p 4 sätestatut
ja rikutud kaebaja õigust ´õiguspärasele ja heale haldustavale vastavale haldusmenetlusele.
17. HKMS § 108 lõike lg 1 sätestab, et menetluskulud kannab pool, kelle kahjuks otsus tehti.
Vastustaja ei ole kohtule esitanud menetluskulude hüvitamise taotlust. Seega jäävad kantud
menetluskulud poolte endi kanda.

/Allkirjastatud digitaalselt/

Daimar Liiv
Kohtunik




                                                7

                                     KOHTUOTSUS
                                   Eesti Vabariigi nimel


Kohtuasja number                 2-15-114502

Otsuse tegemise aeg ja koht      07. oktoober 2016 kell 16.00, Jõhvi

Kohus                            Viru Maakohus

Kohtunik                         Helgi Vinni

Kohtuasi                         V. H. hagi V. P. vastu võlgnevuse 1 474,71 euro ja
                                 lisanduva viivise nõudes.

Hagihind                         4 120,79 eurot
Kohtuistungi toimumise aeg       06.06.2016, 12.09.2016
Menetlusosalised ja nende        Hageja:            V. H. (IK xxx, elukoht: xxx, e-post:
esindajad                                           xxx)


                                 Hageja esindaja:   K. V. (volikirja alusel, e-post: xxx)


                                 Kostja:            V. P. (IK xxx, elukoht: xxx, e-
                                                    post:xxx)


                                 Kostja esindaja:   vandeadvokaadi vanemabi Margus
                                                    Kiir (e-post margus.kiir@jewelex.ee)

RESOLUTSIOON

   1. Jätta V. H. hagi V. P. vastu võlgnevuse 1 474,71 euro ja lisanduva viivise nõudes
      rahuldamata.
   2. Jätta kostja menetluskulud nende õigustatud ulatuses, so summas 1098 eurot,
      hageja kanda. Rahuldamata osas jätta kostja menetluskulud kostja kanda.
   3. Välja mõista V. H.´lt V. P. kasuks õigusabikulude katteks 1 098 (üks tuhat
      üheksakümmend kaheksa) eurot.
   4. Hageja menetluskulud jätta täies ulatuses tema enda kanda.
   5. Saata kohtuotsus menetlusosalistele teadmiseks.

Edasikaebamise kord

Kohtuotsuse peale on õigus esitada apellatsioonkaebus Viru Ringkonnakohtule 30 päeva jooksul,
alates otsuse kättetoimetamisest, kuid mitte hiljem kui 5 kuu möödumisel esimese astme kohtu
otsuse avalikult teatavakstegemisest. Kui kaebuse esitaja ei taotle apellatsioonkaebuse

                                                                                            1
lahendamist kohtuistungil, on ringkonnakohtul õigus lahendada apellatsioonkaebus kirjalikus
menetluses



HAGIAVALDUS JA SELLE PÕHJENDUSED

1. Kohtule esitatud hagiavalduse kohaselt kuulub hagejale korter aadressil xxx, Kohtla-Järve.
27.05.2014.a. sõlmisid hageja ja kostja tähtajalise üürilepingu kestvusega kuni 01.06.2015.a.
Üürilepingu kohaselt oli kostja kohustatud hagejale tasuma igakuiselt 06. kuupäevaks üüriraha
ettemaksuna 70 eurot, millele lisandusid igakuised kommunaalmaksud vastavalt kostja poolt
tarbitud näitudele ja korteriühistu poolt esitatud arvetele. Üürilepingu kohaselt kohustus kostja
teatama hagejale iga kuu 30. kuupäevaks hageja e-mailile mõõturite (gaas, elekter, vesi) näidud.
Pooled leppisid pooled kokku, et tähtaegselt tasumata arvete eest kohustub kostja hagejale
tasuma viivist 0,5% päevas iga viivitatud päeva eest.
Kostja pidi hagejale 15.11.2014.a. üle kandma oktoobri kommunaaltasud kokku 143,16 eurot
ning üüriraha 70 eurot, kokku 213,16 eurot, kuid kostja tasus ainult 38,16 eurot ehk 175 eurot
vähem. Kostja pidi hagejale 15.01.2015.a. üle kandma detsembri kommunaaltasud kokku 173,43
eurot ning üüriraha 70 eurot, kokku 243,43 eurot, kuid kostja tasus 20 eurot vähem ehk 223,43
eurot. Antud asjaolust teatas hageja kostjale kirjalikult 18.01.2015.a. Kostja väitis oma vastuses,
et tal ei ole võimalik hagejale ülekannet teha. Lisaks esitas hageja kostjale 19.01.2015.a.
viivisarvutuse oktoobris vähemtasutud summa kohta, mille peale kostja vastas, et „ärge kirjutage
mulle enam midagi, te olete mulle kõrini!“
15.01.2015.a. teatas kostja, et lõpetab 02.02.2015.a. hagejaga üürilepingu, tuues põhjuseks, et
korter on külm. Samal päeval vastas hageja kostjale, et ei ole nõus üürilepingut lõpetama, kuna
tegemist on tähtajalise lepinguga ning varasemalt ei ole hageja korteris probleeme
temperatuuriga olnud. Kostja pidi hagejale 15.02.2015.a. üle kandma jaanuari kommunaaltasud
kokku 181,48 eurot, kuid kostja tasus ainult 34,01 eurot ehk 147,47 eurot vähem ning üüriraha
70 eurot järgneva kuu eest jättis üldse tasumata. Erakorralisi asjaolusid üürilepingu
ülesütlemiseks ei esinenud. Seega oleks pidanud hageja ja kostja vaheline üürileping lõppema
01.06.2015.a. Kostja jättis hagejale järgnevate kuude lõpus gaasi-, vee- ja elektrinäidud
teatamata. Hiljem selgus, et kostja lahkus omavoliliselt 02.02.2015.a. hagejale kuuluvast
korterist, jättes hageja korteri võtmed enda kätte. Kuna kostja ei teatanud hagejale mitmel kuul
järjest gaasi-, vee- ja elektrinäitusid, siis teatas hageja kostjale 02.04.2015.a, et tuleb
05.04.2015.a. oma korterit vaatama, kas kostja on hageja korterile tekitatud kahjud likvideerinud
ning samas kirjas palus hageja kostjal viibida korteri kontrollimise juures. Hageja teatas kostjale,
et juhul kui kostja jätab tahtlikult korteri kontrollimise juurde tulemata, siis siseneb hageja koos
tunnistajatega oma korterisse ja vaatab koos tunnistajatega tekitatud kahjud üle. 05.04.2015.a.
kell 10.00 kostjat kohale ei tulnud, ning hageja koos kahe tunnistajaga sisenes oma korterisse
kahjusid üle vaatama ning koostas vastavasisulise akti. Kostja poolt oli hagejale põhjustatud
hulgaliselt kahjusid. Kuna hagejal oli korter kindlustatud üürnike poolt põhjustatud kahjude
kohta, siis edastas hageja peale kahjude avastamist 10.04.2015.a. oma kindlustusandjale
varakahjude avalduse. Kindlustusandja hüvitas hagejale kostja poolt tekitatud kahjud peale
pesumasina ning koristusteenuse. Kostja jättis hagejale tasumata kostja poolt üüritud korteris
tarbitud kommunaalkulude eest ja üüriraha ning tekitas hagejale kahjusid, mida kindlustusandja
hagejale ei hüvitanud.
Tekitatud kahjud, mida kindlustusfirma hagejale ei hüvitanud: Pesumasin – 129 eurot
(samaväärne poes). Omavastutus kindlustusfirmale – 60 eurot. Kokku tekitatud kahju – 189
eurot.
Üüri- ja kommunaalkulude võlgnevus + viivis: 2014.a. oktoobri eest tasutud vähem 175 eurot
ning lisanduvad viivised 16.11.2014.a. kuni 25.09.2015.a. summas 271,25 eurot (175 eurot x
0,5% x 310 päeva=271,25 eurot); 2014.a. detsembri eest tasutud vähem 20 eurot ning lisanduvad
viivised 16.01.2015.a. kuni 25.09.2015.a. summas 25,30 eurot (20 eurot x 0,5% x 253

                                                                                                  2
päeva=25,30 eurot); 2015.a. jaanuari eest tasutud vähem 147,47 eurot ning lisanduvad viivised
16.02.2015.a. kuni 25.09.2015.a. summas 163,69 eurot (147,47 eurot x 0,5% x 222
päeva=163,69 eurot). Kokku võlgnevus ja viivis – 802,71 eurot.
Üüriraha nõue kuni üürlepingu lõppemiseni: 02.02.2015.a. – 01.06.2015.a. – 4 kuud x 70 eurot
= 280 eurot. Kokku üüriraha nõue kuni üürilepingu lõppemiseni – 280 eurot
Korteri koristusteenus: Kostja lahkus hageja korterist, tekitades suure hulga kahjusid ning jättis
korteri koristamata. Vastavalt üürilepingu punktile 4.2.9. on hagejal õigus tellida koristusteenus
koristusfirmalt. Hageja hinnangul maksab antud teenuse tellimine koristusfirmast ca 100 eurot.
Korteri koristusteenus – 100 eurot.
Leppetrahv korteris suitsetamise kohta: Hageja ja kostja leppisid üürilepingu punktis 4.2.1.
kokku, et eluruumides suitsetamisel on kostja kohustatud hagejale tasuma 100 eurot iga
rikkumise eest. Suitsetamist tõendavad fotod enne üürile võtmist kostja poolt ja fotod peale
kahjude avastamist hageja poolt. Lisaks tugev suitsulõhn kogu korteris. Leppetrahv korteris
suitsetamise kohta – 100 eurot
Hageja palus kostjalt välja mõista võlgnevus kogusummas 1471,71 eurot, samuti lisanduva
viivise (0,5% päevas põhinõudelt) kuni kohtuotsuse täitmiseni. Menetluskulud palus hageja jätta
kostja kanda. (k. 1, tl. 19-79)

KOSTJA VASTUS

2. Kostja oma 21.10.2015 vastuses hagi ei tunnista ning leiab, et hagis esitatud nõuded on täies
ulatuses põhjendamatud ja alusetud ning palub jätta hagi täies ulatuses rahuldamata. Kostja väitel
ei vastanud korter üürilepingus märgitud tingimustele. Probleemid korteris olenevate varjatud
puudustega said alguse juba pärast korterisse elama asumist, so juunis 2014. 03.06.2014 kirjaga
teavitas kostja hagejat, et on probleemid vanni kasutamisega, kuna vann ei külgne tihedalt
seinaga ning duši all olles satub vesi põrandale. Kostja teavitas sellest hagejat, kuid hageja ei
võtnud midagi ette ning kostja tuttav aitas defekti kõrvaldada, mille eest kostja tasus 10 eurot ja
teavitas sellest üürileandjat. 17.09.2014.a. teatas kostja hagejale, et pesumasin ei tööta ja palus
nõusolekut oma pesumasin tuua ning teatas, et on nõus jätma pesumasina ka hiljem korterisse
ning järgmiseks nädalaks on kutsutud torumeister. 27.09.2014.a teatas hageja nõusolekust
tingimusel, et pesumasin jäetakse tasuta talle. Hageja väitel on kostjal 2014.a oktoobri eest
võlgnevus 175 eurot ja viivisevõlgnevus 271,25 eurot. Kostja märgib, et tasaarvestas 175 eurot
hageja nõudega, st 125 eurot tasutud pesumasina paigalduskulud ja gaasikatla hoolduse eest 50
eurot. Gaasikatel oli avariiline. Selgus, et põlemisgaasid ei välju läbi ventilatsiooni, vaid
sisenevad eluruumi ning kostja ja ta laps pidid lämbuma. Seega ka antud juhul pidi kostja
kiireloomuliselt reageerima. Lisaks selgus, et korteri küttesüsteem ei taga nõuetekohast kesk-
konda ning toatemperatuur kõikus 15 ja 16 kraadi vahel. Selle põhjuseks oli asjaolu, et oli palju
soojuskadusid akende, aknalaudade ümbruses ning maha lõigatud keskkütte radiaatorite
püstakutest. Oluline oli ka see, et talvel ei köetud üldse tühjalt seisvaid kõrval asuvat ja all asuvat
korterit. Selleks ajaks elas kostja korteris koos imikuga ning olukord oli vastuvõtmatu. Kostja
teavitas sellest hagejat korduvalt, kuid vastuseks öeldi, et see on kostja probleem ja sellega
hageja tegelema ei hakka ning lisaks väideti, et see ei ole tõenäoline. Kostja tellis Terviseametilt
mõõdistusteenuse ja edastas selle tulemused hagejale. Kuna aga sellistes oludes ja nõuetele
mittevastavas eluruumis oli edasine viibimine võimatu ning hageja ei võtnud midagi ette ja ei
kavatsenudki, teavitas kostja hagejat üürilepingu ülesütlemisest ning alates 01.02.2015.a oli
eluruum vabastatud. 2014.a detsembri eest tasus kostja vähem 19,02 eurot, so kulu, milline kanti
seoses mõõdistuste tellimusega, et tõendada hagejale eluruumi nõuetele mittevastavust. Kostja
seisukohalt on kulu käsitletav kostja kahjuna ja kuulub hüvitamiseks hageja poolt. Seega, kostjal
puudub võlgnevus eeltoodud perioodi eest, kuna vastastikused nõuded tasaarvestati. 2015.a
jaanuari eest on tasutud vähem 147,47 eurot ja viivis 163,69 eurot. Kostja selgitab, et ta on
tasunud lepingu sõlmimisel tagatisraha 140 eurot, milline kuulub tasaarvestamisele lepingu
lõppemisel. Kostja tasaarvestas nimetatud summa hageja nõudega ning ei nõua seda tagasi. Kust
tuleneb võlgnevus 7,47 eurot on kostjale teadmata ning arvestades, et kostja pesumasin

                                                                                                     3
väärtusega 100 eurot jäi hageja valdusesse ning hageja pidi tasuma vanni vee lekke kõrvaldamise
eest 10 eurot tasaarvestama ka nimetatud võla osa. Kokkuvõtteks kostjal puudub nimetatud
perioodi eest võlgnevus ning vastupidiselt on hoopis hageja kostjale võlgu 102,53 eurot. Kostja
esitab vastuväite hageja viivisearvestusele, mis on vastuolus hea usu põhimõttega ning ületab
väidetavat põhivõlgnevust, sh ka nõue välja mõista viivis väidetava kohustuse täitmiseni. Kostja
märgib, et olukorras, kus üürileandja ei täida oma kohustusi, on üürnik õigustatud jätma oma
kohustused samuti täitmata. Väide, et kostjal on tasumata üüriraha perioodil 02.02.2015.a kuni
01.06.2015 280 eurot on vale. Kostja on 14.01.2015.a üürilepingu kehtivalt üles öelnud ning tal
puudub kohustus tasuda üüri peale lepingu lõppemist. Puudub vaidlus, et hageja on ülesütlemise
avalduse kätte saanud ning kostja seisukohalt on ülesütlemiseks täidetud ka materiaalsed
eeldused. Nimelt, kostja on lepingu üles öelnud, saades aru, et üürileandja ei soovi asja
puuduseid (eelkõige toatemperatuur) likvideerida. Kostja korduvalt palus seda teha, kuid
tulemuseta ning lõpetas lepingu, kuna selle sihtotstarbeline kasutus ei olnud võimalik. Eeltoodud
puudused olid varjatud, kuna seadmeid sai kontrollida alles asudes neid kasutama.
Toatemperatuuri puudus tuli ilmsiks peale seda, kui asuti korterit kütma ca oktoobri kuus ning
kui novembri kuuks olid lahendatud katlaga seotud probleemid, sai selgeks, et eluruumil on
olulised külmalekked ning selgus, et naaberkortereid ei köeta. Kuna hageja midagi ette ei
võtnud, öeldigi leping mõistliku aja jooksul üles (VÕS § 313, § 314).
Kostja esindaja selgitas hagejale olukorda täiendavalt 04.02.2015.a ja teatas, et kuna hageja ei
ilmunud eluruumi üle võtma, on korteri võtmed antud hoiule JeweLex Advokaadibüroole. Paluti
kõik teated edastada esindajale ning teatada, kuhu edastada võtmed. Vastav teade saadeti
hagejale korduvalt 16.02.2015.a. Hageja ei ole vastanud ega saatnud ühtegi kirja ega teadet.
Kostja on seisukohal, et hageja käitumine on hea usu põhimõtte vastane ning olukorras, kus
üürileandja ignoreerib teateid puudustest, ei võta üle lepingu lõppemisel valdust ning ei
aktsepteeri ka üürniku poolt puuduste likvideerimist, ei ole kuidagi aktsepteeritav väidetav
viivitusest tulenev nõue. Lisaks on hageja ise väitnud, et 05.04.2015.a võttis korteri valduse
lõpuks üle, kuid samas nõuab üüri jätkuvalt kuni juunikuuni 2015.a. Kostjal on väidetavalt
võlgnevus korteri koristusteenuse eest 100 eurot (hinnanguliselt). Nõue on põhjendamatu ning
tõendamata. Kostja lahkumisel oli eluruum korras ja ei vajanud koristust. Arvestades, et hageja
on asunud kostjat süüdistama kostjaga mitteseotud kahjudes, ei ole ka antud väide
usaldusväärne. Lisaks on hageja esitanud ka leppetrahvinõude suitsetamise eest. Kostja märgib,
et ta ei suitseta ega oleks saanudki seda teha. Teiseks olidki ruumis väidetavad suitsetamise
tagajärjed ning need võisid olla põhjustatud hoopis gaasikatla eelnimetatud probleemidest.
Kostja väidab, et antud eluruum on külmaperioodil ohtlik inimese tervisele, kuna ei võimalda
tagada nõuetekohast sisekliimat. Lähtudes ülaltoodust palub kostja jätta hageja hagi rahuldamata
ning kõik menetluskulud hageja kanda.
Kostja esindaja esitas taotluse võtta tsiviilasja materjalide juurde tsiviilasja nr. 2-12-41659
materjalid, kuna antud toimiku alusel soovib kostja tõendada, et antud eluruumi seisund oli
kostjale üleandmisel juba väidetavate kahjustustega. Samuti esitas kostja taotluse tunnistajate O.
L. ja K. G.`i ülekuulamiskeks. (k. 1, tl. 94-125).

27.05.2016 esitas kostja esindaja taotluse täiendavate tõendite lisamiseks. Kostja palub lisada
gaasikatla hooldust teostanud isikute selgitused, tõendamaks, et kostja poolt üüritud eluruum oli
eluohtlik, seega oli üürilepingu ülesütlemine põhjendatud (k. 1, tl. 143-150).

KOHTUISTUNG

3. 06.06.2016 kohtuistungil jäi hageja esindaja K. V. hagis esitatud nõude juurde. Esindaja
märkis, et neil on tehtud fotod, sealt on näha, et oli pesumasin, oli gaasipliit. Esindaja arvamuse
kohaselt, kui üürnik asja üle võtab, on tal võimalik kõike kontrollida. Üks lamp ei põlenud
köögis, muid vastuväiteid ei olnud. Veenäidud olid üürilepingus kirjas. Hagejal oli
poolautomaatne pesumasin, seal on kuivati kõrval, kostja ei saanud aru, et poolautomaatsel
masinal ei pidanud olema ühendusi. Kostja omavoliliselt viis hageja pesumasina ära ning tõi oma

                                                                                                 4
asemele ja esitas ühendamise arve. Arve 125 eurot on ebamääraselt suur, seal oli mõni
plastmasstoru ja mõned ühendused. Hageja pesumasin oli töökorras, siiani ei ole kellelgi
pretensioone olnud. 27.05.14 oli sõlmitud üürileping, korteris on gaasikatel, ta tegi sooja vett,
valmistas süüa, üürile võtmise ajal ei olnud gaasikatlaga probleeme. Kostja andis rikkest teada
6.oktoobril, hageja teavitas, et ta võib teha kulutuse 20 eurot ja kostja lasi selle ära puhastada,
hiljem selle gaasikatlaga mingeid probleeme ei olnud. Hageja maksab korteri pealt tulumaksu ja
ta soovis, et kulutuste kohta esitatakse ka arve. Hageja andis teada, et kostjal ei ole õigus
tasaarveldada kulusid, kostja peab maksma maksud ja hageja tasub ise vastavalt arvele kulutused
tema arveldusarvele. Kostja hakkas omavoliliselt ise summasid maha võtma, sellest need
võlgnevused tulidki. Need summad, mis olid kooskõlastatud, selle oleks hageja ära tasunud. Kui
kostja oleks kooskõlastanud pesumasina ühendust, oleks hageja ütelnud, et see summa on liiga
suur, kostja tegi omavolilisi otsuseid seal korteris. Peale kostja lahkumist jäi kostja pesumasin
korterisse, see on hästi vana, hageja pesumasinat seal korteris enam ei olnud. Hageja pesumasin
ei olnud rikkis, kostja viis ära töötava ja tunduvalt uuema pesumasina, kostjal oli vale arusaam,
et poolautomaatne pesumasin peab olema toruühenduses. Kostja andis külmiku mittetöötamisest
teada alles novembris, üürile anti korter mai lõpus. Kas see on mõistlik teavitamise aeg, kui tal
pole 6 kuud külmkappi. Kirjalikult anti teada ja sellele hageja ka vastas. Gaasikatel oli vajalik
sooja vee tegemiseks ja pliidi kasutamiseks. Tekkis probleem, hageja vastas samal päeval ja
kohe puhastati ära. Hiljem ei olnud gaasikatlaga probleemi. Üürilepingu sõlmimise ajal oli kõik
töökorras: pesumasin, külmik, gaasikatel. Antud korterit on 5 aasta jooksul üürinud Jõhvi vangla
vaimulik. Põhinõue on üüritulu. Sellest summast viivis on 460,24 eurot. Praegu käib seal remont.
Korter oli vastuvõtmise ajal väga räämas, lepingus oli, et tuleb üle anda puhas korter. Viivise %
on lepinguliselt kokku lepitud, kostja on lepinguga tutvunud, kui kostja poleks viivitanud üüri ja
muude nõuete tasumisega, poleks viiviseid tekkinud. Hageja teatas korduvalt, et kostja peab
maksma vastavalt lepingule ja hageja ise kannab kokkulepitud summad kostja arvele. Hageja ei
saanud kostjale tasuda, siis oleks tekkinud topelt tasumine, kus kostja on ise võtnud maha ja
hageja peab veel juurde maksma. Hageja vastas 6. novembril, kui oli gaasi probleem, külmikuga
probleeme ei olnud, see on kostja enda poolt tekitatud kahju. Pesumasina osas võttis ta ise
omaalgatuslikult otsuse vastu, et 120 eurot on hagejale sobiv, miks ta ei kooskõlastanud
pesumasina asja. Kostja võttis 125 eurot omaalgatuslikult üürist maha. 40 eurot kostja
kooskõlastas hagejaga, 125 eurot pesumasinale on kostja enda otsustatud, seda tööd oleks saanud
teha odavamalt. Väljakolimise probleem oli madal temperatuur, hageja vaidleb sellele vastu,
kostja teostas mõõtmised, kuid hagejat sinna juurde ei kutsutud. Seda mõõtmist ei saa
aktsepteerida, võib-olla sellel hetkel oli aken lahti või gaasikatel miinimumi peal. Kostja otsis
põhjust, et korter üles öelda, kostja teadis, et hageja viibis poolteist kuud Aasias, so
18.november kuni detsembri lõpp. Kostjal oli detsembris elektrikatkestus, korteriühistu väidab,
et majas pole probleemi olnud. Kostja tunnistab, et temperatuur langes peale seda
elektrikatkestust. Põhiline kirjavahetus toimus 14-15 detsember, hagejal polnud
internetiühendust. Kostja väitis, et probleem tekkis peale elektrikatkestust, ühistu väitis, et majas
ei olnud midagi, ühistu andis ka numbri, kuhu pöörduda, kuid kostja ei teinud seda. Hageja saatis
korteriühistu esimehele kostja kirja edasi ja esimees E.R. vastas talle. Eesti Energia käis majas
pinget mõõtmas, kuid ei leidnud midagi. Antud korteris pole midagi eluohtlikku.

4. Hageja V. H. ütluste kohaselt teostas gaasikatla hooldust gaasifirma, nime ta ei mäleta.
Külmkapp osteti mõni aasta tagasi, samuti pesumasin. Need on täiesti uued. Hageja ei oska
öelda, millal eelmine üürnik välja kolis. Hageja teeb ka ise remonditöid. Gaasiavarii reageerib
koheselt, antud korral gaasiavariid välja ei kutsutud. Remonti on vaja teha selleks, et
likvideerida see, mida kostja tegi. Korteris oli enne lagi valge, kui korteri üle võtsid, oli lagi
pruun, korter haises. Gaasid ei tulnud korterisse. Taheti korterist vabaneda ja hakati leidma
igasuguseid põhjuseid. Gaas ei tekita kunagi pruuni lage.

5. Kostja esindaja Margus Kiir jäi eelnevalt esitatud vastuväidete juurde. Esindaja täiendas
vastuväidet viivise osas, viivisekokkulepe on tühine, viidates Riigikohtu praktikale, tsiviilasi 3-

                                                                                                   5
2-1-2516, kus kohus leidis, et viivis, mis ületab 5 kordselt seadusest tulenevat viivist, on
ebamõistlik, tookord oli jutt viivisest 0,1%, antud juhul on tegemist 0,5%. Viivise määr on
ebamõistlik, seda ei saa kohaldada. Esindaja leiab, et hageja tegutses hea usu põhimõtte
vastaselt, kui oli probleem, siis hageja ise sellega tegeleda ei soovinud. Hageja soovis, et kõik
oleks ametlik, eratöömehed teeks odavamalt ilma käibemaksuta jne. Kui oli vaja midagi teha,
kostja teatas sellest hagejale, tegi selle oma kuludega ja saatis andmed edasi, mingit hüvitamist ei
toimunud ja kostja oli kohustatud tasaarvestama tema poolt tehtud kulusid. Hageja hakkas
kauplema juba tehtud kulutuste osas, polnud kostja kohustus neid töömehi otsida ja kõrvaldada
puudusi. Järgmine probleem oli see, et korter ei pea sooja. Aknal olid sellised pilud, mis olid
kaltsudega kinni topitud, tunnistajad saavad selle kohta tunnistusi anda. Korterit vaatamas käies
oli kostjal ema kaasas ja üks tunnistajatest. Üks tunnistajatest on kostja ema, kes peaaegu iga
päev käis seal ja teine on kostja hea tuttav. (k. 1, tl. 153-166).

ASJA EDASINE KÄIK

6. Kostja esindaja M. Kiir esitas 10.06.2016 kohtule taotluse saata talle koopiad käesoleva
tsiviilasja juurde võetud toimikust nr. 2-12-41659 (vastuväide, hagi; k. 1, tl. 169).

7. Kostja esindaja M. Kiir esitas 04.07.2016 kohtule seisukoha, milles jääb endiselt 21.10.2015
vastuses esitatud seisukohtade juurde. Esindaja leiab, et hageja on eluruumi välja üürides
majandus- või kutsetegevuses tegutsev isik, mistõttu peab hagejat lugema ettevõtjaks ja kostjat
tarbijaks. Kostja hagi ei tunnista ning leiab, et hagis esitatud nõuded on põhjendamatud ja
alusetud. Esindaja pööras tähelepanu asjaolule, et eluruumi on järjepidevalt üüritud ning hagile
lisatud pildid ei vasta sellele seisundile, millises eluruum oli kostjale üleandmisel. Hageja on
tunnistanud, et korteris elas peale remonti 5 aastat vaimulik ja 2011-2012.a elas korteris V. D.
(tsiviilasi nr 2-12-41659). Tõenäoliselt üüriti korterit ka 2012-2014.a, st kuni kostja asja üürile
võtmiseni. Seega, väidetav remont on tehtud seisuga 2014.a vähemalt ca 8 aastat tagasi. Kostja
juhib kohtu tähelepanu, et hageja on tsiviilasjas nr 2-12-41659 võlgnikule etteheitnud, et sama
korterit on oluliselt kahjustatud, sh suitsetamine ja joomapeod. Seega on ilmne, et antud
eluruumi oli korduvalt üüritud ja kahjustatud, kuni selle võttis üürile kostja. Kostja rõhutab, et
tema ei ole korterile täiendavaid defekte tekitanud ning vastupidi, on tegelenud selle
parendamisega. Kostja võttis eluruumi vastu rahuldavas seisundis, mille kohta saavad anda ütlusi
tunnistajad. Samuti jääb kostja taotluse juurde kuulata üle tunnistajatena O. L. ja K. G., kes
võivad anda ütlusi korteri seisundi kohta üldiselt, samuti selles ilmnenud puuduste kohta. Kostja
viitas asjaolule, et samad probleemid oli ühel eelneval antud korteri üürnikul, V. D.l (tema suhtes
toimus menetlus tsiviilasja nr. 2-12-41659 raames). Seega on ilmne, et hageja oli teadlik
gaasikatla ja soojapidavus-probleemidest, ei võtnud aga midagi ette ning varjas neid probleeme
kostja eest. On ebausutav, et juhul, kui need probleemid kõrvaldati, siis tekkisid täpselt samad
probleemid 2 aasta pärast uuesti. Kostja kirjavahetusest on ilmne, et korter ei vastanud
elementaarsetele ja lubatud tingimustele ning ta pidi viimastel raseduskuudel ja ka hiljem
imikuga seda taluma ning seoses üürileandja tegevusetusega lahendama avariiolukordi. Kostjal
ei olnud võimalik (sh imikuga) kasutada ohtlikku ja külma korterit, millega ta oleks seadnud
ohtu eelkõige oma lapse elu ja tervise. Kostja rõhutab, et eluruumist lahkumisel jäeti sinna
töökorras pesumasin ning hageja seda ka tunnistab. Seega väide, et kõlbmatu pesumasin (milline
asendati) omab mingit maksumust, millise peaks hüvitama kostja, on paljasõnaline. Lisaks oli
toiming kooskõlastatud. Asjaolu, et hagejalt peeti kinni kindlustusandja poolt omavastutus, ei saa
olla põhjuslikus seoses kostja võimaliku vastutusega. Nimelt on hagejale hüvitatud mitmete
üürnike poolt tekitatud kahjud (ei ole asjasse puutuvad seoses kostjaga) ning arvestades
amortisatsiooni ja loomuliku kulumist on hageja hoopis paremas seisus, kui oli enne. Näitena
võib tuua ka väidetava vanni katte kahjustamise. Vann oli värviga üle värvitud, mis asus kohe
kooruma. Lisaks on oluline, et hageja väitel ta teeb ise remonti, kuid kindlustusandja on
maksnud hüvitise arvestusega, et remonti teeb teenusepakkuja. Seega, tegemata hüvitatud
kulusid, on hageja soov kostja arvelt alusetult rikastuda. Hageja ei ole esitanud tõendeid, et

                                                                                                  6
vastavad kulud tõesti ka kanti. Kostja teatas, et ta ei suitseta, seda enam lapseootel ja ka lapse
toitmisel, seega ei saanud ta tekitada ka vastavaid kahjustusi. Kostja jääb endiselt seisukohale, et
tal puudub võlgnevus hageja ees. (k. 2, tl. 2-22).

8. Hageja esindaja K. V. esitas 04.09.2016 seisukoha kostja 04.07.2016 vastuse suhtes. Hageja
esindaja ei nõustunud kostja seisukohtadega/väidetega alljärgnevatel põhjendustel:
     Hageja ei nõustu kostja väitega, et „Eluruum oli vastu võttes rahuldavas seisundis, st ka
       kommunikatsioonid, millised olid hetkel võimalik kontrollida.“ Hageja kinnitab, et
       eluruum oli kostjale üle andes heas seisukorras, kõik kommunikatsioonid töötasid. Kostja
       õigeaegselt pretensioone ei esitanud.
     Hageja ei nõustu kostja väitega, et hageja on eluruumi välja üürides majandus- või
       kutsetegevuses tegutsev isik, mistõttu peab hagejat lugema ettevõtjaks ja kostjat tarbijaks.
       Hageja töötab igapäevaselt hoopis teisel erialal ning hageja igapäevatöö ei ole seotud
       üürimise- ega üürimisteenuste osutamisega. Hageja on eraisikust üürileandja ning tasub
       eluruumi üürile andmisest saadud tulult tulumaksu vastavalt seadusele.
     Hageja ei nõustu kostja väitega, et hagis esitatud nõuded on põhjendamatud ja alusetud.
       Kostja võttis hageja eluruumi üürile heas seisukorras. Kostja ei ole hagejale mõistliku aja
       jooksul peale eluruumi üürile võtmist teatanud mingisugustest puudustest. Kõik toimis.
       Hageja poolt kostjale üle antud eluruum oli puhas, ilma kahjustusteta. Lagi oli valge.
     Hageja ei nõustu kostja taotlusega, et kohus kuulaks üle tunnistajad, kes kinnitavad, et
       olid korteri ülevaatuse juures. Tunnistajad on kostja lähedased inimesed ja annavad ütlusi
       selliselt nagu on kostjale kasulik. Tunnistajad ei ole erapooletud. Samuti on vale kostja
       väide rikkis külmkapi kohta. Kostja üüris hagejalt korteri alates 02.06.2014.a. ning ei
       esitanud ühtegi pretensiooni hageja eluruumi kohta, sh ka mõistliku aja jooksul. Kui
       külmkapp oleks rikkis olnud, siis oleks kostja sellest koheselt hagejat teavitanud aga ta ei
       teinud seda.
     Hageja ei ole nõus kostja seisukohaga, et korter oli külm ja korterisse jäeti oluliselt parem
       pesumasin. Oluline on asjaolu, et hageja pesumasin on korterist kadunud. Kes on andnud
       loa selle äraviimiseks korterist? Hageja tuli kostjale lihtsalt vastu ja lubas paigaldada
       automaatse pesumasina, et kostjal oleks väikse lapsega kergem, kuid keegi ei ole lubanud
       kostjal hageja pesumasinat korterist ära viia. Samuti ei ole korterisse toodud pesumasin
       oluliselt parem. Samuti jättis kostja hagejaga kooskõlastamata pesumasina ühendamise
       hinna, mida hageja küsis, kuid kostja ei vastanud. Kostjal ei ole lubatud teha omavolilisi
       otsuseid hageja eluruumis.
     Hageja ei nõustu kostja väitega, et hageja soovib alusetult rikastuda. Kui kostja on
       põhjustanud hageja varale kahju, siis tuleb tekitatud kahjud kas korda teha või hüvitada
       rahas. Kostja ei ole hagejat teavitanud eluruumi üürile võtmisel eluruumis olevatest
       puudustest, mistõttu saab väita, et hageja eluruum oli heas seisukorras ning kõik
       kommunikatsioonid töötasid.
     Hageja ei nõustu kostja väitega, et ta ei suitseta ning seega ei saanud tekkida vastavaid
       kahjustusi, kuna korteris toimus suitsetamine. Hageja ise on mittesuitsetaja. Korteris
       toimus pidev suitsetamine. Hageja on esitanud kohtule korteriühistu esimehe E. R.i kirja,
       kus esimees kirjutab, et talle tuli kaebus, et korteris nr 33 elab keegi ja loobib konisid
       maja varikatusele. Samuti oli korterisse sisenedes koheselt tunda suitsulõhna. Isegi
       vannitoas olev vannikardin haises kohutavalt, mööbel haises suitsu järgi. Samuti oli
       suitsukoniga ära kõrvetatud kardin.
     Hageja ei nõustu kostja väitega, et kostjal 2014.a. oktoobri kuu eest võlgnevus 175 eurot
       puudub, et kostja tasaarveldas hageja nõudega (125 eurot pesumasina paigalduskulud ja
       50 eurot gaasikatla hooldus). Kostja üüris hagejalt korteri alates 02.06.2014.a. Hageja
       poolt üürile antud eluruum on gaasiküttega, mis tähendab, et kui kostja tahtis süüa teha ja
       sooja vett pesemiseks, siis kasutas kostja gaasikatelt. Kostjal puudusid igasugused
       pretensioonid eluruumi üürile võtmisel kui ka mõistliku aja jooksul peale kasutamist
       gaasikatla mittetöötamise kohta või gaasilõhnade kohta. Kui oktoobris ilmnes, et
                                                                                                  7
       gaasikatel vajab puhastust, siis andis hageja koheselt selleks nõusoleku kui kostja teatas
       summad, kui palju see maksab. Hageja kooskõlastas kostjaga 20+20 eurot, mitte 50
       eurot. Pesumasina paigaldamise kohta, kus hageja soovis kostjaga paigaldamise hinda
       kooskõlastada, seda kostja ei saatnud hagejale ning tellis paigaldustööd omavoliliselt
       ning samuti tasaarveldas omavoliliselt, kuigi hageja andis korduvalt teada, et soovib
       teada kui palju paigaldamine maksab ning samuti andis hageja teada seda, et kostjal ei ole
       õigus midagi tasaarveldada, kuna kui asjad ja summad on kooskõlastatud, siis hageja teeb
       ise ülekande kostjale vastavalt kooskõlastusele. Seaduse järgi ei tohi tasaarveldada, kui
       vastaspool sellega nõus ei ole. Vastaspoolel peab jääma õigus esitada vastuväiteid.
    Hageja ei nõustu kostja väitega, et korteri küttesüsteem ei taga nõuetekohast
       temperatuuri. Pooltevahelises kirjavahetuses kostja tunnistab, et detsembris oli eluruumis
       elektrikatkestus ning peale seda langes eluruumis temperatuur. Hageja ei leia, et antud
       juhtum oleks tekkinud hageja süül või hageja tegevuse tagajärjel. Hageja ei oska öelda,
       mida kostja hageja eluruumis tegi, et toimus elektrikatkestus ja gaasikatla temperatuur
       detsembris langes. Hageja leiab, et kostja oleks pidanud antud vea ise korda tegema.
       Hageja leiab, et Terviseameti tõendit ei saa arvestada, kuna hagejat ei kutsutud
       mõõdistamise juurde ning kostja käitumise juures ei saa kindel olla, kas kostjal oli
       küttesüsteem üldse sisse lülitatud või oli miinimumi peale keeratud. Samuti võis enne
       mõõdistusi kostja aknaid lahti hoida, jne. Seoses sellega ei ole antud mõõdistustulemused
       usaldusväärsed.
    Hageja ei nõustu kostja põhjendustega tasumiste, tasaarvelduste ja muude võlgnevuste
       kohta ning jääb oma nõude juurde. Kostjal ei ole õigus tasaarveldada summasid, mida ei
       ole eelnevalt kokku lepitud. Hageja ei ole tasaarveldusega nõus olnud ning on andnud
       sellest korduvalt kostjale ka teada.
    Hageja ei nõustu kostja seisukohaga viivisemäära suuruse kohta. Kostja on täiskasvanud
       inimene ning tutvunud enne eluruumi üürile võtmist lepinguga ja lepingus olevate
       tingimustega ning neid tingimusi lepingut allkirjastades aktsepteerinud. Kostja ei ole
       esitanud vastuväiteid viivisemäära suuruse osas. Antud protsent on tavapärane eluruumi
       üürilepingutes.
Hageja jääb oma esialgse nõude juurde. Hageja oli kostjale üle andnud heas korras eluruumi,
koos kõikide toimivate kommunikatsioonidega (k. 2, tl. 25-29).

KOHTUISTUNG

9. 12.09.2016 kohtuistungil jäi kostja esindaja M. Kiir taotluse juurde kuulata üle tunnistajatena
O. L. ja K. G.. Üks tunnistajatest, kostja ema oli korteri üleandmise kui ka sealt lahkumise
juures. G. aitas otsida põhjuseid, miks korter oli külm ja tema leidiski, et akna all olid pilud
välja. Kostja teatas, et temperatuur on madal, elektrikütet seal ei olnud, seal oli gaasiküte. Kostja
andis sellest teada juba siis, kui hageja veel Aasias oli. 15. detsembril hageja teatas, et lahendage
see probleem ise. Kõrval- ja alumist korterit ei köetud, see andis omakorda sellise mõju.
Ekspertiis tehti selle pärast, et hageja väidete kohaselt oli kõik korras. Detsembris kostja kirjutas,
et lahendage see asi ära. Kostja lahkus korterist, seepärast keeras ta radiaatorid maha. Esindaja on
oma seisukohad vastuses lahti kirjutanud. Esindaja jääb arvamuse juurde, et sellises määras viivise
nõue on tühine. Teine pool palub viivisele veel viivist lisaks, mis ei ole võimalik. Omavastutus
kindlustusandja ees - hageja on saavutanud kindlustusandjalt nn kahjusumma, mis ületab seda,
millest teoreetiliselt võiks vastutav olla kostja. Leppetrahvi nõue on tühine, koristuse osas on see
paljasõnaline, hageja on väitnud, et ta teeb remonti, seega korter vajab niigi hilisemat koristust.
Üür - teine pool ei ole arvestanud ettemaksu 2 kuu eest ja nõuab seda sisuliselt arvestamata
kogusummat. Lahkudes eluruumist oli kostja võlasaldo 0. Analüüsides, kas kostjal oli
lahkumiseks põhjust, kui -9 kraadiga oli korterit võimalik kütta 16 kraadini, siis kostjal polnud
võimalik kasutada seda korterit ja leping tuli erakorraliselt üles öelda. Alates novembrist on
hagejale probleemidest teatatud, vastuseks saadeti teade, et kostja peab selle probleemiga ise
tegelema. Olles ära Eestist ja tulles enne jaanuari algust tagasi Eestisse, tehti esmakordne

                                                                                                    8
külaskäik korterisse alles aprilli alguses. Korteri seisund polnud selline, nagu oli piltidel näha ja
tunnistaja ütlustest selgus, et kostjale etteheidetud amortisatsioon oli juba enne olemas. Ka
eelmine üürnik väitis olevat samad probleemid. Esindaja palub jätta hagi rahuldamata,
menetluskulud välja mõista hagejalt ja viivised VÕS § 113 lg 1 märgitud määras. Kostja esindaja
esitas kohtule menetluskulude nimekirja summas 1012,50 eurot. Esindaja märkis, et lisanduvad
12.09.2016 kohtuistungiga seotud menetluskulud.

Hageja esindaja K. V. kostja taotlusega ei nõustunud. Esindaja märkis, et kostja ema võib käia
igal ajal seal, oluline on, millal teada antakse, pool aastat hiljem siis antakse teada. Peale
elektrikahjustust tekkis kütte langus, see oli kostja enda tegevuse tõttu. Korteriühistu esimees
andis numbri, kuhu helistada, kostja ei võtnud ühendust. Tegemist oli tähtajalise lepinguga,
hageja ei tea, miks kostja tahtis elukohta vahetada, see ei olnud seotud eluruumi puudustega.
Ventilatsioonišaht vannitoas - tunnistaja väitel paistis see läbi, vannitoa seinad ei ole
välisseintega seotud, seega ei saanud sealt õue paista. Aknalaudade alla topitud riided - nad ei ole
sellest teadlikud, et sinna oleks midagi topitud. Külmiku töötamise kohta oli väga segane ütlus, et
kostja käis ema juures, ema andis sööki kaasa. Külmiku mittetöötamisest anti teada 10.
novembril. Kostja kirjutas detsembris, et peale elektrikatkestust temperatuur langes. Kui ta oli
seal midagi teinud, siis ta pidi ise selle ära lahendama. Gaasikatlal on juhe, mis läheb
elektripistikusse. Ta kolis välja, ta lülitas gaasikatla üldse välja, selle tagajärjel külma tõttu
purunes ka köögiradiaator. Kõik olid välja lülitatud ja temperatuurid maas. Sama oli ka siis, kui
ta mõõdistusi lasi teostada, kraanid olid maas, selle tõttu tulid seal sellised temperatuurid.
Kui külmik poleks töötanud, ta oleks andnud sellest algusest peale teada. Pole loogiline, et 5 kuud
külmik ei tööta ja sellest teada ei anta. Tunnistaja väitis, et kostja on rase ja tal pole võimalik
mujal üürida, see on kõik otsitud põhjused, see oli hea korter, hubane, valge. Probleem, mis
detsembris gaasikatlaga tekkis, kostja ise väitis, et see tekkis detsembris peale elektrikatkestust.
Hageja on eraisikust üürileandja, vastavalt seadusele hageja maksab tulumaksu. Mis puudutab
tehtud kulutusi seal, omavoliline pesumaina ühendamine, seda hageja ei aktsepteeri, kostja ei
leppinud kokku antud kulus, korteris oli toimiv pesumasin olemas. Tagajärjeks oli see, et hageja
pesumasin viidi korterist minema. Tasaarveldused - hageja andis teada, et hageja pole
tasaarveldusega nõus, vastavalt VÕS § 198 tuleks teha tasaarvelduse avaldus, hagejal olnuks
õigus esitada vastuväiteid, seda hageja pole saanud teha. Suitsetamine - seal kõik haiseb,
praeguseni diivanid haisevad suitsu järgi. Korter oli väga räämas, seda kindlustus ei korvanud,
see on lepinguline nõue. Omavastutust 60 eurot poleks olnud, kui poleks tekitatud selliseid
kahjustusi, nagu tekitati. Alusetust rikastumisest ei saa siin juttu olla. Kindlustusandja on kahjud
fikseerinud. Omavastutussumma tuleb hagejal kanda. Korter on siiani üürile andmata, kuna kostja
põhjustas hagejale väga palju aja ja otsingukulu. Hageja avaldas soovi 15. veebruaril sinna
vaatama minna, küsides, kas kostja viibib kodus, aga hageja vastust ei saanud, iga siiasõit on
hagejale suur kulu. Hageja jääb oma nõude juurde. Eluruum oli üleandmisel heas seisundis,
kommunikatsioonid töötasid. Menetluskulud jätta kostja kanda. Esindaja palus paar päeva aega
menetluskulude esitamiseks.

Tunnistaja K. G. andis ütlusi, et nad on kostjaga head sõbrad. Tunnistaja ütluste kohaselt oli
selles korteris väga palju puudusi. Esmapilgul polnud seal midagi viga. Esimene kord, kui ta
sinna sattus, nägi, et vanni kate oli ebameeldiv. Ventilatsiooni kohast oli näha õue. Kui tulid
külmad ilmad, siis ta märkas, et aknalaua all olid näha vahed, mis olid kinni topitud mingi
materjaliga, aga nad läksid õue. Esimest korda nad ei pannud tähele, kuid kui tulid külmad
ilmad, siis märkasid. V. helistas talle novembris, et midagi on viga gaasikatlaga. V. ütles, et oli
oma vanematel külas ja kui tagasi tuli, siis gaasikatel ei töötanud. Selle probleemi tõttu ta kutsus
korterisse meistri, kes tegi kindlaks, et katel ei tööta. Samuti oli probleem külmikuga, ostsid
toitu, jäätist, panid külmkambri, kuid jäätis sulas, külmkapp nagu ei töötanud. Selle tõttu, et
külmik ei töötanud, kostja vanemad viisid ta enda juurde, ema tegi süüa ja andis talle kaasa.
Hiljem nad ostsid uue külmiku. Vanniga oli probleem, vanni ja seina vahel oli vahe, kui nad
käisid vannis, läks vesi põrandale. Selles küsimuses olid läbirääkimised omanikuga, kas nemad

                                                                                                   9
maksavad remondi või maksavad nad ise. Suures toas oli lagi kollakas. See korter ei olnud
selline nagu oli kirjeldatud. V. ütles, et lähme vaatame korterit, pidi hea korter olema,
koduleheküljel oli seda teistmoodi kirjeldatud. Kuna V. oli lapseootel, siis polnud tal teist
võimalust ja ta pidi korterisse kolima. Suvel käis tunnistaja seal mitu korda nädalas, talvel võib
olla 1 korra nädalas. Talvisel ajal oli korter väga külm, igal juhul temal oli ebameeldiv seal olla.
Laps oli kogu aeg paksult riides, tal olid kindad käes ja sokid jalas. V. elas seal korteris vähem
kui aasta. Ta kolis välja talve lõpus. Põhiline väljakolimise probleem oli see, et oli väga külm ja
hageja alguses reageeris, kuid hiljem enam probleemile ei reageerinud. Tunnistaja on erialalt
automaatikainsener. Seal oleks tulnud esimese asjana küttesüsteem korda teha, siis tulnuks
vaadata, miks puhub seinte alt. Aknalaua all seinas olid vahed ja sinna olid topitud mingid
kaltsud ja sealt puhus tuul läbi. Kostja ei suitseta. Tunnistaja suitsetab, kuid korteris ta ei
suitsetanud, kuna seal oli laps. Ta ei näinud kedagi korteris suitsetamas. Kui ta läks korterisse,
nägi, et laed olid kollased. Ta sattus sinna esimest korda juunikuus, kohe kui kostja hakkas
üürima. Kostja ütles, et korter ei vasta nõuetele, kui tekkisid probleemid katlaga. Katlaga tekkis
probleem detsembris (k. 2, tl. 36).

Hageja V. H. ütluste kohaselt tahtis kostja teostada ekspertiisi, kuid ei andnud talle sellest teada.
Kostja oleks pidanud nendega kooskõlastama ekspertiisi aja, ta teostas ekspertiisi ilma nendeta.
Radiaatorid olid maha keeratud. Nad ei tea, mida kostja seal korteris tegi. Mida tegi kostja
detsembrikuuni väidetavalt külmas korteris. Ekspertiis tehti jaanuari alguses, see on vastuolus,
ekspertiisi juures peavad olema mõlemad osapooled. Inimene sai teha toitu gaasipliidiga ja tarbis
vett, mis on soojendatud gaasikatlaga. Radiaatorid olid kõik maha keeratud.
Kui külmik võtta välja ja näiteks koristada tagant, siis freooniga toru võib saada kahjustada,
freoon voolab välja ja siis külmik enam ei külmetagi, see võis kostja tegevusest olla põhjustatud.
Korter oli väga heas korras. Vanni ja seina vahel oli avaus, see oli nii ja nad tegid ettepaneku,
küsisid, kui palju maksma läheb, kostja ütles 10 eurot, see maksti ära ja kostja tegi selle ava
kinni. Nende poolt polnud ühtegi asja jäetud tegemata. Korter oli samane nagu fotodel.

Kostja V. P. hagiga ei nõustunud. Kostja teatas, et see on hageja väljamõeldis, et tema külmikut
kahjustas. Kui ta elas seal üksi, siis ta peaaegu ei kasutanud külmikut. Kui novembris tuli mees
majja, siis tekkis vajadus külmiku järgi. (k. 2, tl. 33-46).

10. 12.09.2016 esitas kostja esindaja kohtule täiendava menetluskulude nimekirja, mille kohaselt
moodustavad kostja menetluskulud kokku 1252,50 eurot (k. 2, tl. 48-49).

11. Hageja esindaja esitas 13.09.2016 kohtule menetluskulude nimekirja summas 2004,10 eurot
(k. 2, tl. 53-61).

12. 15.09.2016 esitas hageja esindaja vastuväite kostja menetluskulude suhtes. Esindaja kostja
menetluskuludega ei nõustunud ja palus jätta need täies ulatuses kostja enda kanda. Esindaja
väitel ei oleks kostjal kulusid tekkinud, kui ta oleks oma kohustusi korrektselt täitnud (k. 2, tl.
69).

13. Kostja esindaja esitas 16.09.2016 seisukoha hageja menetluskuludele ning märkis, et hageja
menetluskulud on ilmselt üle paisutatud. Hagejat esindas menetluses tema elukaaslane ning
menetluses ei ole ühestki dokumendist ilmnenud, et kostjat esindab Happy Candy OÜ, milline
tegeleb toiduainete hulgimüügiga. Esindamise eest esitatud arve on koostatud peale
kohtuvaidluseid, st kulu ei olnud TsMS § 176 lg 1 sätestatud tähtajaks isegi tekkinud. Hageja ei
ole tõendanud, et Happy Candy OÜ on õigustatud hagejale nõuet mingil alusel esitama. Kulud ei
kuulu hüvitamisele ja on paljasõnalised (k. 2, tl. 75-76).




                                                                                                  10
KOHTUOTSUSE PÕHJENDUSED

14. Kohus, kuulanud ära menetlusosaliste seletused, kuulanud ära tunnistaja,       tutvunud
hagiavaldusega ning uurinud tsiviilasja toimikus olevaid dokumentaalseid tõendeid, leidis, et
hagi on põhjendamatu ning tuleb jätta rahuldamata.

15. Tsiviilkohtumenetluse seadustik (TsMS) § 5 lg 1 kohaselt menetletakse hagi poolte esitatud
asjaolude ja taotluste alusel, lähtudes nõudest. Nimetatud sätte lg 2 kohaselt on pooltel võrdne
õigus ja võimalus oma nõuet põhjendada ja vastaspoole esitatu ümber lükata või sellele vastu
vaielda. Pool määrab ise, mis asjaolud ta oma nõude põhjendamiseks esitab ja milliste tõenditega
neid asjaolusid tõendab.

16. Kohus juhindub antud asja lahendamisel: võlaõigusseaduse (VÕS) § 271 lg 1, mille kohaselt
üürilepinguga kohustub üks isik (üürileandja) andma teisele isikule (üürnikule) kasutamiseks
asja ja üürnik kohustub maksma üürileandjale selle eest tasu (üüri). VÕS § 292 lg 1, mille järgi
lisaks üüri maksmisele peab üürnik kandma muid üüritud asjaga seotud kulusid (kõrvalkulud)
üksnes juhul, kui selles on kokku lepitud. Kõrvalkuludeks on tasu üürileandja või kolmanda isiku
teenuste ja tegude eest, mis on seotud asja kasutamisega.

VÕS § 195 lg 1, mille järgi lepingupool ütleb lepingu üles ülesütlemisavalduse tegemisega
teisele lepingupoolele. VÕS § 195 lõige 2, mille kohaselt, kui lepingupool võib vastavalt
seadusele või lepingule lepingu üles öelda, vabastab ülesütlemine mõlemad lepingupooled nende
lepinguliste kohustuste täitmisest. Lepingust kuni selle ülesütlemiseni tekkinud õigused ja
kohustused jäävad kehtima. VÕS 197 lg 1, mille kohaselt, kui kaks isikut (tasaarvestuse pooled)
on kohustatud maksma teineteisele rahasumma või täitma muu samaliigilise kohustuse, võib
kumbki pool (tasaarvestav pool) oma nõude teise poole nõudega tasaarvestada, kui
tasaarvestaval poolel on õigus oma kohustus täita ja teiselt poolelt nõuda tema kohustuse
täitmist.

VÕS § 76 lg 1 järgi tuleb kohustus täita vastavalt lepingule või seadusele. VÕS § 100 järgi
kohustuse rikkumine on võlasuhtest tuleneva kohustuse täitmata jätmine või mittekohane
täitmine, sealhulgas täitmisega viivitamine. Vastavalt VÕS § 108 lg 1 kui võlgnik rikub raha
maksmise kohustust, võib võlausaldaja nõuda selle täitmist. VÕS § 113 lg 1, mille kohaselt
rahalise kohustuse täitmisega viivitamise korral võib võlausaldaja nõuda võlgnikult
viivitusintressi (viivis), arvates kohustuse sissenõutavaks muutumisest kuni kohase täitmiseni.
Viivise määraks loetakse käesoleva seaduse §-s 94 sätestatud intressimäär, millele lisandub
kaheksa protsenti aastas. Kui lepinguga on ette nähtud kõrgem intressimäär kui seadusjärgne
viivisemäär, loetakse viivise määraks lepinguga ettenähtud intressimäär.
VÕS § 196 lg 1 kohaselt võib kestvuslepingu kumbki lepingupool mõjuval põhjusel
etteteatamistähtaega järgimata üles öelda, eelkõige kui ülesütlevalt lepingupoolelt ei või kõiki
asjaolusid ja mõlemapoolset huvi arvestades mõistlikult nõuda lepingu jätkamist kuni
kokkulepitud tähtpäevani või etteteatamistähtaja lõppemiseni (erakorraline ülesütlemine).

VÕS § 278 kohaselt, kui üüritud asjal tekib lepingu kehtivuse ajal puudus, mille eest üürnik ei
vastuta ja mida ta ei pea oma kulul kõrvaldama, või kui asja lepingujärgne kasutamine on
takistatud, võib üürnik: 1) nõuda üürileandjalt puuduse või takistuse kõrvaldamist vastavalt
käesoleva seaduse §-s 279 sätestatule; 2) nõuda üürileandjalt kolmanda isikuga õigusliku
vaidluse ülevõtmist; 3) nõuda üürileandjalt kahju hüvitamist; 4) alandada üüri vastavalt
käesoleva seaduse §-s 296 sätestatule; 5) hoiustada üüri vastavalt käesoleva seaduse §-s 298
sätestatule. VÕS § 279 kohaselt, kui üürileandja käesoleva seaduse §-s 278 nimetatud puudusest
või takistusest teab või peab sellest teadma, kuid ei kõrvalda puudust või takistust mõistliku aja
jooksul pärast seda, kui ta puudusest või takistusest teada sai või teada saama pidi, võib üürnik
lepingu etteteatamistähtaega järgimata üles öelda, kui puudus või takistus välistab asja
                                                                                               11
sihtotstarbelise kasutamise või piirab seda olulisel määral. Üürnikul ei ole õigust nõuda puuduse
kõrvaldamist, kui üürileandja asendab puudusega asja mõistliku aja jooksul puudusteta asjaga.
Üürnik võib puuduse või takistuse ise kõrvaldada ja nõuda selleks tehtud vajalike kulutuste
hüvitamist, kui üürileandja on puuduse või takistuse kõrvaldamisega viivituses või kui asja
puudus või takistus piirab asja sihtotstarbelise kasutamise võimalust üksnes ebaolulisel määral.
Käesoleva paragrahvi lõigetes 1 ja 3 sätestatust üürniku kahjuks kõrvalekalduv kokkulepe on
tühine.

VÕS § 296 lg 1, 2 kohaselt, üürnik ei pea maksma üüri ega kandma kõrvalkulusid ajavahemiku
eest, mil üürnik ei saanud asja sihtotstarbeliselt kasutada käesoleva seaduse §-s 278 nimetatud
puuduse või takistuse tõttu või seetõttu, et üürileandja ei andnud asja tema kasutusse. Kui asja
sihtotstarbele vastava kasutamise võimalus on käesoleva seaduse §-s 278 nimetatud puuduse või
takistuse tõttu üksnes vähenenud, võib üürnik alandada üüri puudusele vastaval määral
puudusest teada saamisest kuni puuduse kõrvaldamiseni kestnud ajavahemiku eest.

17. Poolte vahel puudub vaidlus selle üle, et 27.05.2014 sõlmisid nad eluruumi, asukohaga xxx,
Kohtla-Järve linn, üürilepingu, tähtajaga 02.06.2014 kuni 01.06.2016. Eluruumi üürilepingu
punkt 6.1. järgi lõpeb leping tähtaja möödumisel või lepingu lõpetamisel seaduses sätestatud
korras. Sama punkt kajastab ka seda, et „Üürnik on teadlik, et kui Üürnik soovib enne tähtaega
Eluruumi Üürilepingut lõpetada, siis on ta kohustatud Üürileandjale tasuma Üüri kuni Eluruumi
Üürilepingus toodud tähtaja saabumiseni.“ (k. 1, tl. 25-28).
18. Hageja väitel ütles kostja põhjendamatult üürilepingu ennetähtaegselt üles 15.01.2015
kirjaga, teatades sellest, et kolib korterist välja 02.02.2015. Hageja arvamusel puudus selleks
mõjuv põhjus. Korteri võtmeid kostja hagejale ei tagastanud, jättis tasumata osaliselt korteriüüri
ja kommunaalteenuste eest summas 802,71 eurot (koos viivistega), samuti jättis tasumata 4 kuu
üüri summas 280 eurot; lisaks tekitas hagejale kahju koristusteenuse eest 100 eurot, leppetrahv
korteris suitsetamise eest 100 eurot, pesumasina väärtus ja omavastutus kindlustusfirmale kokku
189 eurot, seega moodustab kogunõue 1471,71 eurot. Ka jättis kostja teatamata mõõturite näidud
alates 2015.a. veebruarist. Hageja väitel viis kostja korterist ära hageja töökorras pesumasina,
asendades selle halvema pesumasinaga. Kuna kostja põhjustas hagejale väga palju kahju, siis oli
hageja sunnitud pöörduma kindlustusfirma poole hüvitise saamiseks. Kindlustusfirma jättis
hüvitamata pesumasinaga seotud kahju summas 129 eurot ja omavastutuse 60 eurot. Kostja jättis
korteri korterist lahkumisel koristamata, mille tõttu hageja oli sunnitud tellima koristusteenuse
(maksumus ca 100 eurot). Hageja väitel teatas ta kostjale kõikidest puudustest, üürilepingu
ennetähtaegse lõpetamisega hageja ei nõustunud. (k. 1, tl. 19-23).

19. Kostja hagiga ei nõustunud. Kostja väitel puudub tal võlgnevus hageja ees, kuna kostja oli
sunnitud enda rahalistest vahendistest kõrvaldama nii alates 2014.a. juuni algusest kui ka hiljem
ilmnevad puudused ning kuna hageja tema teadetele õigeaegselt ei reageerinud, oli kostja
sunnitud tegema ise tasaarvelduse. Antud asjaolust lähtuvalt tasus kostja arved väiksemas
ulatuses. Kostja ei nõustunud hageja väitega, et temale väljaüüritud korter oli väga heas
seisukorras, pärast seda, kui korteris elamine muutus võimatuks selles oleva madala temperatuuri
tõttu, ütles kostja korteri 15.01.2015 kirjaga üles, teatades, et vabastab korteri 02.20.2015. Kostja
ei nõustunud hageja väidetega rikutud mööbli, külmiku, pesumasina ja suitsetamise osas. Kostja
väitel ta ei suitseta; külmik ei töötanud korrektselt, hageja pesumasin ei omanud ühendust
torustikuga ning hageja nõusolekul paigaldas kostja korterisse enda pesumasina (hageja lubas
seda teha tingimusel, et pesumasin jääb ka pärast korterisse). Korteris tekkisid probleemid
gaasikatlaga, mis seadis ohtu nii kostja kui tema väikelapse elu, samuti oli korteris talvekuudel
väga külm. Kuna hageja ei hüvitanud kostjale tema poolt tehtud kulutusi, siis tasus kostja arved
osaliselt, arvestades maha tema poolt tehtud kulutused ning oli lepingu sõlmimisel tagatisena
tasutud 2 kuu üüri summas 140 eurot, mis oli hageja poolt talle tagastamata, seega leiab kostja, et
tal puudub võlgnevus hageja ees (k. 1, tl 94-102).

                                                                                                  12
20. TsMS § 230 lg 1 kohaselt peab kumbki pool hagimenetluses tõendama              neid asjaolusid,
millele tuginevad tema nõuded ja vastuväited. TsMS § 231 lg 2 järgi poolte         faktilise asjaolu
kohta esitatud väide ei vaja tõendamist, kui vastaspool võtab selle omaks          ning lg 4 järgi
omaksvõttu eeldatakse, kui vastaspool ei vaidlusta faktilise asjaolu kohta          esitatud väidet
selgesõnaliselt ja vaidlustamise tahe ei ilmne ka poole muudest avaldustest.

21. Hageja on esitanud kohtule tõenditena arved teenuste maksumuse kohta (k. 1, tl. 29-33, 38-
42; 47-51); kostja poolt tasutud maksekorraldused (k. 1, tl. 35, 43, 52) ja hageja kirjavahetuse
võlgnevuste tasumiste nõuetega (k. 1, tl. 34, 36-37, 44-46, 53). Hageja esitas kohtule 05.04.2015
Üüripinna üleandmise – vastuvõtmise akti, milles on märgitud korteris esinevad puudused (k. 1,
tl. 54); 07.04.2015 varakahju avalduse kindlustusandjale ning BTA Insurance Company SE Eesti
filiaali 27.05.2015 otsuse, millest nähtub, et hagejale hüvitati kahju kogusummas 2 794,76 eurot
(k. 1, tl. 55-57; 58-59). Hageja esitas kohtule fotod (12 fotot, k. 1, tl. 61-72), millega hageja
soovib tõendada eluruumi seisundit enne ja pärast üürile andmist. 06.06.2016 esitas hageja
esindaja täiendavad materjalid hageja ja kostja vahelisest kirjavahetusest ajavahemikul
11.06.2014-15.12.2014 (k. 1, tl. 157-166). 13.06.2016 esitas hageja esindaja eelnimetatud
kirjavahetuse tõlked (k. 1, tl. 172-179). Antud kirjavahetusega soovib hageja tõendada, et
kostjaga olid probleemid (konid varikatusel, välisukse vedru, jne), samuti seda, et hageja ei ole
andnud kostjale nõusolekut torude paigaldamiseks vannitoas ja tasaarvelduste tegemiseks.

22. Kohus, tutvudes hageja poolt esitatud tõenditega, peab vajalikuks märkida alljärgnevat:
Hageja poolt esitatud arvetega on tõendatud kostjale osutatud kommunaalteenuste kogus ja
maksumus, maksekorraldustega on tõendatud hageja väide, et kostja tasus arved osaliselt.

Hageja esmane (hagile lisatud) kirjavahetus kostjaga võlgnevuse teemal on äärmiselt ühekülgne
ja mittetäielik, kuna kajastab ainult seda, mida on kirjutanud hageja, so võlgnevuse tasumise
nõuet – nendest ei nähtu ei kostja vastuseid ega vastuväiteid (sh lauset, millele hageja hagis
viitab). Hageja poolt 06.06.2016 ja 13.06.2016 kirjavahetusega soovib hageja tõendada, et antud
üürnikuga olid probleemid, ja/või puudus üürnikul luba teatud toimingute tegemiseks.

Hageja esitas kohtule fotod, tõendamaks eluruumi seisukorda enne ja pärast eluruumi üürimist.
Kahjuks ei saa kohus lugeda antud fotosid kohaste tõenditena, kuna:
1) Fotodelt ei nähtu nende tegemise aega, seega ei ole teada, millal on tehtud fotod Pindi Realia
   Group poolt – arvestades seda, et hageja üürib antud eluruume korduvalt välja (hageja on
   antud fakti ise kinnitanud), siis ei ole teada, mitu kuud/aastat tagasi on fotod tehtud. Kohus
   peab vajalikuks märkida, et kuna tänapäeva tehnika võimaldab teha fotosid kuupäevadega,
   siis tõendina oleks saanud kohus hinnata just nimelt selliseid fotosid, millelt oleks näha
   olnud nende tegemise kuupäev. Samal arvamusel on kohus ka teiste hageja poolt esitatud
   fotode suhtes - ei ole teada, millal ja kelle poolt need on tehtud;
2) Väidetavalt enne üürile andmist ja pärast üürile andmist tehtud fotod näitavad üldiselt
   eluruumi erinevaid kohti (ainult gaasikatelt kujutav foto on tehtud nii enne kui pärast), seega
   on fotode põhjal raske hinnata väidetava kahju tekitamist/tekkimist.

Hageja poolt kohtule esitatud 05.04.2015 eluruumi ülesandmise akti suhtub kohus kahtlusega ja
leiab, et antud juhul on hageja käitunud hea usu põhimõtte vastaselt, kuna ei ilmunud korterit
kostja käest vastu võtma 02.02.2015 – hagejat teavitati juba 15.01.2015, et sellel päeval kostja
vabastab korteri, vaid tegi seda 2 kuud hiljem. Hageja viibis sel ajal Eestis ning ei ole esitanud
selleks ühegi mõjuva põhjuse olemasolu. Asjaolu, et hageja ei ole nõus üürilepingu
ülesütlemisega, ei ole mõjuvaks põhjuseks. Hageja ei ole ülesütlemist vaidlustanud, kuigi kostja
teatas hagejale üürilepingu ülesütlemisest ja korteri vabastamisest ette piisavalt pika aja jooksul.
Hageja aga teavitas kostjat sellest, et tuleb korterit vaatama 05.04.2015, alles 02.04.2015, so 2
päeva varem. Kohus leiab, et selline etteteatamise tähtaeg oli ebamõislikult väike. Seega võttis
hageja korteri vastu ilma kostja juuresolekuta. Samas pöörab kohus hageja tähelepanu asjaolule,

                                                                                                 13
et korteri vabastamise ja vastuvõtmise vahel oli piisavalt pikk aeg – 2 kuud, seega ei ole hageja
tõendanud, et kõik aktis märgitud kahjustused on kostja tekitatud ja/või tekkinud kostja süül.
Pealegi on nimetatud kahjud (kui nad olid tekkinud) hagejale hüvitatud kindlustusfirma poolt
ning antud kahjud ei ole käeoleva vaidluse esemeks.

23. Lisaks võlgnevusele nõuab hageja leppetrahvi, summas 100 eurot, puhastusteenuse, summas
100 eurot, pesumasina maksumus 129 eurot, kindlustuse omavastutus 60 eurot ja 4 kuu tasumata
üüri, summas 280 eurot, tasumist. Lisaks võlgnevusele nõuab hageja viivist summas 460,24
eurot ja täiendavat viivist 0,5% päevas kuni nõude täitmiseni.
Antud nõuete osas on kohtu seisukoht alljärgnev:
Leppetrahvi nõue on VÕS § 287 alusel tühine.
Puhastusteenuse kasutamist ei ole hageja tõendanud, kuna hagis on märgitud, et maksumus on ca
100 eurot, seega ei ole hageja tõendanud reaalse teenuse osutamise ning sellest tuleneva kulu
olemasolu.
Pesumasina maksumuse nõue summas 129 eurot ei ole põhjendatud, kuna hageja andis
nõusoleku selleks, et kostja paigaldaks enda pesumasina, tingimusel, et see jääb pärast korterisse.
Seda kostja ka tegi. Hageja ja kostja kirjavahetusest ei nähtu, et hageja oleks nõudnud enda
pesumasina korterisse jätmist. Ei nähtu ka seda, et hageja oleks selgitanud kostjale, et tema
pesumasin on töökorras ning ei vaja toruühendust, antud selgitus on välja toodud alles
hagiavalduses. Hageja ei esitanud vastuväiteid kostja kinnitusele, et hageja pesumasin ei ole
töökorras. Hageja ei ole tõendanud pesumasina maksumust.
Kindlustuse omavastutuse summa 60 eurot – nõue ei ole põhjendatud, kuna antud leping on
sõlmitud hageja ja kindlustusandja vahel ning ei ole kostjale kohustuslik.
Mis puudutab 4 kuu üüri tasumist pärast korteri vabastamist, siis VÕS § 296 lg 1 kohaselt ei pea
üürnik maksma üüri ega kandma kõrvalkulusid ajavahemiku eest, mil üürnik ei saanud asja
sihtotstarbeliselt kasutada käesoleva seaduse §-s 287 nimetatud puuduse või takistuse tõttu või
seetõttu, et üürileandja ei andnud asja tema kasutusse. Seega ei ole antud nõue põhjendatud.
Hageja pretensioonid selles osas, et kostja alates 2015.a veebuarist ei esitanud hagejale mõõturite
näitusid, ei ole asjakohane, kuna hageja oli teadlik sellest, et kostja alates 02.02.2015 ei ela
hageja korteris, seega ei saanud ta näitusid esitada.
Hageja vastuväite seoses Terviseameti poolt teostatud mõõdistusega jätab kohus tähelepanuta,
kuna antud juhul on tegemist ametiga, kes on kompetente antud toiminguid läbi viima ning
hageja ei ole nende protokolli vaidlustanud. Kui hageja oleks probleemiga tegelenud, ei oleks
kostjal olnud vajadust mõõdistuse teostamiseks.
Hageja esitas vastuväiteid seoses sellega, et ta ei ole andnud kostjale luba tasaarvelduste
tegemiseks, vaid hüvitab kostjale ise tema poolt tehtud kulutused. Hageja ei ole esitanud kohtule
mitte ühtegi tõendit selle kohta, et ta oleks hüvitanud kostjale kasvõi need kostja poolt tehtud
kulutused, milleks hageja nõusoleku andis. Seega leiab kohus, et kostjal ei olnud antud juhul
muud võimalust tasaarvelduse tegemiseks, kui teha seda ilma hageja nõusolekuta.
Viivise osas annab kohus arvamuse pärast põhivõlgnevuse põhjendatuse ja olemasolu
kindlakstegemist.

24. Kostja lisas vastusele kirjavahetuse hagejaga, millest nähtub, et alates 03.06.2014 kuni
15.12.2014 teavitas kostja hagejat eluruumis olevatest probleemidest (03.06.2014 - probleemid
vanniga; 14.08.2014 ja 17.09.2014 pesumasinaga, 05.11.2014 - ventilatsiooni ja gaasikatlaga;
14.11.2014 ja 19.11.2014 on kostja teatanud sellest, et korter ei vasta üürilepingus märgitud
tingimustele, k. 1, tl. 104-111). 15.12.2014 kirjas teatab hageja, et tal ei ole võimalik
probleemidega tegeleda ning kõik probleemid peab lahendama kostja ise (k. 1, tl. 113).
15.01.2015 teatas hageja, et ei ole nõus lepingut lõpetama ning kuna ta on reisilt tagasi, siis on
tal võimalik vaadata, mis korteris viga on (k. 1, tl. 117).

25. Kohus, tutvudes poolte poolt kohtule esitatud kirjavahetusega, leiab, et kostja teavitas
korduvalt hagejat korteris olevatest probleemidest, nende lahendamise vajalikkusest ning

                                                                                                14
teostatud tööde maksumusest. Kostja teavitas hagejat ka sellest, kui palju ta mingi teenuse eest
maksis. Mis puudutab väidetavalt kostjaga seotud probleeme (konid varikatusel, välisukse
vedru), siis antud probleemid ja nende seos kostjaga ei ole dokumentaalselt tõendatud. Hageja
väide selle kohta, et kostjal puudus hageja nõusolek pesumasina paigaldamiseks on ümber
lükatud hageja enda sõnadega selle kohta, et "ta on nõus, kui pesumasin jääb ka pärast
korterisse" (k. 1, tl. 107). Poolte poolt esitatud kirjavahetusega on tõendatud ka see, et hageja ei
soovinud tegeleda kostja poolt teatatud probleemidega (sh varjatud puudustega, mis ilmnesid
alles hiljem, eluruumi kasutamise ajal või tekkisid eluruumi kasutamise käigus), jättes
probleemide lahendamise ja ka vastutuse täies ulatuses kostja kanda.

26. Kostja lisas hagile 10.11.2014 arve-saatelehe pesumasina paigaldamise kohta summas 125
eurot; 10.11.2014 arve-saatelehe gaasikatla hoolduse kohta summas 50 eurot ning Terviseameti
poolt 07.01.2015 teostatud eluruumi õhu temperatuuri ja suhtelise õhuniiskuse katseprotokolli nr.
IL2015/01, millest nähtub, et õhutemperatuur eluruumis moodustab 16,4-17,3 C, Terviseameti
arve summas 19,02 eurot ja maksekorralduse arve tasumise kohta (k. 1, tl. 118-122). Lisaks
eelpool märgitud kulutustele kandis kostja kulutusi seoses vanniga seotud probleemiga summas
10 eurot, samuti on kostja poolt tagasi saamata tagatisraha 140 eurot, mis tuleb arvestada arvete
katteks.

Kostja esitas 27.05.2016 kohtule OÜ Ida Tulekaitse 20.05.2016 seletuskirja, millest nähtub, et
aadressil xxx, Kohtla-Järve, teostati gaasikatla suitsukanali ummistuse likvideerimine.
Ummistuse eemaldamiseks avati kanal, et eemaldada allakukkunud kivid, kuna puudus eraldi
puhastusluuk ja gofreeritud toru ei olnud eemaldatav. Tehtud töö käigus on loodud avad, mida ei
saa käsitleda pretensioonina. Avarii puhastus oli vajalik, kuna oli reaalne oht elule (k. 1, tl. 146).
Kostja esitas ka A. K.`i seletuskirja, kes 2014. aasta novembri alguses kontrollis gaasikatla
tööseisundit aadressil xxx, Kohtla-Järve. Korterisse sisenedes tundis ta gaasilõhna ja oli sunnitud
katla välja lülitama. Ta puhastas katla, kuid kuna korsten ei olnud korras, siis see ei aidanud,
gaas sattus korterisse. Ta soovitas kiirkorras kutsuda korstnapühkija. Katelt sisse lülitada oli
ohtlik ja korter jäi ilma kütteta (k. 1, tl. 150).

Kostja esitas kohtule antud eluruumi endise üürniku V. D. (kostja tsiviilasjas nr. 2-12-41659)
kirja, milles viimane teatab, et üürides korterit aadressil xxx, puutus kokku järgmiste
probleemidega: halb küttekatla töö (halvasti süttis ja ei soojendanud korterit); mõned pistikud ei
töötanud, suure toa laminaat oli kriimustatud, lõhutud kraan vannitoas ja lagi kollane; halvasti
töötas külmik; kutsus korstnapuhastaja, kes soovitas lõhkuda seina korstna puhastamiseks, kuid
tal ei lubatud seda teha, samuti maksis ise väljakutse eest; kütteradiaatorite taga olid seinas
augud, millistest väga tugevalt puhus külma. Samuti heideti talle ette, et ta olevat põletanud
mingi kapi köögis ja jätnud korteri õudses seisundis, ta kahtlustab, et seal ei ole midagi
muutunud. Temalt nõuti 1 300 eurot, kuigi ta ei tea, mille eest (k. 2, tl. 22).

27. Kohus, hinnates kostja poolt esitatud vastuväiteid ja tõendeid, sh tunnistaja K. G.i ütlusi
kohtuistungil, kogumis, leiab, et kostja poolt on tõendatud eluruumis ilmnenud puuduste
olemasolu ja tema poolt tehtud kulutuste vajalikkus, kulutuste suurus, samuti lepingu
ülesütlemise vajalikkus seoses asjaoluga, et talvel ei olnud korteris võimalik elada. Kostja poolt
on tõendatud teenuste eest tasumine vastavalt talle esitatud arvetele, seega jääb arusaamatuks
hageja seisukoht hinnata kulutuse vajalikkust ja maksumuse õigustatust. Nagu nähtub
V. D. kirjast, siis paljud kostja poolt väljatoodud probleemid esinesid antud korteris juba aastatel
2011-2012 (probleemid küttega, külmikuga, augud seinas ja külm korter, probleemid korstnaga,
kollane lagi, jne). Seega ei ole tõendatud hageja väide, et üürile antud eluruum oli heas
seisukorras ning kõik probleemid, mis tekkisid, olid tekitatud kostja enda poolt. Lähtudes
asjaolust, et hageja poolt ei ole tõendatud kostjale tema poolt tehtud kulutuste hüvitamine, siis
leiab kohus, et kostja poolt oli põhjendatud tasaarvelduse teostamine ilma hageja otsese
nõusolekuta.

                                                                                                   15
28. Riigikohus on oma 09.11.2010.a. kohtuotsuses tsiviilasjas nr. 3-2-1-84-10 leidnud, et
Riigikohtu praktika järgi eeldab VÕS § 313 lg 1 rakendamine mõlema lepingupoole huvide
kaalumist, mille käigus võrreldakse, kas lepingu lõppemist sooviva poole huvid on olulisemad ja
saaksid lepingu jätkumise korral rohkem kahjustada kui teise lepingupoole huvid lepingu
lõppemise korral (vt Riigikohtu 21. mai 2004.a otsus tsiviilasjas nr 3-2-1-62-04, p 14).
Kolleegium lisab, et viidatud sätte eesmärgiks on tagada üürilepingu jätkamise võimatusel selle
õiglase lõpetamise võimalus. Samuti on kolleegium selgitanud, et VÕS § 313 lg 1 kohaldamine
nõuab kohtult diskretsiooniotsuse tegemist, sest kohtul tuleb kaaluda, kas üürilepingu
ülesütlemiseks oli olemas mõjuv põhjus, ning diskretsiooniotsuse sisu saavad kõrgema astme
kohtud kontrollida piiratult, eelkõige selles osas, kas alama astme kohus on ületanud
diskretsiooni piire (vt Riigikohtu 29. jaanuari 2008. a määrus tsiviilasjas nr 3-2-1-143-07, p 21).
29. VÕS § 313 lg 1, 2 järgi võib mõjuval põhjusel kumbki lepingupool nii tähtajatu kui
tähtajalise üürilepingu üles öelda. Põhjus on mõjuv, kui selle esinemisel ei saa ülesütlemist
soovivalt lepingupoolelt kõiki asjaolusid arvestades ja mõlemapoolseid huvisid kaaludes
eeldada, et ta lepingu täitmist jätkab. Erakorraline ülesütlemine on lubatud eelkõige käesoleva
seaduse §-des 314–319 nimetatud asjaoludel.

Õiguskirjanduses on leitud, et esineks VÕS § 313 lg 1 sätestatud üürilepingu ülesütlemise
õiguslik alus, tuleb hinnata, kas kõiki asjaolusid arvesse võttes saab eeldada, et ülesütlemist
soovib lepingupool lepingu täitmist ei jätka. Selle hindamisel tuleb lähtuda ka mõlema
lepingupoole huvidest. Reeglina peab kumbki lepingupool saama lähtuda sellest, et leping kehtib
korralise lõppemiseni. Seega tuleb hinnata kahe lepingupoole huve ja võtta seisukoht, kas
konkreetsed asjaolud on ülesütlemist sooviva lepingupoole jaoks sedavõrd olulised, et need
kaaluvad üles teise lepingupoole huvi lepingu korralise lõppemise kehtivuse osas. (Paul Varul,
Irene Kull, Villu Kõve, Martin Käerdi. Võlaõigusseadus II. Kommenteeritud väljaanne. Lk 238).

30. VÕS § 314 lg 1 kohaselt, kui üürnikul ei ole üürileandjast tuleneval põhjusel võimalik
üüritud asja kasutada, võib ta üürilepingu üles öelda, kui ta on üürileandjale andnud eelnevalt
mõistliku tähtaja asja kasutamise võimaldamiseks ning üürileandja ei ole selle tähtaja jooksul
võimaldanud üürnikul asja kasutada. Üürnik ei pea lepingu ülesütlemiseks eelnevalt
üürileandjale tähtaega andma, kui lepingu täitmine ei paku üürnikule ülesütlemist põhjustanud
asjaolu tõttu enam huvi.
Õiguskirjanduses on leitud, et üürnik ei pea VÕS § 314 alusel lepingu ülesütlemiseks eelnevalt
üürileandjale täiendavat tähtaega andma ja võib üürilepingu kohe üles öelda, kui lepingu täitmine
ei paku üürnikule ülesütlemist põhjustanud asjaolu tõttu enam huvi. Näiteks ei pea üürnik
üürileandjale asja kasutamise võimaluse loomiseks mõistlikku tähtaega andma siis, kui üürnik
vajab sama või analoogse asja kasutamise võimalust kohe ning on sunnitud seetõttu teise asja
üürima. Näiteks, kui üüritud auto osutub nii katkiseks, et seda ei saa kasutada. Tungiva vajaduse
korral on üürnik sunnitud uue auto üürima ning katab eelmise auto vastu huvi. Sama õiguslik
olukord valitseb ka siis, kui üürnik vajab elu- või äriruumi kohe ning ei saa oodata, kuni talvel
tekkinud küttesüsteemi viga parandatakse. Kui üürnik kolib asja kasutamise võimatuse tõttu
uuele üüripinnale, siis puudub üürnikul reeglina huvi vanale üüripinnale naasmise vastu. Selle
juures tuleks arvestada nii seda, milleks ja millal üürnik üüritud asja vajab, kui ka seda, kas
üürnikult võib eeldada, et ta üürib n-ö asendusasja esialgselt üüritud asja parandamise ajaks.
(Paul Varul, Irene Kull, Villu Kõve, Martin Käerdi. Võlaõigusseadus II. Kommenteeritud
väljaanne. Lk 242).

31. Kostja huvi puudumist jätkata poolte vahel sõlmitud üürilepingu täitmist toetab asjaolu, et
hageja poolt on olnud takistatud üüritud pinna sihtotstarbeline kasutamine - eluruum ei vastanud
lepingus märgitud tingimustele (liiga madal temperatuur). Kohus leiab, et antud juhul oleks
üürilepingu jätkumisel saanud rohkem kannatada kostja huvid.
                                                                                                16
32. Kohus leiab, et antud juhul moodustaks hageja põhjendatud nõue kokku 342,47 eurot (so
kolme kuu kommunaalteenuste ja 3 kuu üüri võlgnevus ilma viivisteta; 175+20+147,47=342,47
eurot). Leppetrahvi, koristusteenuse, pesumasina, kindlustuse omavastutuse ja 4 kuu üüri, so
kokku summas 669 eurot, osas on kohus oma arvamuse esitanud ning leiab, et nõue ei ole
põhjendatud ja ei kuulu rahuldamisele.

33. Kostja poolt esitatud tõenditest nähtub, et kostja on hagejale tasunud ja/või tasaarveldanud
hageja nõude kogusummas 344,02 eurot (vanniga seotud tööd 10 eurot, pesumasina paigaldus
125 eurot, gaasikatla puhastus 50 eurot, mõõdistusteenus 19,02 eurot ning tagatisraha 140 eurot).
Kohus ei võta arvesse pesumasina maksumust 100 eurot, kuna pesumasin on paigaldatud hageja
pesumasina asemele ning kumbki pool ei ole tõendanud, et hageja pesumasin oli/ei olnud
töökorras. Kuna hageja põhjendatud nõue moodustas 342,47 eurot ning kostja poolt on tõendatud
tasumine/tasaarveldamine summas 344,02 eurot, siis leiab kohus, et kostjal puudub võlgnevus
hageja ees. Seoses võlgnevuse puudumisega ei ole ka hageja viivisenõue põhjendatud ning kohus
jätab selles osas nõude rahuldamata.
34. Kõige eelpooltoodu alusel asub kohus kokkuvõtlikult seisukohale, et hagi ei ole põhjendatud
ja ei kuulu rahuldamisele.

Menetluskulude jaotus

35. TsMS § 173 lg 1, 2 kohaselt, asja menetlenud kohus märgib menetluskulude jaotuse
menetlusosaliste vahel kohtuotsuses või menetlust lõpetavas määruses, muu hulgas määruses,
millega hagita menetluse avaldus või teistmisavaldus lahendatakse või hagi või hagita menetluse
avaldus või teistmisavaldus jäetakse menetlusse võtmata või läbi vaatamata või asja menetlus
lõpetatakse. Asja järgmisena menetleva kohtu lahendis esitatakse kogu seni kantud
menetluskulude jaotus. Vajaduse korral tuleb märkida ära menetluskulude kandmise erisused
kohtuastmete kaupa, samuti kohtueelses menetluses. Menetluskulude jaotus tuleb kohtulahendis
märkida ka siis, kui menetlusosalised seda ei taotle.

TsMS § 162 lg 1 järgi kannab hagimenetluse kulud pool, kelle kahjuks otsus tehti. Kuna hagi
jääb rahuldamata, jäävad kostja menetluskulud hageja kanda.
36. TsMS § 174 lg 1 kohaselt, menetluskulude rahalise suuruse määrab menetluskulude jaotuse
alusel vajalikus ja põhjendatud ulatuses kindlaks asja menetlev kohus samas tsiviilasjas, millega
seoses kulud tekkisid. Kohus määrab menetluskulude rahalise suuruse kindlaks ka siis, kui
menetlusosalised ei esita menetluskulude kindlaksmääramise taotlust, võttes aluseks
menetluskulude nimekirja või tsiviilasja materjalid. TsMS § 138 lg 1 alusel on menetluskulud
kohtuvälised kulud. TsMS § 144 p 1 järgi on kohtuvälised kulud menetlusosaliste esindajate
kulud.
37. Kostja palub välja mõista hagejalt välja menetluskulud kogusummas 1252,50 eurot, sh
lepingulise esindaja kulu kokku 1 230 (käibemaksuga) (10,25 tundi*120), tõlketeenuse kulud
22,50 eurot (käibemaksuga). Kostja lepingulise esindaja tunnitasu on 120 eurot (käibemaksuga).

Riigikohtu senises praktikas on põhjendatuks ja vajalikuks peetud tunnitasu nii 120 eurot koos
käibemaksuga (01.10.2013 määrus tsiviilasjas nr 3-2-1-92-13) kui ka tunnitasu 120 eurot ilma
käibemaksuta (02.10.2013 määrus tsiviilasjas nr 3-2-1-93-13). Seega on kostja lepingulise
esindaja tunnitasu mõistliku suurusega.

Hageja esindaja väitel ei ole kostja menetluskulud põhjendatud.

Kostja on esitanud kohtule 3 dokumenti - 21.10.2015 vastuse (kogumahuga 8 lk, sisuline maht
moodustab 7 lk); 27.05.2015 tõendite esitamine (kogumaht 1,5 lk, sisuline maht 0,5 lk);
                                                                                              17
04.07.2016 seisukoht (kogumaht 4 lk, sisuline maht 3 lk). Kokku osales esindaja 2-l
kohtuistungil, kokku 3,0 tundi.

38. Lähtudes eeltoodust analüüsib kohus järgnevalt kostja esindaja poolt kohtule esitatud
menetluskulude nimekirja ning ajakulu, lähtudes kulutuste põhjendatusest ning vajalikkusest ja
arvestades asjaoluga, et seaduses ei ole piiratud kohtu pädevust kulude põhjendatuse ja
vajalikkuse ulatuse hindamisel:
     27.05.2016 kliendiga nõupidamine ja täiendavate tõendite esitamine – ajakulu 1
        tundi, tunni hind 120 eurot, tasumisele kuulub 120 eurot (käibemaksuga). Kohtule
        esitatud dokumendi sisuline maht moodustab 0,5 lk, seega leiab kohus, et nii kliendiga
        nõupidamiseks kui ka dokumendi koostamise põhjendatud ajakuluks on 0,5 tundi.
        Ülaltoodud asjaoludest lähtuvalt peab kohus põhjendatud antud toimingutele
        kulunud ajakuluks kokku 0,5 tundi, maksumusega 60 eurot (käibemaksuga).
     06.06.2016 istungiks ettevalmistumine ja istungil osalemine – ajakulu 2,25 tundi,
        tunni hind 120 eurot, tasumisele kuulub 270 eurot (käibemaksuga). 06.06.2016
        kohtuistung kestis 1,15 tundi, ettevalmistuseks piisav aeg advokaadi jaoks on kohtu
        arvamusel 0,5 tundi. Ülaltoodud asjaoludest lähtuvalt peab kohus põhjendatud antud
        toimingutele kulunud ajakuluks kokku 1,65 tundi, maksumusega 198 eurot
        (käibemaksuga).
     07.2016 tõlketeenus – ajakulu ei ole märgitud, tasumisele kuulub 22,50 eurot
        (käibemaksuga). Kuna kostja esindaja puhul on tegemist vandeadvokaadiga, kes peab
        valdama nõutaval tasemel riigikeelt, siis ei pea kohus tõlketeenuse hüvitamist
        põhjendatuks. Ülaltoodust lähtuvalt jätab taotluse täies ulatuses rahuldamata.

39. Eeltoodu põhjal on kostja põhjendatud ja vajalikud lepingulise esindaja kulud kokku 1098
eurot /9 tundi ja 15 minutit x 120/. Muud, käesoleva määrusega rahuldamata kostja kantud
menetluskulud jäävad kostja enda kanda.
Kostja märkis, et ta ei ole käibemaksukohuslane ning ei saa tekkinud kuludelt käibemaksu tagasi
arvestada.

Ülaltoodust lähtuvalt kuulub kostjalt hageja kasuks väljamõistmisele menetluskulu kogusummas
1 098 eurot.

Hageja menetluskulud jäävad täies ulatuses hageja enda kanda, seega kohus hageja
menetluskulude põhjendatust ei analüüsi.

TsMS 178 lg 2 kohaselt menetluskulude kindlaksmääramise määruse peale võib esitada
määruskaebuse menetluskulude kindlaksmääramist taotlenud ja menetluskulusid kandma
kohustatud isik, kui kaebuse hind ületab 200 eurot.

40. Kohtuotsus on tehtud ülaltoodud põhjendustel ja õiguslikel alustel TsMS § 434, § 438,
§ 442, § 453, § 632, § 632 lg 1 sätete kohaselt.

/allkirjastatud digitaalselt/

Helgi Vinni
Kohtunik




                                                                                            18

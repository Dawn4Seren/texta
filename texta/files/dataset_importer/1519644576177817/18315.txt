                           KOHTUMÄÄRUS
 Kohus                                Pärnu Maakohus
 Kohtunik                             Heli Käpp
 Määruse tegemise aeg ja koht         14.aprill 2016, Pärnu
 Tsiviilasja number                   2-15-112763
 Tsiviilasi                           H. K. ja L. K. (seaduslik esindaja M. T.) hagi K. K. vastu
                                      elatise väljamõistmiseks, M. T. hagi K. K. vastu
                                      otsustusõiguse saamiseks laste elukoha valikul ning
                                      suhtluskorra määramiseks ning hagidega ühte menetlusse
                                      liidetud K. K. avaldus ühise hooldusõiguse osaliseks
                                      lõpetamiseks ja K. K.le üleandmiseks
 Menetlustoiming                      Laste elatise nõuete osas menetluse lõpetamine kompromissi
                                      kinnitamisega, kirjalik menetlus
 Menetlusosalised ja nende            Hagejad:
 esindajad                               1. H. K. (isikukood xxxxxxxxxxx),
                                         2. L. K. (isikukood xxxxxxxxxxx), seaduslik esindaja M.
                                             T. (isikukood xxxxxxxxxxx; elukoht: xxxx xxx xx – xx,
                                             xxxxx; e-post: x)
                                      Kostja: K. K. (isikukood xxxxxxxxxxx, elukoht xxxxxx, xxxxx
                                      xxxx, xxxxx xxxx, xxxxx xxxxxxx)
 Kohtuistung                          14.04.2016, osalesid M. T. ja K. K.
RESOLUTSIOON
1. Kinnitada M. T. ja K. K. vahel 14.04.2016 kohtuistungil sõlmitud ja protokollitud järgmine
kokkulepe:
1.1. Alates kokkuleppe sõlmimisest K. K. täidab laste H. K. ja L. K. ülalpidamise kohustust sel
    teel, et tasub alates 2016.a aprillikuu eest esitatavast arvest mõlema lapse lasteaiamaksud ning
    kõik lasteaia üritustel osalemisega seotud H. K. ja L. K. kulud.
1.2. M. T. korraldab lasteaia arvete edastamise K. K.le.
1.3. K. K. katab laste kulud ja tagab neile vajaliku ülalpidamise sel ajal, kui lapsed viibivad tema
    juures.
1.4. Hagejad loobuvad nõuetest mõista K. K.lt välja elatis tagasiulatuvalt perioodi eest jaanuar
    2015 kuni august 2015 H. K. kasuks summas 1354,76 eurot ja L. K. kasuks summas 1328,97
    eurot, samuti nõudest välja mõista alates 01.09.2015 elatis seaduses sätestatud
    minimaalmääras kummagi hageja kasuks.
2. Lõpetada tsiviilasjas 2-15-112763 menetlus L. K. ja H. K. hagis K. K. vastu elatise
väljamõistmiseks.
                                                                              Tsiviilasi nr 2-15-112763

3. Tsiviilasjas 2-15-112763 jäävad menetlusse vanemate ühise hooldusõiguse muutmiseks ja
suhtlemiskorra kindlaksmääramiseks esitatud M. T. ja K. K. avaldused.
4. Elatise nõudega seotud menetluskulud jäävad iga kulu kandnud menetlusosalise enda kanda.
Hüvitatavate menetluskulude puudumise tõttu kohus menetluskulude suurust kindlaks ei määra.
Edasikaebamise kord
TsMS § 661 lg 4 alusel ei saa kohtumääruse peale ei saa edasi kaevata, kuna pooled kokkuleppel
välistasid määruskaebuse esitamise õiguse. Määrus jõustub avalikult teatavakstegemisest.
ASJAOLUD JA KOHTU PÕHJENDUSED
Pärnu Maakohtu menetluses on H. K. ja L. K. (seaduslik esindaja M. T.) hagi K. K. vastu elatise
väljamõistmiseks, M. T. hagi K. K. vastu otsustusõiguse saamiseks laste elukoha valikul ja
suhtluskorra määramiseks ning nende nõuetega ühte menetlusse liidetud K. K. avaldus ühise
hooldusõiguse osaliseks lõpetamiseks ja K. K.le üleandmiseks. Hooldusõiguse ja suhtluskorraga
seotud nõuete osas kohus 08.02.2016 määrusega peatas asjas menetluse 1.septembrini 2016 ning
suunas K. K. ja M. T. nõustamisele.
Elatise nõude lahendamiseks 14.04.2016 peetud kohtuistungil jõudsid K. K. ja M. T. elatise maksmise
osas kokkuleppele. Tsiviilkohtumenetluse seadustiku (TsMS) § 430 lg 2 kohaselt pooled avaldasid
kohtule protokollimiseks kompromissi tingimused. M. T. hagejate esindajana, arvestades K. K.
tegelikku majanduslikku olukorda ja sissetulekute suurust, loobus tagasiulatuva elatise nõudmisest
ning elatise nõudmisest minimaalmääras. Pooled leppisid kokku, et K. K. annab lastele ülalpidamist,
tasudes alates 2016. a aprillikuu eest tasumisele kuuluvast arvest H. K. ja L. K. lasteaia arved ning kõik
lasteaia üritustega seotud kulud. Samuti K. K. hoolitseb laste igapäevaste vajaduste rahuldamise eest
ja kannab lastega seotud kulud ajal, mil lapsed viibivad tema juures.
Pooled kinnitasid, et jäävad selle kokkuleppe juurde, taotlesid kompromissi kinnitamist ja asjas
menetluse lõpetamist. Pooled kokkuleppel loobusid kompromissi kinnitava kohtumääruse peale
määruskaebuse esitamise õigusest.
Kohus leiab, et kompromiss on seaduslik, ei riku avalikku huvi ja on täidetav. TsMS § 430 lg 1 kohaselt
pooled võivad menetluse kuni hagi kohta tehtud lahendi jõustumiseni lõpetada kompromissiga. Kohus
kinnitab kompromissi määrusega, millega ühtlasi lõpetab menetluse. Kompromissi kinnitamise
määruses märgitakse kompromissi tingimused. Eeltoodu alusel kohus kinnitab kompromissi ja TsMS
§ 428 lg 1 p 4 kohaselt lõpetab elatise nõude osas menetluse. Kohus jätkab selles tsiviilasjas menetlust
hooldusõigusega ja suhtlemiskorraga seotud avalduste osas.
Menetluse lõpetamisel kompromissi kinnitamisega on samad materiaalõiguslikud ja protsessuaalsed
tagajärjed nagu menetluse lõpetamisel kohtuotsusega, kui seadusest ei tulene teisiti.
TsMS § 173 lg 1 alusel kohus märgib määruses menetluskulude jaotuse menetlusosaliste vahel. TsMS
§ 168 lg 3 kohaselt kompromissi korral jäävad menetluskulud poolte endi kanda, kui nad ei lepi kokku
teisiti. Pooled teisiti kokku ei leppinud. Kohus menetluskulude suurust kindlaks ei määra.
TsMS § 661 lg 4 lubab poolte kokkuleppel määruskaebuse esitamise õiguse välistada. TsMS § 466 lg
3 alusel jõustub käesolev määrus teatavakstegemisest.

/allkirjastatud digitaalselt/

Heli Käpp
kohtunik




                                                                                                        2

                                                                                           4-16-1356




                            KOHTUMÄÄRUS

 Kohus                               Pärnu Maakohus

 Määruse tegemise aeg ja koht        10. märts 2016. a Haapsalu kohtumaja, kirjalik menetlus

 Väärteoasja number                  4-15-1356

 Kohtunik                            Piia Jaaksoo

 Väärteoasi                          Ilme Peedoson kaebus PPA Lääne Prefektuuri Haapsalu PJ
                                     19.02.2016 otsusele väärteoasjas nr 2570,15,001062
 Menetlusosalised                    Kaebuse esitaja Ilme Peedoson, isikukood *, elukoht *,
                                     Kohtuväline      menetleja      PPA      Lääne     Prefektuuri
                                     korrakaitsebüroo Haapsalu politseijaoskond, asukoht Lossiplats
                                     4 Haapsalu, e-post: haapsalu-pj@politsei.ee
 RESOLUTSIOON
 1. Väärteomenetluse seadustiku § 119 lg 1 alusel tühistada PPA Lääne Prefektuuri Haapsalu PJ
 19.02.2016 otsus väärteoasjas nr 2570,15,001062 ja lõpetada Ilme Peedoson suhtes
 väärteomenetlus KarS § 262 lg 1 järgi kvalifitseeritavas väärteos VTMS § 29 lg 1 p 1 alusel, kuna
 teos puuduvad väärteo tunnused.
 2. Saata kohtumääruse ärakiri Ilme Peedoson´ile ja           PPA Lääne Prefektuuri Haapsalu
 politseijaoskonnale.
 Edasikaebamise kord
 Määruse peale võib esitada määruskaebuse 15 päeva jooksul arvates määruse kättesaamisest Pärnu
 Maakohtu Haapsalu kohtumajja.

Menetluse käik
23.02.2016 saabus Pärnu Maakohtu Haapsalu kohtumajja Ilme Peedoson kaebus PPA Lääne
Prefektuuri Haapsalu PJ otsusele väärteoasjas nr 2570,15,001062. Kaebuses soovib I.Peedoson
väärteootsuse tühistamist.
07.03.2016 esitas kohtuväline menetleja kohtule väärteotoimiku ja oma seisukoha kaebuse osas.
Seisukohas leitakse, et tõendatud on, et I.Peedoson pani toime KarS § 262 lg 1 järgi kvalifitseeritava
väärteo, karistus on põhjendatud ning otsuse tühistamiseks ei ole põhjust.

Kohtu seisukoht
Ilme Peedoson`ile on väärteoprotokollis süüks arvatud järgmise vaarteo toimepanemine:




                                                                                                    1
                                                                                              4-16-1356

Ilme Peedoson 13.03.2015 ajavahemikul 10.00-13.00 Lääne maakonnas * vallas * vallavalitsuses
avalikus kohas solvas sõnadega M K-d.
Rikkus KorS § 55 lg 1 p 2.
Väärteo kvalifikatsioon KarS § 262 lg 1.
19.02.2016 väärteootsuses, millega I.Peedoson KarS § 262 lg 1 järgi kvalifitseeritavas väärteos süüdi
mõisteti, on teokirjeldus sisult sama, välja on jäänud, et tegu on toime pandud Nõva vallavalitsuses.

KarS § 262 pealkiri on avaliku korra rikkumine ja lg 1 sätestab väärteona avalikus kohas käitumise
üldnõuete rikkumise.
Avalikus kohas käitumise üldnõuded on eelkõige sätestatud KorS § 55 ja selle preambulis on välja
toodud üldklausel, et avalikus kohas on keelatud käituda teist isikut häirival viisil.
Riigikohtu lahendites on välja toodud, et teise isiku all tuleb mõelda isikut või isikuid, kes ei ole
õigusrikkujaga seotud. Asjasse puutumatute isikute häirimisega on tegemist siis, kui konflikti
lahendamisse saavad enda tahete vastaselt kaasatud ka kolmandad, asjasse puutumatud isikud.
KorS § 55 lg 1 p 2 sätestab, et avalikus kohas on keelatud teist isikut sõnaga solvata. Karistusseadustiku
kommenteeritud väljaandes (Juura 2015, 4. täiendatud ja ümbertöötatud väljaanne, lk 681) on KarS §
262 sisu selgitades asutud seisukohale: „Kuna solvamine üldjuhul karistatav ei ole, on oluline
tuvastada, et see toimuks avalikus kohas ja omandaks avaliku korra rikkumise mõõtme.“ Seega ka
juhul, kui üks isik teist solvab, on sellise teo kvalifitseerimiseks KarS § 262 järgi vajalik muuhulgas
tuvastada, et sellesse konflikti oleks kaasatud kolmandad, asjasse puutumatud isikud.

Käesolevas väärteoasjas ei nähtu väärteoprotokollis olevast teokirjeldusest, et konflikti oleks kaasatud
olnud kolmandad, asjasse puutumatud isikud.
VTMS § 87 kohaselt väärteoasja arutatakse ainult menetlusaluse isiku suhtes ja väärteoprotokollis
sätestatud ulatuses. See tähendab, et kohus saab asja arutada vaid väärteoprotokollis kirjeldatud teo
piires. Väärteoprotokoll peab sisaldama kõiki andmeid, mille alusel on võimalik hinnata, kas
süüteokoosseisu objektiivsed ja subjektiivsed tunnused on täidetud. Kohtul puudub õigus ise tuvastada
väärteoprotokollis kajastamata asjaolusid.

Seega, et I.Peedoson poolt M.K solvamine oleks kvalifitseeritav KarS § 262 järgi, peaks olema ka
tõendatud, et konflikti olid kaasatud kolmandad, asjasse puutumatud isikud. Sellist asjaolu aga
väärteoprotokollis kajastatud ei ole ja kohus ise ei ole õigustatud sellist väärteoprotokollis kajastamata
asjaolu tuvastama. Seega väärteoprotokollis kirjeldatud, I.Peedoson´ile süüks arvatud tegu, ei täida
KarS § 262 lg 1 sätestatud väärteo koosseisu.

VTMS § 119 lg 1 sätestab, et maakohtunik võib kohtuistungit korraldamata ja menetlusosalisi
väljakutsumata tühistada kohtuvälise menetleja otsuse määrusega ja lõpetada väärteomenetluse üksnes
kaebuse põhjal, kui ta leiab, et kohtuvälises menetluses ei ole menetlust lõpetatud väärteomenetlust
välistavatel asjaoludel vastavalt VTMS §-le 29.
VTMS § 29 lg 1 p 1 kohaselt väärteomenetlus tuleb lõpetada, kui teos puuduvad väärteo tunnused.

Lähtudes eeltoodud asjaoludest ja seadusesätetest leiab kohus, et PPA Lääne Prefektuuri Haapsalu PJ
19.02.2016 otsus väärteoasjas nr 2570,15,001062 tuleb tühistada ja I.Peedoson suhtes väärteomenetlus
lõpetada, kuna väärteoprotokollis kirjeldatud I.Peedoson`ile süüks arvatavas teos puuduvad väärteo
tunnused.

/allkirjastatud digitaalselt/
Piia Jaaksoo
Kohtunik


                                                                                                        2

                          KOHTUMÄÄRUS
Kohus                               Harju Maakohus

Kohtunik                            Kaie Almere

Määruse tegemise aeg ja koht        18. aprill 2016 Tallinn, Kentmanni kohtumaja

Tsiviilasja number                  2-15-19432

Tsiviilasi                          XXX OÜ hagi XXXOÜ vastu võlgnevuse nõudes
Menetlusosalised ja nende           Hageja XXX OÜ (registrikood XXX, asukoht XXX)
esindajad                           Hageja lepinguline esindaja Kersti Puuri (e-post
                                    menetlus@idr.ee)
                                    Kostja XXXOÜ (registrikood XXX, asukoht XXX, e-post
                                    XXX)
                                    Kostja esindaja Raul Feldman (e-post raul@kohtuabi.eu)
Menetlustoimingu tegemise viis      Kirjalik menetlus

RESOLUTSIOON
1. Kinnitada XXX OÜ ja XXXOÜ vahel sõlmitud kompromiss alljärgnevas:
   1.1 Tsiviilkohtumenetluse seadustiku § 430 lg 1 sätestab, et pooled võivad menetluse
       kuni hagi kohta tehtud lahendi jõustumiseni lõpetada kompromissiga. Kohus
       kinnitab kompromissi määrusega, millega ühtlasi lõpetab asja menetluse.
       Kompromissi kinnitamise määruses märgitakse kompromissi tingimused.
       Vastavalt eeltoodule lõpetavad pooled Harju Maakohtu Kentmanni kohtumaja
       menetluses oleva tsiviilasja nr 2-15-19432 kompromissiga.
   1.2 Kostja kohustub tasuma 1787 (üks tuhat seitsesada kaheksakümmend seitse) eurot
       ja 22 senti hageja OÜ XXX kontole nr. XXXXXXXXXXXXXXX (Sampo Pank)
       alljärgneva graafiku alusel:
        1.2.1. Hiljemalt 25.04.2015.a. - 446,75 €
        1.2.2 Hiljemalt 25.05.2015.a. - 446,75 €
        1.2.3 Hiljemalt 24.06.2015.a. - 446,75 €
        1.2.4 Hiljemalt 25.07.2015.a. - 446,97 €
   1.3 Hageja loeb oma nõude rahuldatuks kompromissi punktis 1.2 märgitud summa
       tasumisel.
   1.4 Pooled kinnitavad, et neil puuduvad tsiviilasja nr 2-15-19432 aluseks olevate
       asjaoludega seonduvalt üksteise suhtes mistahes nõuded ja pretensioonid, va
       käesolevast kompromisslepingust tulenevad nõuded.
   1.5 Pooled on TsMS §-i 64 lg 2 kohaselt kokku leppinud, et lühendavad kompromissi
       kinnitamise kohta tehtava kohtumääruse kaebetähtaega. Pooltel on õigus esitada
       määruskaebus kompromissi kinnitamise kohta tehtavale kohtumäärusele 3 (kolm)
       päeva jooksul nimetatud kohtumääruse kättetoimetamisest.
   1.6 Pooled on kokku leppinud, et juhul kui kostja rikub kompromisslepingu punktis
       1.2 võetud kohustusi, on hageja esindajal õigus koheselt alustada täitemenetlust
       kogu kompromissisumma (1787,22€) või selle tasumata jäänud osas.
   1.7 Poolte menetluskulud jäävad kummagi poole enda kanda.
   1.8 Pooled kinnitavad, et nad on teadlikud kompromissi kinnitamise ja tsiviilasja
       menetluse lõpetamise õiguslikest tagajärgedest, sealhulgas tsiviilkohtumenetluse
       seadustiku §-i 432 sisust, mille kohaselt menetluse lõpetamisel kompromissiga on
       lõpetamisel samad materiaalõiguslikud ja protsessuaalsed tagajärjed nagu
       menetluse lõpetamisel kohtuotsusega, sealhulgas ei saa hageja uuesti pöörduda
       kohtusse hagiga sama kostja vastu vaidluses samal alusel ja sama hagieseme üle.
2. Lõpetada menetlus tsiviilasjas nr 2-15-19432             XXX OÜ hagis XXXOÜ vastu
   võlgnevuse nõudes.
3. Tagastada IDR Inkasso OÜ arvelduskontole nr XXXXXXXXXXX Swedbank AS-is
   28.12.2015 tasutud riigilõivust pool, so 112,50 eurot.
Edasikaebamise kord
Kohtumäärusele võib esitada määruskaebuse Tallinna Ringkonnakohtule Harju Maakohtu
Kentmanni kohtumaja kaudu 3 päeva jooksul alates määruse kättetoimetamisest tulenevalt
poolte kokkuleppest ja tsiviilkohtumenetluse seadustiku (TsMS) §-st 661 lg 4.
Asjaolud ja kohtumääruse põhjendused
Harju Maakohtu menetluses on XXX OÜ hagi XXXOÜ vastu poolte vahel sõlmitud suulisest
töövõtulepingust tuleneva võlgnevuse nõudes. Pooled sõlmisid kompromissi ning esitasid
14.04.2016 kompromisslepingu allkirjastatuna kohtule kinnitamiseks. Pooled paluvad kohtul
kinnitada kompromiss, kajastada määruse resolutsioonis kompromissi tingimused ning
lõpetada tsiviilasja nr 2-15-19432 menetlus. Hageja palub TsMS §-i 150 lg 2 p 1 alusel
tagastada pool tsiviilasjas nr 2-15-19432 tasutud riigilõivust summas 112 eurot ja 50 senti
IDR Inkasso OÜ pangakontole nr XXXXXXXXXXXX Swedbank.
TsMS § 428 lg 1 p 4 kohaselt lõpetab kohus menetluse otsust tegemata, kui pooled on
sõlminud kompromissi ja kohus kinnitab selle. TsMS § 430 lg 1 kohaselt võivad pooled
menetluse kuni hagi kohta tehtud lahendi jõustumiseni lõpetada kompromissiga. Kohus
kinnitab kompromissi määrusega, millega ühtlasi lõpetab asja menetluse. Kompromissi
kinnitamise määruses märgitakse kompromissi tingimused. TsMS § 430 lg 3 kohaselt kohus
ei kinnita kompromissi, kui see on vastuolus heade kommetega või seadusega või rikub olulist
avalikku huvi või kui kompromissi ei ole võimalik täita. Antud kompromiss ei ole vastuolus
heade kommete või seadusega ega riku avalikku huvi ja seda on võimalik täita. Kohus leiab,
et kompromiss tuleb kinnitada ja menetlus asjas lõpetada.
TsMS § 150 lg 2 p 1 kohaselt tagastatakse kompromissi korral pool riigilõivust. TsMS § 150
lg 4 kohaselt tagastab riigilõivu kohus, kelle menetluses asi viimati oli, üksnes selle
menetlusosalise avalduse alusel, kes riigilõivu tasus või kelle eest riigilõiv tasuti. Hageja on
taotlenud kohtult kompromissi sõlmimisega seoses poole riigilõivu. Hageja on tasunud
hagiavalduse esitamise eest 28.12.2015 riigilõivu summas 225 eurot. Kohus leiab, et vastavalt
hageja taotlusele tuleb seoses kompromissi sõlmimisega tagastada hagejale menetluses
tasutud riigilõivust pool, so 112,50 eurot.
TsMS § 661 lg 4 kohaselt võib poolte kokkuleppel määruskaebuse esitamise tähtaega
hagimenetluses lühendada või määruskaebuse esitamise õiguse välistada. Pooled on
lühendanud määruskaebuse esitamise aja 3 päevani.
TsMS § 173 lg 1 kohaselt märgib asja menetlenud kohus menetluskulude jaotuse
menetlusosaliste vahel kohtuotsuses või menetlust lõpetavas määruses. TsMS § 168 lg 3
kohaselt kompromissi sõlmimise korral kannavad pooled oma menetluskulud ise, kui nad ei
ole kokku leppinud teisiti. Pooled on kokku leppinud, et poolte menetluskulud jäävad
kummagi poole enda kanda.


/allkirjastatud digitaalselt/
Kaie Almere
kohtunik

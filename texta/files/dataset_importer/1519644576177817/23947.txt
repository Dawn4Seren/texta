                                    MÄÄR US
Kohus                                Tartu Ringkonnakohus
Kohtukoosseis                        Agu Timmi, Maili Lokk, Tiina Pappel
Määruse tegemise aeg ja koht         10.02.2016, Tartu
Haldusasja number                    3-15-3028
Haldusasi                            Aleksei Nikiforovi kaebus Viru Vangla vastu
Vaidlustatud kohtulahend             Tartu Halduskohtu 15.12.2015. a määrus
Menetluse alus ringkonnakohtus       Aleksei Nikiforovi määruskaebus
Asja läbivaatamine                   Kirjalik menetlus
Menetlusosalised                     Kaebaja Aleksei Nikiforov
                                     Vastustaja Viru Vangla


RESOLUTSIOON
Jätta määruskaebus rahuldamata ja Tartu Halduskohtu 15.12.2015. a määruse
resolutsiooni p 1 muutmata, muutes halduskohtu määruse põhjendusi vastavalt
käesoleva määruse põhjendustele.

EDASIKAEBAMISE KORD
Määruse peale võib esitada määruskaebuse otse Riigikohtule 15 päeva jooksul määruse
kättetoimetamisest arvates.

ASJAOLUD JA MENETLUSE KÄIK

1. A. Nikiforov esitas 29.11.2015 Tartu Halduskohtule kaebuse, milles ta märkis, et ta viidi
Viru Vangla punase maja kartserist üle kartserikambrisse, mis asub kollases majas. Kaebaja
taotles tema tagasiviimist punase maja kartserisse, kuna tingimused kollase maja kambris ei
vasta nõuetele. Kaebaja taotles tema üleviimisega tekitatud kahju 1000 euro hüvitamist. Veel
märkis kaebaja, et Viru Vangla 13.10.2015. a käskkirjaga nr 6-4/576 kohaldati tema suhtes
täiendavat julgeolekuabinõud – kui keegi siseneb kaebaja kambrisse, pannakse kaebajale
peale käerauad. Kaebaja taotles nimetatud käskkirja tühistamist ja käeraudade kohaldamisega
tekitatud kahju 10 000 euro hüvitamist.

2. Tartu Halduskohus tagastas 15.12.2015. a määrusega kaebuse 12.10.2015 toimunud
kaebaja ümberpaigutamisega ja Viru Vangla 13.10.2015. a käskkirjaga nr 6-4/576 (käeraudade
kohaldamisega) tekitatud kahju hüvitamise nõuetes (resolutsiooni p 1) halduskohtumenetluse
seadustiku (HKMS) § 121 lg 1 p 4 alusel; jättis kaebuse ülejäänud osas käiguta ja andis
kaebajale puuduste kõrvaldamiseks 10 päeva. Määruse põhjendused:
1) Viru Vangla andmetel (tl 9) ei ole kaebaja esitanud vanglale taotlust tema
ümberpaigutamisega tekitatud kahju hüvitamiseks. Kaebaja andmetel esitas ta vaide ja kahju
hüvitamise taotluse 14.10.2015. Viru Vangla edastas kohtule kolm kaebaja pöördumist seoses
ümberpaigutamisega (tl 12, 14, 16-17, tõlge tl 18-19), mis ei sisalda taotlust kahju
hüvitamiseks. Seega ei ole kaebajal õigust esitada ümberpaigutamisega tekitatud kahju
hüvitamise nõuet kohtule.
2) Käeraudade kohaldamisega tekitatud kahju hüvitamise nõudes esitas kaebaja vanglale
venekeelse taotluse 19.10.2015 (tl 24p, tõlge tl 25) ja taotluse tõlge saabus vanglasse
17.11.2015 (tl 9). Seega ei ole taotluse läbivaatamise tähtaeg möödunud. Kaebajal ei ole
praegu õigust esitada käeraudade kohaldamisega tekitatud kahju hüvitamise nõuet kohtule.
Kaebaja on pöördunud kohtu poole ennatlikult.

MENETLUSOSALISTE PÕHJENDUSED

3. A. Nikiforov esitas 30.12.2015 määruskaebuse, milles ta vaidleb vastu tema kaebuse
tagastamisele (kohtumääruse p 1). Kaebaja vaidleb vastu kaebuse tagastamisele kahju
hüvitamise nõude osas, kuna ta on läbinud Viru Vanglas kohtueelse menetluse, sest esitas
vanglale eelnevalt kahju hüvitamise taotluse. Kaebaja ei ole nõus sellega, et tal puudub
kaebeõigus, et esitada kohtule nõue kahju hüvitamiseks, mis tekitati talle üleviimisega.

4. Viru Vangla esitas 25.01.2016 vastuse määruskaebusele, milles ta palub jätta
määruskaebus rahuldamata ja Tartu Halduskohtu 15.12.2015. a määrus muutmata. Vastustaja
on seisukohal, et halduskohus on õigesti leidnud, et kaebaja ei ole läbinud tagastatud kaebuse
osas määruse tegemise hetkeks vangistusseaduse (VangS) § 1¹ lg-s 8 sätestatud kohustuslikku
kohtueelset menetlust. Kontrollides kaebaja pöördumisi, leidis vangla, et kaebaja poolt
19.10.2015 vanglale üle antud ja vanglas numbriga 6-14/41178-1 registreeritud pöördumine
sisaldas ühelauselist nõuet 1000 euro hüvitamiseks seoses tema ümber paigutamisega
punasest majast kollasesse, millisele pöördumisele vangla vastas 02.11.2015, nõudes
muuhulgas tõlke esitamist, kuid kaebaja ei ole tõlget esitanud. Vangla märgib, et on alustanud
vangla sisekorraeeskirja (VSkE) §-s 49¹ sätestatud tõlkimisprotsessiga ja vangla lahendab
kahjunõude esimesel võimalusel ning kui kaebaja ei nõustu vangla lahendusega, on tal peale
seda õigus pöörduda kahjunõudega kohtu poole. Vangla on seisukohal, et kaebaja kaebus
halduskohtule oli esitatud ennatlikult.

RINGKONNAKOHTU PÕHJENDUSED

5. Ringkonnakohus leiab, et määruskaebuse rahuldamiseks puudub alus, kuid halduskohtu
määruse põhjendusi tuleb osaliselt muuta.

6. HKMS § 2 lg-st 4 tulenevalt tõlgendab kohus menetlusosaliste avaldusi ja lähtub nende
lahendamisel esitaja tegelikust tahtest. Kuigi määruskaebuses ei ole kaebaja sõnaselgelt
esitanud taotlust Tartu Halduskohtu 15.12.2015. a määruse tühistamiseks, saab selles märgitud
põhjendusest järeldada kaebaja tahtena, et ringkonnakohus tühistaks Tartu Halduskohtu
15.12.2015. a määruse resolutsiooni p-i 1 seonduvalt kaebuse tagastamisega kaebaja
ümberpaigutamisega tekitatud kahju hüvitamise nõude osas.

7. Ringkonnakohus peab esmalt vajalikuks selgitada, et HKMS § 47 lg 1 sätestab, et seadus
võib mõnda liiki nõude lahendamiseks ette näha kohustusliku vaidemenetluse või muu
kohustusliku kohtueelse menetluse. Sellisel juhul võib kaebuse esitada üksnes siis, kui isik on
pidanud kinni nõude kohtueelseks lahendamiseks ettenähtud korrast, ning üksnes ulatuses,
milles tema nõuet ei ole selles korras tähtaegselt rahuldatud. HKMS § 121 lg 1 p 4 näeb ühe
imperatiivse kaebuse tagastamise alusena ette olukorra, kus kaebaja ei ole kinni pidanud
nõude kohtueelseks lahendamiseks ettenähtud kohustuslikust korrast. Kinnipeetavate puhul
näeb kohustusliku kohtueelse menetluse ette VangS, mille § 1¹ lg 8 kohaselt on vangla

2                                             2
tekitatud kahju hüvitamiseks kinnipeetaval või vahistatul õigus halduskohtu poole pöörduda
tingimusel, et kinnipeetav või vahistatu on eelnevalt esitanud riigivastutuse seaduses
sätestatud korras kahju hüvitamise taotluse vanglale ning vangla on taotluse tagastanud või
rahuldamata või tähtaegselt läbi vaatamata jätnud. Seega tuleneb VangS-st kinnipeetavale
vangla tekitatud kahju hüvitamise nõude korral kohustusliku kohtueelse menetluse läbimise
kohustus, mille järgimata jätmisel ei ole kaebuse lubatavuse eeldused täidetud ning kohtul on
alus kaebus HKMS § 121 lg 1 p 4 alusel tagastada.

8. Määruskaebemenetluses on vaidlus üksnes selle üle, kas Tartu Halduskohtu poolt kaebuse
tagastamine kaebaja ümberpaigutamisega tekitatud kahju hüvitamise nõude osas on
põhjendatud.

9. Halduskohus, tuginedes Viru Vangla poolt kohtule esitatud andmetele, leidis, et kaebaja
poolt vanglale esitatud pöördumised seoses ümberpaigutamisega ei sisalda taotlust kahju
hüvitamiseks, millest järeldas, et kaebajal ei ole õigust esitada ümberpaigutamisega seotud
kahju hüvitamise nõuet kohtule. 25.01.2016. a vastuses kaebaja määruskaebusele on
vastustaja märkinud, et kaebaja poolt 19.10.2015 vanglale üle antud venekeelses pöördumises
(tl 73-73p), mis on registreeritud numbriga 6-14/41178-1, sisaldub nõue 1000 euro
hüvitamiseks seoses tema ümberpaigutamisega punasest majast kollasesse. Vastustaja
varasemalt kohtule sellekohast pöördumist esitanud ei ole. Vastustaja andmetel ei esitanud
kaebaja vanglale eelnimetatud pöördumise tõlget, mistõttu on vangla alustanud VSkE §-s 49¹
sätestatud tõlkimisprotsessiga ja lahendab kahjunõude esimesel võimalusel. Seega on asjas
ilmnenud, et kaebaja on siiski 19.10.2015 esitanud vanglale ümberpaigutamisega seonduvalt
tekitatud kahju hüvitamise nõude. Asjas puudub vaidlus selle üle, et vangla ei ole kaebaja
19.10.2015. a taotlust veel lahendanud, silmas pidades, et võõrkeelse avalduse korral
arvestatakse menetlustähtaega tõlke saabumisest, juhinduvalt riigivastutuse seaduse § 18 lg-st
1 ja haldusmenetluse seaduse § 33 lg-st 4. Seega ei ole nimetatud taotluse läbivaatamise
tähtaeg kohtusse pöördumise hetkel möödunud, mistõttu ei olnud kaebajal õigust esitada
ümberpaigutamisega tekitatud kahju hüvitamise nõuet kohtule, vaid kaebaja on antud
olukorras pöördunud kohtu poole ennatlikult. Halduskohus on kaebajale asjakohaselt
selgitanud, et HKMS § 43 lg 2 kohaselt ei võta kaebuse tagastamine õigust pöörduda uuesti
kohtusse. Selleks tuleb kaebajal läbida kohustuslik kohtueelne menetlus. Kohtusse saab
kaebaja pöörduda pärast seda, kui kaebaja kahju hüvitamise taotlus on õigusvastaselt
tagastatud, jäetud rahuldamata või jäetud tähtaegselt lahendamata.

10. Kõike eelnevat arvestades on ringkonnakohus seisukohal, et A. Nikiforovi kaebus on
vaidlustatud osas talle õiguspäraselt tagastatud ning kohus ei saanud kohustuslikku
kohtueelset menetlust lugeda nõuetekohaselt läbituks. Kuna Tartu Halduskohus on
lõpptulemusena jõudnud õige järelduseni ja tagastas A. Nikiforovi kaebuse, siis jääb tema
määruskaebus rahuldamata ja Tartu Halduskohtu 15.12.2015. a määruse resolutsiooni p 1
muutmata, kuid ringkonnakohus muudab osaliselt halduskohtu määruse põhjendusi vastavalt
käesoleva määruse põhjendustele.




    /allkirjastatud digitaalselt/   /allkirjastatud digitaalselt/   /allkirjastatud digitaalselt/
             Agu Timmi                       Maili Lokk                     Tiina Pappel




3                                                  3

                       KOHTUOTSUS
                                Eesti Vabariigi nimel

Kohus                         Tallinna Ringkonnakohus

Kohtukoosseis                 Indrek Soots, Ülle Jänes, Gaida Kivinurm

Otsuse tegemise aeg ja koht   5. veebruar 2016, Tallinn

Tsiviilasja number            2-15-103596

Tsiviilasi                    TR hagi Osaühingu EUROPARK ESTONIA vastu
                              alusetult saadu tagastamiseks ja kahju hüvitamiseks

Vaidlustatud kohtulahend      Harju Maakohtu 07.09.2015 otsus

Kaebuse esitaja ja kaebuse    TR apellatsioonkaebus
liik

Apellatsioonkaebuse hind      585 eurot

Menetlusosalised ja nende     Hageja: TR (isikukood XXXXXXXXXXX), lepinguline
esindajad                     esindaja vandeadvokaat Ott Saame

                              Kostja: Osaühing EUROPARK ESTONIA (registrikood
                              10811490), lepinguline esindaja Kädi Sacik-Korn

Kohtuistungi toimumise aeg    18.01.2016, avalik kohtuistung

Resolutsioon
   1. Tühistada Harju Maakohtu 07.09.2015 otsus osas, milles jäeti rahuldamata TR
       hagi Osaühingu EUROPARK ESTONIA vastu 330 euro väljamõistmiseks, samuti
       menetluskulude jaotuse osas.
   2. Teha selles osas uus otsus, millega mõista Osaühingult EUROPARK ESTONIA
       välja TR kasuks võlgnevus 330 (kolmsada kolmkümmend) eurot.
   3. Maakohtu menetluskulud jätta poolte endi kanda.
   4. Muus osas jätta Harju Maakohtu 07.09.2015 otsus muutmata.
   5. Apellatsioonkaebus rahuldada osaliselt.
   6. Ringkonnakohtu menetluskulud jätta poolte endi kanda.
   7. Kohtuotsuse kehtiva resolutsiooni terviklik sõnastus on järgmine:
   7.1 Hagi rahuldada osaliselt.
   7.2 Mõista Osaühingult EUROPARK ESTONIA välja TR kasuks võlgnevus 330
       (kolmsada kolmkümmend) eurot.
   7.3 Maakohtu ja ringkonnakohtu menetluskulud jätta poolte endi kanda.
Edasikaebamise kord
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavakstegemisest.

Hagimenetluses Riigikohtus võib menetlusosaline menetlustoiminguid teha ning avaldusi ja
taotlusi esitada üksnes vandeadvokaadi vahendusel. Menetlusosaline võib ise esitada
Riigikohtule menetlusabi saamise taotluse, samuti esitada teise menetlusosalise kaebuse või
muu taotluse kohta seisukohti ja vastuväiteid. Menetlusabi andmise taotlus ei peata seaduses
sätestatud ega kohtu määratud menetlustähtaja kulgemist. Seaduses sätestatud tähtaja
järgimiseks peab menetlusabi taotleja tegema tähtaja kestel ka menetlustoimingu, mille
tegemiseks ta menetlusabi taotleb, eelkõige esitama kaebuse. Kaebuse põhjendamiseks või
riigilõivu tasumiseks või kaebuses esineva sellise puuduse kõrvaldamiseks, mis on seotud
menetlusabi taotlemisega, annab kohus mõistliku tähtaja pärast menetlusabi andmise taotluse
lahendamist, kui nimetatud taotlus ei olnud esitatud põhjendamatult või tähtaja pikendamise
eesmärgil. See ei välista menetlustähtaja ennistamist.

Hagi ja selle aluseks olevad asjaolud
1. 18.02.2015 esitas TR (hageja) Pärnu Maakohtule maksekäsu kiirmenetluse avalduse
   Osaühingu EUROPARK ESTONIA (kostja) vastu 585 euro saamiseks. 17.04.2015
   määrusega lõpetati maksekäsu kiirmenetlus seoses vastuväite esitamisega ning nõue anti
   üle Harju Maakohtule menetluse jätkamiseks hagimenetluses.

2. 04.05.2015 esitas hageja Harju Maakohtule hagiavalduse, millega palus kostjalt välja
   mõista alusetult saadu ja kahju hüvitise summas 585 eurot. Hagiavalduse kohaselt parkis
   hageja 17.02.2015 talle kuuluva auto (reg nr XXX XXX) Tallinnas Tartu mnt 10a asuvasse
   kostja poolt parkimist korraldavasse tasulisse parklasse, kuid unustas parkimise eest tasuda.
   Kostja teisaldas hageja auto Rävala tn parkimismajja ning lubas enda valduses olevast
   piiratud parkimisalast auto tagastada, kui hageja tasub leppetrahvi ja auto teisaldamise
   kulud. Auto tagastamise eest tasus hageja kostja nõudmisel leppetrahvi 30 eurot
   (hagiavalduses ekslikult märgitud 20 eurot) ja teisaldamise kulu 105 eurot, kokku 135
   eurot. Lisaks sellele kandis hageja õigusabikulusid summas 450 eurot. Hageja ei ole
   sõlminud kostjaga lepingut leppetrahvi kohaldamise ja auto teisaldamise kohta. Sellise
   kokkuleppe olemasolu korral on sellised tingimused tühised tüüptingimused ning kostja
   peab hagejale ilma õigusliku aluseta saadud summad tagastama.

Kostja vastuväited
3. Kostja hagi ei tunnistanud ning vaidles sellele vastu. Parkimistingimused on Tartu mnt 10a
   parklas nähtavale kohale paigaldatud ning nendega on võimalik enne parkimislepingu
   sõlmimist tutvuda, mistõttu on parkimislepingu tingimused parkimislepingu osaks.
   Parkimistingimustega tutvumata jätmine ei vabasta kohustuse täitmisest. Hagejale kuuluv
   auto oli pargitud enne teisaldamist kaheksal korral ilma selle eest tasumata. Hageja on auto
   omanik, mistõttu on tal asjaõigusest tulenev õigus sõidukit vallata, kasutada ja käsutada ja
   tuleb eeldada, et tema sõlmis parkimislepingu kõigil 9-l korral, kui kostja väljastas
   leppetrahvi parkimise eest tasumata jätmise tõttu. Parkimislepingu tingimustes on kokku
   lepitud leppetrahvi kohaldamise õiguses ning kohaldatud leppetrahv ei ole ebamõistlikult
   suur. Samuti on kostjal õigus lisaks leppetrahvile kohaldada õiguskaitsevahendina sõiduki
   teisaldamist ning teisaldamisega seotud kulud jäävad auto kasutaja kanda. Hagejale kuuluva
   auto teisaldamine ei ole parkimislepingu rikkumise korduvust ja sõiduki kasutaja korduvat
   hoiatamist arvesse võttes ebaproportsionaalne. Kuna kostja teisaldas hageja omandis oleva

                                                                                              2
   auto õiguspäraselt, puudub alus kostjalt leppetrahvi, teisaldamisega seotud kulude ja
   õigusabikulude väljamõistmiseks.

Esimese astme kohtu lahend ja selle põhjendused
4. Harju Maakohus jättis 07.09.2015 otsusega hagi rahuldamata ja menetluskulud hageja
   kanda.

5. Maakohtu otsuse kohaselt sõlmiti 17.02.2015 poolte vahel üürileping parkimiskoha
   kasutamiseks Tartu mnt 10a parklas. Parkimislepingu eesmärgiks on anda tasu eest koht
   parklas parkimiseks ning seega on sellel võlasuhtel üürilepingu tunnused. Asjaolu, et
   pooltevahelisele võlasuhtele ei kohaldu kõik 15. peatükis sätestatud üürilepingu sätted, ei
   välista vaidlusaluse lepingulise suhte kvalifitseerimist üürilepingu sarnase võlasuhtena.
   Parkimislepingu puhul on tegemist tüüptingimustega lepinguga. Kostja on paigaldanud
   parkimistingimused nähtavale kohale ning nende sisuga on võimalik suuremate
   pingutusteta tutvuda. Hagejale oli parkimislepingu sõlmimine tavapärane ning tal oli
   võimalik kõikide parkimistingimustega tutvuda. Asjaolu, et hageja ei pidanud vajalikuks
   tingimusi lugeda, ei vabasta teda kohustuse täitmisest.

6. Poolte vahel puudub vaidlus selle üle, et hageja jättis 17.02.2015 auto parkimisel
   parkimistasu maksmata, rikkudes sellega parkimistingimusi. Selle tagajärjel teisaldas kostja
   17.02.2015 kell 10:50 hageja auto ning nõudis hagejalt leppetrahvi 30 eurot ja
   teisaldamiskulusid 105 eurot. VÕS § 42 lg 3 p 5 kohaselt lepingus, mille teiseks pooleks on
   tarbija, on ebamõistlikult kahjustav eelkõige tüüptingimus, millega nähakse ette, et teine
   lepingupool peab oma kohustuse rikkumise korral maksma tingimuse kasutajale
   ebamõistlikult suurt leppetrahvi, ebamõistlikult suurt kindlaksmääratud suuruses
   kahjuhüvitist või muud hüvitist, või kui teiselt lepingupoolelt võetakse võimalus tõendada
   tegeliku kahju suurust. Käesoleval juhul on kostja kehtestanud leppetrahvi 30 eurot
   parkimistasu maksmata jätmisel. Leppetrahvi nõudis kostja hagejalt lepingu rikkumise
   päeval ja hageja tasus selle samal päeval. Kohus leidis, et kohaldatava leppetrahvi suurus
   on mõistlik. Seoses hageja alternatiivse taotlusega leppetrahvi vähendamiseks, märkis
   maakohus, et VÕS § 162 lg 3 järgi ei või leppetrahvi maksmiseks kohustatud lepingupool
   leppetrahvi vähendamist nõuda pärast seda, kui ta on leppetrahvi tasunud.

7. Poolte vaheline leping sisaldab tingimust, mille kohaselt on parkimise korraldajal õigus
   teisaldada sõiduk sõidukijuhi vastutusel ja kulul juhul, kui sõiduki parkimisel on rikutud
   parkimistingimusi, kui sõiduk on pargitud selliselt, et tekib või võib tekkida oluline kahju,
   sõiduk takistab teisi parkla kasutajaid või liiklust, õigusaktides sätestatud juhtudel või kui
   selleks esineb avalik huvi. Käesoleval juhul teisaldas kostja hageja auto, sest hageja ei
   tasunud parkimistasu (rikkus parkimistingimust). Kohus leidis, et teisaldamise üheks
   eesmärgiks on kohustuse täitmise tagamine. VÕS § 42 lg 3 p 22 kohaselt lepingus, mille
   teiseks pooleks on tarbija, on ebamõistlikult kahjustav eelkõige tüüptingimus, millega
   antakse tingimuse kasutajale õigus nõuda ebamõistlikult suurt tagatist. Kostja on selgitanud,
   miks ei ole võimalik teistsuguste õiguskaitsevahendite kohaldamine ning möönnud, et auto
   teisaldamine on äärmuslik vahend sundimaks teist lepingupoolt kohustuse täitmisele.
   Parkimistasu maksmata jätmine on suureks probleemiks. Näiteks rattalukkude kasutamise
   korral kandis kostja viie kuu jooksul kahju 3968,20 eurot ning see ei vähendanud
   lepingurikkumiste arvu, ka tõkkepuuga varustatud parkimismajades jäetakse parkimistasu
   maksmata.



                                                                                               3
8. Parkimislepingu tingimustes ei ole auto teisaldamisõiguse kasutamise eelduseks
   parkimistingimuste korduv rikkumine. Parkimistingimuse kohaselt on parkimise
   korraldajal õigus eeldada, et sõiduki omanik või vastutav kasutaja on sõiduki juhiks ja
   parkimislepingu pooleks (parkimistingimus p 13). Kohus leidis, et tegemist ei ole
   ebamõistlikult kahjustava tüüptingimusega. Seda kinnitab kohtupraktika, kus Riigikohus on
   leidnud, et kahjustada saanud asja otsese valdaja tegevus tuleb lugeda üldjuhul asja kaudse
   valdaja tegevuseks (vt Riigikohtu lahend nr 3-2-1-161-12, p 14). Puudub vaidlus, et enne
   auto teisaldamist oli hageja auto üheksal korral pargitud kostja parklasse parkimistasu
   maksmata. 04.02.2014 anti hagejale või tema autot kasutanud isikule teada tasumata
   leppetrahvidest ning hoiatati, et auto võidakse teisaldada. Eeltoodud asjaolu ei ole hageja
   vaidlustanud. Seega kohaldas kostja teisaldamise tüüptingimust auto suhtes, mis oli
   korduvalt pargitud kostja parklasse parkimistasu maksmata. Hageja sai auto valduse tagasi
   leppetrahvi ja teisaldamiskulude tasumisel. Ka teisaldamiskulu 105 eurot ei saa pidada
   ebamõistlikult suureks, mis tooks kaasa tingimuse tühisuse. Parkimistingimustega on
   sätestatud, et teisaldamise kulud jäävad sõidukijuhi kanda (parkimistingimus p 11).
   Eeltoodu alusel asus kohus seisukohale, et hagejal ei ole VÕS §-st 1028 tulenevat alusetu
   rikastumise nõuet kostja vastu ning kuna kostja ei ole lepingut rikkunud, ei ole hagejal VÕS
   § 128 lg-st 3 tulenevat varalise kahju hüvitamise nõuet kostja vastu.

Apellatsioonkaebus ja selle põhjendused
9. 05.10.2015 esitas hageja Harju Maakohtu 07.09.2015 otsuse peale apellatsioonkaebuse,
   millega palub maakohtu otsuse tühistada ja hagi rahuldada ning jätta menetluskulud kostja
   kanda.

10. Apellatsioonkaebuse kohaselt on maakohus poolte vahel sõlmitud parkimislepingu
    kvalifitseerinud ebaõigesti üürilepinguna. Hagejale jääb selgusetuks, millise arutluskäigu
    tulemusena sai maakohus jõuda seisukohani, et tegemist on küll üürilepinguga, kuid
    niisuguse üürilepinguga, millele kõik seadusesätted ei kohaldu. Maakohus on ebaõigesti
    leidnud, et kostja kasutatavad tüüptingimused on kehtivad ka osas, milles need annavad
    kostjale õiguse sõidukite teisaldamiseks, leppetrahvide tegemiseks ja sõidukite
    kinnihoidmiseks kuni kostja poolt nõutavate summade tasumiseni. Seejuures on maakohus
    lähtunud eluvõõrast seisukohast, justkui parkimisteenuste kasutajatelt oleks mõistlik
    eeldada igakordset parkimistingimuste analüüsi.

11. Antud juhul ei ole poolte vahel vaidlust selles, et hageja pargitud sõiduk ei tekitanud mingit
    kahju, ei takistanud kedagi ning selle eemaldamist ei nõudnud ei õigusaktid ega avalik huvi.
    Sõiduki teisaldamise ainsaks põhjuseks oli parkimise alguse aja mitteõigeaegne märkimine,
    st parkimistingimuste rikkumine. Hageja hinnangul on niisugune tingimus, mis annab
    kostjale õiguse parkimise algusaja mittemärkimisel sõiduk teisaldada, tühine. Kostja
    fikseeris parkimistasu maksmata jätmise kell 10:32 ning sõiduk teisaldati kell 10:50. Kuigi
    hageja ei mäleta parkimise alguse kellaaega minuti täpsusega, parkis ta sõiduki parklasse
    ilmselt ca kell 9. Seega selleks ajaks, kui kostja märkas hageja poolt parkimistingimuste
    rikkumist, oli võlgnevuseks kujunenud ca 3 eurot. Tüüptingimus, mis annab selle kasutajale
    õiguse konkreetsel juhul ca 3 euro suuruse nõude sissenõudmiseks ära viia ja kinni hoida
    tuhandeid kordi väärtuslikuma sõiduki, on VÕS § 42 lg 1 mõttes teist lepingupoolt
    ebamõislikult kahjustav. VÕS § 42 lg 3 p 22 kohaselt on lepingus, mille teiseks pooleks on
    tarbija (nagu antud juhul), ebamõistlikult kahjustavaks mh. tüüptingimus, millega antakse
    tingimuse kasutajale õigus nõuda ebamõistlikult suurt tagatis. Hageja hinnangul on tegemist
    selgelt ebamõistlikult suure tagatisega, mis toob tegelikkuses kaasa tüüptingimuse tühisuse.


                                                                                                4
12. Maakohus on ebaõigesti võtnud asja lahendamisel arvesse kostja väidetavaid negatiivseid
    kogemusi teiste parkijatega, sisuliselt omistades kolmandate isikute väidetavat käitumist
    hagejale. Samuti on maakohus ebaõigesti leidnud, justkui oleks Riigikohus andnud juhiseid,
    mille kohaselt peaks auto kasutaja võlaõiguslikku tegevust omistama auto omanikule. Selle
    eksliku seisukoha pinnalt on maakohus omakorda vääralt ja alusetult järeldanud, justkui
    oleks hageja ja kostja vahel mingi nö. negatiivsete suhete ajalugu, mis õigustaks kostja
    käitumist kõnealuse juhtumi puhul. Seejuures on maakohus ebaõigesti sedastanud, justkui
    ei oleks hageja vaidlustanud varasemate leppetrahvide ja hoiatuste kättesaamist. Hageja on
    sellele piisavalt selgelt vastu vaielnud. On võimalik, et mõned kostja poolt välja toodud
    varasemad parkimise eest tasumata jätmised on just hageja poolt juhtunud, kuid ta ei saa
    väita, justkui ta teaks, et ühel või teisel juhul oli just tema see, kes autot parkis ja maksmata
    unustas.

13. Antud asjaoludel oli teisaldamine mittevajalik ja ebaseaduslik. Kostja oleks saanud olukorra
    lahendada hoopis lihtsamate vahenditega, mis oleks olnud vähem koormavad nii talle kui
    ka hagejale. Olemuslikult võib kostja poolt auto teisaldamist käsitada kui kostjale kahju
    tekitamist. VÕS § 139 lg 2 kohaselt tuleb sellisel juhul kahjuhüvitist vähendada nullini,
    kuna kostja oleks mõistlikult võinud teha toimingu, mis oleks tekkinud kahju vähendanud
    nullini (selle ära hoidnud) — kostja oleks võinud hagejale helistada või sõnumiga teada
    anda, et hageja unustas parkimisaja alguse registreerimata. Teisaldamiskulu 105 eurot puhul
    oli tegemist ebamõistlikult kõrge tasuga. Mõistlik ja põhjendatud tasu sellisel juhul võiks
    olla suurusjärgus ca 40 eurot. Ekslik on ka maakohtu seisukoht, mille kohaselt peaks
    praegusel juhul rakenduma leppetrahvi vähendamise nõudmise õigust välistav VÕS § 162
    lg 3.

Vastus apellatsioonkaebusele
14. Kostja vaidles apellatsioonkaebusele vastu ja palus jätta selle rahuldamata.

Ringkonnakohtu seisukoht
15. Ringkonnakohus leiab, et TsMS § 657 lg 1 p 2 alusel tuleb maakohtu otsus materiaalõiguse
    normi ebaõige kohaldamise tõttu tühistada osas, milles kohus jättis kostjalt välja mõistmata
    330 eurot, samuti menetluskulude jaotuse osas. Ringkonnakohus saab teha tühistatud osas
    uue otsuse.

16. Tulenevalt VÕS § 652 lg 1 p 1 võtab ringkonnakohus apellatsioonkaebuse läbivaatamisel
    ja lahendamisel aluseks esimese astme kohtus tuvastatud faktilised asjaolud niivõrd,
    kuivõrd puuduvad kahtlused vastavate faktiliste asjaolude tõendamise menetluse või
    protokolli õiguspärasuse või ebapiisava ulatuse kohta ja ringkonnakohus ei pea nimetatud
    asjaolude uut tuvastamist vajalikuks.

17. Kolleegiumi hinnangul on ebaõige hageja arvamus, et parkimisleping ei ole oma sisult
    üürileping. VÕS § 271 järgi kohustub üürilepinguga üks isik (üürileandja) andma teisele
    isikule (üürnikule) kasutamiseks asja ja üürnik kohustub maksma üürileandjale selle eest
    tasu (üüri). Poolte vahel sõlmitud leping vastab üürilepingu tunnustele. Ringkonnakohus
    nõustub maakohtu põhjendustega, et parkimistingimused said poolte vahelise lepingu osaks
    ning TsMS § 654 lg 6 tulenevalt ei korda põhjendusi.

18. Kolleegium nõustub maakohtu põhjendustega ka leppetrahvi kokkuleppe kehtivuse osas.
    Kokkuleppe, mille kohaselt peab hageja tasuma kostjale parkimistingimuste rikkumise tõttu
    leppetrahvi kuni 30 eurot, ei ole tühine tüüptingimus, kuna leppetrahvi summat ei saa pidada

                                                                                                   5
   ebamõistlikult suureks (VÕS § 42 lg 3 p 5). Samuti puuduvad alused leppetrahvi
   vähendamiseks.

19. Kolleegium ei nõustu aga maakohtu seisukohaga, et sõiduki teisaldamine oli õiguspärane.
    Parkimisleping sisaldab tüüptingimust, mille kohaselt on parkimise korraldajal õigus
    teisaldada sõiduk sõidukijuhi vastutusel ja kulul, juhul kui sõiduki parkimisel on rikutud
    parkimistingimusi, kui sõiduk on pargitud selliselt, et tekib või võib tekkida oluline kahju,
    sõiduk takistab teisi parkla kasutajaid või liiklust, õigusaktides sätestatud juhtudel või kui
    selleks esineb avalik huvi. Kolleegium leiab, et kuna sõiduk teisaldati seetõttu, et hageja
    jättis maksmata parkimistasu, siis tuleb vaidluse lahendamiseks kontrollida eelnimetatud
    parkimistingimuse kehtivust osas, milles see annab võimaluse sõiduk teisaldada
    parkimistasu maksmata jätmise tõttu.

20. VÕS § 42 lg 1 sätestab, et tüüptingimus on tühine, kui see lepingu olemust, sisu, sõlmimise
    viisi, lepingupoolte huvisid ja teisi olulisi asjaolusid arvestades kahjustab teist lepingupoolt
    ebamõistlikult, eelkõige siis, kui tüüptingimusega on lepingust tulenevate õiguste ja
    kohustuste tasakaalu teise lepingupoole kahjuks oluliselt rikutud. Vastavalt VÕS § 42 lg 3
    p 22 lepingus, mille teiseks pooleks on tarbija, on ebamõistlikult kahjustav eelkõige
    tüüptingimus, millega antakse tingimuse kasutajale õigus nõuda ebamõistlikult suurt
    tagatist. VÕS § 44 sätestab, et kui käesoleva seaduse § 42 lõikes 3 nimetatud tüüptingimust
    kasutatakse lepingus, mille teiseks pooleks on isik, kes sõlmis lepingu oma majandus- või
    kutsetegevuses, siis eeldatakse, et see tingimus on ebamõistlikult kahjustav. Seega tuleb
    VÕS § 42 lg 3 p-le 22 vastava tüüptingimuse tühisust eeldada ka juhul, kui hageja ei
    sõlminud lepingut tarbijana.

21. Kuna kostja teisaldas sõiduki parkimistasu maksmata jätmise tõttu, siis kasutas kostja
    sõiduki teisaldamist tagatisena. TsMS § 231 lg 1 tulenevalt võib lugeda üldtuntuks asjaolu,
    et sõiduki maksumus ületab üldjuhul suurel määral parkimistasu võlgnevuse. Seega annab
    vaidlusalune parkimistingimus kostjale õiguse nõuda ebamõistlikult suurt tagatist. Seda
    järeldust ei muuda ka kostja väide, et hageja on jätnud parkimise eest maksmata korduvalt.
    Tüüptingimuse kehtivuse hindamisel tuleb lähtuda selle sõnastusest. Parkimistingimuste
    kohaselt on kostjal õigus teisaldada sõiduk ka juhul, kui hageja on jätnud ühel korral
    parkimistasu maksmata. Eeltoodust tulenevalt on parkimisleping tühine osas, milles see
    võimaldab sõiduki teisaldada parkimistasu maksmata jätmise tõttu.

22. Kostja on samuti väitnud, et sõidukit teisaldades kasutas ta üürileandja pandiõigust. VÕS
    § 307 lg 1 sätestab, et kui üürnik tahab ära kolida või ruumides leiduvaid asju ära viia, võib
    üürileandja asju kinni pidada ulatuses, mis on vajalik tema nõuete täitmise tagamiseks.
    Eeltoodust tuleneb, et sõidukit saab kinni pidada juhul, kui parkimistasu võlgnevus on
    samas suurusjärgus sõiduki väärtusega. Pandiõigust ei saa kasutada juhul, kui asja väärtus
    ületab oluliselt üürileandja nõuet, nagu see oli käesoleval juhul. Lisaks märgib kolleegium,
    et VÕS § 307 lg-st 1 tuleneb, et pandiõiguse teostamiseks saab pidada asja kinni, kuid ei
    saa asja kinnisasjalt teisaldada. Eeltoodust tulenevalt ei saanud kostja VÕS § 307 lg 1 alusel
    kasutada üürileandja pandiõigust ega sõidukit teisaldada.

23. Kostja on viidanud, et parkimistasu mittemaksmise puhul on vähem koormavate
    õiguskaitsevahendite kohaldamine raskendatud. Kolleegium leiab, et asjaolu, et muude
    õiguskaitsevahendite rakendamine on kostja jaoks väidetavalt keerulisem, ei õigusta VÕS
    § 42 lg 3 p 22 kohase tüüptingimuse kasutamist või üürileandja pandiõiguse kasutamist
    vastuolus VÕS § 307 lõikega 1. Kostjal tuleb kaitsta oma õigusi seaduslikul viisil.

                                                                                                  6
24. Vaidlust ei ole, et hageja tasus kostjale viimase poolt nõutud teisaldamise tasu summas 105
    eurot. Kuna parkimisleping on tühine osas, milles see võimaldab sõiduki teisaldada
    parkimistasu maksmata jätmise tõttu, siis tuleb kostjalt hageja kasuks TsÜS § 84 lg 1 ja
    VÕS § 1028 lg 1 alusel välja mõista 105 eurot teisaldamistasu hüvitamiseks.

25. Hageja palus kostjalt välja mõista kohtumenetluse eelsed õigusabikulud summas 450 eurot
    (käibemaksuga). VÕS § 128 lg 3 sätestab, et otsene varaline kahju hõlmab eelkõige
    kaotsiläinud või hävinud vara väärtuse või vara halvenemisest tekkinud väärtuse
    vähenemise, isegi kui see tekib tulevikus, ning kahju tekitamisega seoses kantud või
    tulevikus kantavad mõistlikud kulud, sealhulgas mõistlikud kulud kahju ärahoidmiseks või
    vähendamiseks ja hüvitise saamiseks, muu hulgas kahju kindlaks tegemiseks ja kahju
    hüvitamisega seotud nõuete esitamiseks. Riigikohus on lahendis nr 3-2-1-79-08 p-s 18
    asunud seisukohale, et VÕS § 128 lg 3 võimaldab kahju tekitanud isikult kohtumenetluse-
    eelsete õigusabikulude hüvitamist nõuda ning selline nõue on põhjendatud juhul, kui on
    täidetud kahju hüvitamise nõude üldised eeldused VÕS § 115 lg 1 järgi. Ringkonnakohus
    leiab, et kuna kostja teisaldas hageja sõiduki õigusliku aluseta ega tagastanud teisaldamise
    tasu 105 eurot, siis on kahju hüvitamise nõude eeldused täidetud.

26. Õigusabiarve kohaselt on esindaja osutanud hagejale järgnevaid teenuseid: nõupidamine ja
    kohtumine kliendiga ning olukorra esmane analüüs, auto kättesaamiseks parkla
    külastamine, läbirääkimised asja kokkuleppel lahendamiseks ning kohtumine kliendiga
    edasise plaanimiseks kokku 2 tunni 30 minuti ulatuses; maksekäsu kiirmenetluse avalduse
    esitamine ja ettevalmistamine 30 minuti ulatuses. Esindaja tunnihind on 125 eurot, millele
    lisandub käibemaks (t lk 39).

27. Kolleegium leiab, et hageja ei saa nõuda kostjalt maksekäsu kiirmenetluse avalduse
    esitamise ja ettevalmistamise kulude hüvitamist kahju hüvitisena. Käesoleval juhul anti
    maksekäsu kiirmenetluses esitatud nõue üle maakohtule menetluse jätkamiseks
    hagimenetluses. TsMS § 172 lg 9 sätestab, et asja edasisel lahendamisel hagimenetluses
    arvatakse maksekäsu kiirmenetluse kulud hagimenetluse kulude hulka. Tulenevalt TsMS §
    174 lg 11 ei või menetlusosaline käesoleva seadustiku kohaselt menetluskulude
    kindlaksmääramise väliselt ega selle käigus määratust suuremas ulatuses esitada
    menetluskulude kandmiseks kohustatud menetlusosalise vastu nõuet kulude hüvitamiseks
    kahju hüvitamise nõudena või muul sellesarnasel viisil. Seega ei ole nimetatud osas hageja
    kahjuhüvitise nõue põhjendatud.

28. Ülejäänud osas on kohtumenetluse eelsete õigusabikulude nõue põhjendatud osaliselt.
    Arvestada tuleb, et kohus ei rahuldanud hageja nõuet makstud leppetrahvi hüvitamiseks.
    Asja materjalidest ei nähtu ka, et hageja esindaja oleks kohtumenetluse eelselt koostanud
    kirjalikke dokumente. Eeltoodust tulenevalt tuleb vajalikuks ajakuluks nõupidamisteks,
    parkla külastamiseks ning läbirääkimisteks pidada kokku 1 tund 30 minutit. Hageja esindaja
    töötunnihind 125 eurot (ilma käibemaksuta) jääb turuhinna raamidesse. Seega moodustavad
    hageja kohtumenetluse eelsed põhjendatud õigusabikulud ilma käibemaksuta 187,5 eurot
    ning koos käibemaksuga 225 eurot.

29. Ülaltoodule tuginedes tuleb hagi rahuldada osaliselt ning kostjalt hageja kasuks välja mõista
    330 eurot (105+225).



                                                                                               7
Menetluskulude jaotus
30. Maakohus jättis menetluskulud hageja kanda. Kuna ringkonnakohus rahuldab hagi osaliselt,
    siis tuleb tühistada maakohtu otsus ka menetluskulude jaotuse osas. TsMS § 163 lg 1
    sätestab, et hagi osalise rahuldamise korral kannavad pooled menetluskulud võrdsetes
    osades, kui kohus ei jaota menetluskulusid võrdeliselt hagi rahuldamise ulatusega või ei jäta
    menetluskulusid täielikult või osaliselt poolte endi kanda. Kuna ringkonnakohus rahuldab
    hagi osaliselt, siis on põhjendatud jätta maakohtu ja ringkonnakohtu menetluskulud poolte
    endi kanda. Kuna poolte menetluskulud jäävad nende endi kanda, siis puudub vajadus
    määrata kindlaks menetluskulude rahalist suurust.


/allkirjastatud digitaalselt/     /allkirjastatud digitaalselt/      /allkirjastatud digitaalselt/
       Indrek Soots                     Ülle Jänes                          Gaida Kivinurm


Tühistatud osaliselt Riigikohtu 26.01.2017 otsusega


RESOLUTSIOON

1. Tühistada Tallinna Ringkonnakohtu 5. veebruari 2016. a otsus tsiviilasjas nr 2-15-
103596 osas, millega ringkonnakohus tühistas Harju Maakohtu 7. septembri 2015. a
otsuse samas tsiviilasjas osas, millega maakohus jättis rahuldamata TR hagi Osaühingu
EUROPARK ESTONIA vastu 105 euro suuruse teisaldamiskulu tagastamise ja 225 euro
suuruse kahju hüvitamise nõude osas, ja tegi selles osas uue otsuse, millega rahuldas
hagi osaliselt ning mõistis Osaühingult EUROPARK ESTONIA TR kasuks välja
105 euro suuruse teisaldamiskulu ning 225 euro suuruse kahjuhüvitise. Samuti tuleb
ringkonnakohtu otsus tühistada menetluskulude jaotuse osas.

2. Saata asi tühistatud osas uueks läbivaatamiseks Tallinna Ringkonnakohtule.

3. Maakohtu otsus on jõustunud osas, millega TR hagi Osaühingu EUROPARK
ESTONIA vastu jäi 30 euro suuruse leppetrahvi tagastamise nõude ja 225 euro suuruse
kahju hüvitamise nõude osas rahuldamata.

4. Kassatsioonkaebus rahuldada.
5. Tagastada kassatsioonkaebuselt tasutud kautsjon Osaühingu EUROPARK ESTONIA
kontole.




                                                                                                8

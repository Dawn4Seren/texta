                                                                                           2-16-821




                               KOHTUOTSUS
                                  EESTI VABARIIGI NIMEL

 Kohus                                Harju Maakohus
 Kohtunik                             Viktor Brügel
 Otsuse avalikult teatavaks           17.mai 2016 Tallinn, Kentmanni kohtumaja
 tegemise aeg ja koht
 Tsiviilasja number                   2-16-821
 Tsiviilasi                           Korteriühistu     XXXXhagi          XXXX(XXXX)          vastu
                                      võlgnevuse ja viivise nõudes
 Tsiviilasja hind                     2241,68 eurot
 Menetlusosalised ja nende            Hageja: Korteriühistu XXXX (registrikood XXXX, asukoht
 esindajad                            XXXX, seaduslik esindaja XXXX, lepinguline esindaja
                                      Dmitri XXXX, e-post XXXX)

                                      Kostja: XXXX(isikukood XXXX, elukoht XXXX,
                                      lepingulised esindajad Irina Reva ja Merily XXXX, e-post
                                      XXXX)

 Asja läbivaatamine                   Kohtuistung 27.04.2016

 RESOLUTSIOON:
       1. Rahuldada hagi osaliselt.
       2. Välja mõista kostjalt XXXX(XXXX, ik XXXX) hageja korteriühistu XXXX(rk
          XXXX) kasuks välja põhivõlgnevus summas 1719,59 eurot ja viivis 280,13 eurot,
          st kokku 1999,72 eurot (tuhat üheksasada üheksakümmend üheksa eurot ja 72
          senti).
       3. Tunnistada kohtuotsus ilma tagatiseta viivitamata täidetavaks.
 Menetluskulude kindlaksmääramine
       4. Jätta menetluskulud poolte endi kanda.

Edasikaebamise kord

Kooskõlas tsiviilkohtumenetluse seadustiku (TsMS) § 442 lg 10 ei anna kohus menetlusosalistele
luba käesoleva otsuse edasikaebamiseks. Apellatsioonkaebus võetakse menetlusse üksnes juhul, kui
maakohtu otsuses on antud luba edasikaebamiseks või kui maakohtu otsuse tegemisel on selgelt
ebaõigesti kohaldatud materiaalõiguse normi või on selgelt rikutud menetlusõiguse normi või on
selgelt ebaõigesti hinnatud tõendeid ja see võis oluliselt mõjutada lahendit.

Otsuse peale võib edasi kaevata Tallinna Ringkonnakohtule 30 päeva jooksul alates otsuse kätte-
toimetamisest, kuid mitte hiljem kui viie kuu möödumisel otsuse avalikult teatavakstegemisest.
Kaebus võidakse lahendada kirjalikus menetluses, kui kaebuses ei taotleta selle lahendamist istungil.

                                                 1
                                                                                                 2-16-821


Kohus selgitab, et vastavalt tsiviilkohtumenetluse seadustiku (TsMS) § 187 lg 6 peab menetlusabi
taotlemise korral menetlusabi taotleja seaduses sätestatud tähtaja järgimiseks tegema tähtaja kestel
ka menetlustoimingu, mille tegemiseks ta menetlusabi taotleb, eelkõige esitama kaebuse. Kaebuse
põhjendamiseks või riigilõivu tasumiseks või kaebuses esineva sellise puuduse kõrvaldamiseks, mis
on seotud menetlusabi taotlemisega, annab kohus sellisel juhul mõistliku tähtaja pärast menetlusabi
andmise taotluse lahendamist, kui nimetatud taotlus ei olnud esitatud põhjendamatult või tähtaja
pikendamise eesmärgil. See ei välista menetlustähtaja ennistamist

Hageja nõue ja põhjendused

1. Korteriühistu XXXX(edaspidi hageja või korteriühistu) esitas 19.01.2016 Harju Maa-kohtusse
hagi XXXX(XXXX, edaspidi kostja) vastu võlgnevuse ja viivise väljamõistmiseks summas 1594,03
eurot. Menetluse kestel (23.02.2016 ja 27.04.2016 avaldused) suurendas hageja nõuet 2241,68
euroni, millest põhivõlg 1927,63 eurot ja viivis 314,05 eurot. Hagiavalduse kohaselt on kostja
XXXX linnas asuva elamu aadressiga XXXXkorteri nr 4 omanik ning seega elamu korteriomanike
poolt loodud korteriühistu XXXXliige. Korteriühistu korraldab elamu asjaajamist ja vahendab
korteriomanike elutegevuseks vajalikke kommunaalteenuseid ning esitab kostjale igakuiselt arveid
tasumiseks. Kostja ei ole seisuga 26.04.2016 korteriühistu poolt esitata-vaid arveid
majandamiskulude ja kommunaalteenuste eest täies ulatuses tasunud, mistõttu kostjal on tekkinud
võlgnevus. Hageja on pöördunud kostja poole nõudega tekkinud võlgnevus kustutada, kuid kostja ei
ole seda teinud, mistõttu hageja taotleb selle väljamõistmist kohtu kaudu.


Kostja vastuväited
2. Kostja hagi ei tunnista ja vaidleb sellele vastu. Kostja ei nõustu hageja poolt esitatud võla ja viivise
suurusega. Samas kostja ei vaidlusta hageja arveid seoses hooldustasuga, remondifondiga,
osamaksuga, üldelekteriga, vee ja kanalisatsiooniga, veekaoga ning prügiveoga, leides, et arved on
eelnimetatud majandamiskulude liikide osas tema poolt tasutud õigeaegselt ja täies ulatuses. Kostja
ei nõustu hageja poolt arvete järgi nõutava summaga kapitaalremondi fondi, kütte ja õigusabi kulude
eest, leides, et nende osas arvetes näidatud summad on põhjendamatud, mistõttu nende kulude osas
ei ole ta arveid tasunud. Kostja arvates temal kui üksikul 84 aastasel pensionärist korteriomanikul
on õigus teada, kuidas hageja majandamiskuludena kogutud raha kulutab. Kui talle ühistu juhatuse
poolt suurenenud kommunaalteenuste osas selgitusi ei jagata, siis on tema õigus nende tasumisest
keelduda.


Kohtuotsuse põhjendused
3. Kohus, vaadanud läbi hagiavalduse ja kostja vastuse koos hageja ja kostja täiendavate
seisukohtadega, kuulanud pooled ära kohtuistungil ning uurinud asjas esitatud tõendeid, leiab, et
hagi tuleb rahuldada osaliselt.
4. Hageja on esitanud kostja vastu raha saamisele suunatud nõude, mille alusena tugineb sellele, et
kostja ei ole korteriühistu liikmena jätnud täies ulatuses tasunud korteriühistu poolt majandamis-
kulude kohta esitatud arveid. Seega on hagi õiguslikuks aluseks korteriühistuseadus (KÜS), mille §
2 lg 1 kohaselt korteriühistu on korteriomandiseaduses sätestatud korteriomanike loodud mitte-
tulundusühistu, mille eesmärgiks on korteriomandite eseme osaks olevate ehitiste ja maatüki
mõtteliste osade ühine majandamine ja korteriühistu liikmete ühiste huvide esindamine; § 4 lg 2
kohaselt korteriühistu põhikirjas sätestatakse korteriühistu liikme korteriomandi eseme mõtteliste
osade majandamise kulude eest tasumise alused ja kord; § 5 lg 1 esimese lause kohaselt on korteri-
ühistu liikmeks on kõik ühe või mitme korteriomanditeks jagatud kinnisasja korteriomanikud, kui
                                                    2
                                                                                             2-16-821

korteriühistu moodustamise otsus on tehtud KÜS sätestatud korras; § 7 lg 1 kohaselt korteriühistu
liikme osamaksu suurus korteriühistu varas on võrdeline tema korteriomandi eseme osaks oleva
ehitise ja maatüki mõttelise osa suurusega, kui korteriühistu põhikirjas ei sätestata teisiti. Osamaksu
tasumine on kohustuslik ja see määratakse ühesugustel alustel kõigile korteriühistu liikmetele; § 7
lg 4 kohaselt majandamiskulude maksmisega viivitamisel võib korteriühistu juhatus nõuda korteri-
omanikult viivist kuni 0,07 protsenti maksmata jäänud summalt päevas iga viivitatud kalendripäeva
eest majandamiskulude maksmise kuule järgneva kuu esimesest kuupäevast arvates; § 8 lg 2 kohaselt
korteriomanikud võivad teha korteriühistule ettemakseid korteriühistu valduses olevate ehitiste
mõtteliste osade remondiks ja muudeks põhikirjas ettenähtud kulutuste katmiseks; § 13 lg 4 kohaselt
korteriühistu otsused elamu majandamise ja säilitamiseks vajalike toimingute tegemise ning majan-
damiskulude kandmise kohta on kõigile korteriühistu liikmetele kohustuslikud; § 15¹ lg 1 ja 2
kohaselt majandamiskulud KÜS tähenduses on korteriühistu vajalikud kulud eluruumide ja nende
pindala osatähtsusele vastava elamu ja elamu ümbruse osa hoolduseks ja remondiks ning tasu
korteriühistu poolt elamu majandamiseks osutatud ja ostetud teenuste eest, sealhulgas energiaauditi
ja energiamärgise tellimise eest, arvestatuna eluruumi üldpinna ühe ruutmeetri kohta, kui korteri-
ühistu põhikirjas ei sätestata teisiti. Eluruumi hoolduseks KÜS tähenduses loetakse töid, millega
hoitakse elamu kasutuskõlblikus seisukorras ja tagatakse elamu ümbruse korrashoid. Eluruumi
remondiks KÜS tähenduses loetakse ehituskonstruktsioonide, tehnosüsteemide või nende osade
paigaldamist, eemaldamist, asendamist või ennistamist. Remondi käigus võib tõsta elamu
heakorrataset ning paigaldada täiendavaid seadmeid.
5. Seega on hagi rahuldamise eeldusteks, et kostja on korteriühistu liikmeks olev korteriomanik, et
korteriühistu on vastu võtnud otsused elamu majandamise ja säilitamiseks vajalike toimingute
tegemise ning majandamiskulude kandmise kohta, et korteriühistu on vastavalt nendele otsustele
teinud elamu majandamiseks ja säilitamiseks vajalikke toiminguid ning kandnud vastavaid
majandamiskulusid, et hageja poolt kostjale majandamiskulude kohta esitatavad arved, mida kostja
ei ole täies ulatuses tasunud, on koostatud kooskõlas seaduse (KÜS § 15¹ lg 1 ja 2) ja korteriühistu
põhikirja nõuetega.
6. TsM § 230 lg 1 esimese lause kohaselt kumbki pool peab hagimenetluses tõendama neid asja-
olusid, millele tuginevad tema nõuded ja vastuväited, kui seadusest ei tulene teisiti. Poolte poolt
vaidlustamata asjaolude ja esitatud tõendite alusel loeb kohus tuvastatuks, et hageja on XXXX linnas
XXXX asuvat elamut majandav korteriühistu ja kostja on korteriomanikuna (krt 4 üldpinnnaga 44,8
m²) korteriühistu liige (tl 8-9, 22). Hageja põhikirja p 8.1 kohaselt on maja korrashoiukulude
tasumise põhiprintsiibiks tasumine tegelikult saadud teenuste eest; p 8.2. kohaselt raha sihtkogumise
summa maja korrashoiuks ja kommunaalteenuste kulude kustutamiseks arvestatakse üldkoosoleku
poolt kinnitatud tariifide, eeskirjade, arvutusmetoodikate, kulude eelarve ja teiste reglementeerivate
dokumentide alusel (tl 10-12).
7. Hageja poolt esitatud kommunaalteenuste arvetest (tl 104-124) ja esitatud õienditest nähtuvalt (tl
19, 103, 183-184) on kostjale perioodi mai 2014 – märts 2016 esitatavate arvete kogusummaks
3545,55 eurot, millest kostja on tasunud 1617,92 eurot. Kostja võlgnevus põhivõlgnevuse osas on
tekkinud alates maist 2014 (algsummas 129.09 eurot) ja on kasvanud aprilliks 2016 summani
2241,68 eurot, millest põhivõlgnevus moodustab 1927,63 eurot ja viivis 314,05 eurot. Vastavalt
korteriühistu 12.10.2013 otsuse punktile 1.6. tuleb kommunaalteenuste arved esitada hiljemalt kuu
10-ndaks kuupäevaks ning tasuda hiljemalt kuu lõpuks (tl 17-18). Seega viivise arvestus algab
järgmise kuu 1.kuupäevast. Võlaõigusseaduse (VÕS) § 82 lg 7 esimese ja teise lause kohaselt
kohustus muutub sissenõutavaks, kui võlausaldajal on õigus nõuda kohustuse täitmist. Kui lepingust
ei tulene teisiti, võib võlausaldaja nõuda kohustuse täitmist kohustuse täitmise tähtpäeva või
kohustuse täitmiseks ettenähtud tähtaja möödumisel.
8. Lähtuvalt kostja vastusest hagile ja täiendavatest seisukohtadest ei vaidlusta kostja hageja arveid
seoses hooldustasuga, remondifondiga, osamaksuga, üldelekteriga, vee ja kanalisatsiooniga, vee-
kaoga ning prügiveoga, samas leides, et arved on eelnimetatud majandamiskulude liikide osas tema
                                                  3
                                                                                                 2-16-821

poolt tasutud õigeaegselt ja täies ulatuses (kostja konto väljavõte tl 35). Kostja vaidlustab hageja
poolt arvete järgi nõutavaid summasid kapitaalremondi fondi, kütte ja õigusabi kulude eest, leides,
et nende osas arvete järgi nõutud summad on põhjendamatud. Kapitaalremondifondi maksete
vaidlustamise osas kostja viitab asjaolule, et tsiviilasjas 2-14-59762 sõlmiti ja hageja ja hageja
seadusliku esindaja XXXX vahel kohtu poolt kinnitatud kompromiss (tl 38-42), mille punktis 1.4.
on hageja väitnud, et kapitaalremondi fondi kogumiseks puudub korteriühistul õiguslik alus (pooled
aktsepteerivad, et 03.07.2013 dokument on vormistatud tagantjärele ning seega ei oma juriidilist
jõudu), kuid kostjalt hageja siiski nõuab kapitaalremondifondi kulu. Kostja leiab, et hagejale tuleb
eelnevalt esitada andmed, kui palju on korterid 1 ja 2 tasunud kapitaalremondi rajasid katuse
renoveerimiseks, samuti on vaja esitada töövõtuleping firmaga, kes teostas remonti ning
ehitusprojekti koos ehitus-ja kasutusloaga.
9. Kütet puudutavate summade osas kostja leiab, et alates jaanuarist 2015, kui hageja juhatuse
liikmeks sai XXXX (15.01.2015), on korteriarvetel esitatud küttekulu liiga suur, kuna hageja ei ole
arvestanud elamu köetava pinna hulka kortereid nr 1 ja 2 (omanikud XXXX ja XXXX), mille
omanikud olid kohustatud 26.07.2014 korteriomanike koosoleku protokolli kohaselt taastama oma
korterites küttesüsteemi kuni 01.09.2014 (tl 134-135). Korteriühistu liikmetele on samuti saanud
teatavaks, et korteriühistu ei maksa arveid kütte eest ja hagejal on tekkinud võlgnevus küttefirma
OÜ XXXXees, mille esindajate sõnul ei ole neil õnnestunud ühendust võtta hageja juhatuse liikmega
XXXXiga olukorra selgitamiseks. Seetõttu on kostja keeldunud kuni hageja vastavate selgituste
saamiseni kütte eest maksmast ja on maksnud alates septembrist 2015 kütte eest otse teenuse
osutajale. Küttearvete osas kostja leiab, et mingit eraldi kütte arvutusmetoodikat ei ole hageja
üldkoosolekul vastu võetud ega kinnitatud, mistõttu küttekulude jaotus korteriomanike vahel peab
toimuma vastavalt KÜS § 15¹ lg 1, st arvesta-tuna eluruumi üldpinna ühe ruutmeetri kohta ning
vastavalt 03.05.2014 üldkoosoleku otsusele (päevakorra punkt 5), mille kohaselt tuleb alates
augustist 2014 arvestada korterite 1 ja 2 eest 100 % hinnast, st tuleb korterite lähtuda korterite
üldpinnast 368,3 m², mitte 280,7 m² nagu on arvestanud hageja. Kostja esitas ka 26.07.2014
korteriomanike koosoleku protokolli, mille kohaselt otsustati, et korterid 1 ja 2 peavad taastama oma
korterites küttesüsteemi 01.09.2014 (tl 134-135). Eeltoodust tulenevalt ei nõustu hageja arvestatud
summadega kütte eest, vaid tasub alates 2015.a. küteperioodist 12,3 % küttekuludest (44,8 : 368,3)
otse soojateenust osutavale firmale. Nii on kostja tasunud soojafirma XXXXarve nr 191 alusel
korteriomanik XXXX400 eurot ja 17.11.2015 otse XXXX 63.20 eurot (tl 36) ning 25.09.2015 on
korteriomanik XXXXtasunud korterite nr 3, 4 ja 6 eest XXXXOÜ-le arve nr 191 alusel 1250 eurot
(tl 37). Kostja on tasunud 2016 eest XXXXOÜ-le (01.01.-04.03) 130,82 eurot ning korteriühistule
muude aktsepteeritud kulu eest 124,39 eurot (tl 136-137).
10. Õigusabikulude osas kostja leiab, et tal ei ole tekkinud kohustust tasumiseks hageja poolt esitatud
maksekorralduste alusel, kuna korteriühistu 03.05.2014 otsuse kohaselt peab korteriomanik maksma
vaid põhjendatud ja vajalikud õigusabikulud, milleks hageja poolt esitatud kulud ei ole, kuna XXXX
juhatuse liikmena on otsustanud kohtuvaidluste ja kaebuste esitamise ainuisikuliselt.
11. Hageja kostja vastuväidetega ei nõustu ja osundab, et kuigi kostja vastuväidete kohaselt vaidlus-
tab ta esitatud arveid ainult osaliselt, ei ole ta ka vaidlustamata kuluartiklite alusel arveid õigeaegselt
ja täies ulatuses tasunud. Hageja märgib, et kapitaalremondi fondi tariifid kinnitatud korteriühistu
liikmete 03.07.2013 ja 03.05.2014 üldkoosolekute otsustega, mille kohaselt 2014.a. majandus-
tegevuse aastakava kinnitamisel otsustati (p 3) jätkata katuse kapitaalremondiks rahade kogumist
vastavalt graafikule ning alustada katuse kapitaalremondiga juhul kui võlgnikud tasuvad
võlgnevused (tl 14-16, 61-66). Küttekulude osas hageja selgitab, et soojateenuse osutaja poolt
esitatavad igakuised arved (tl 87-102) on hageja poolt küttetariifide leidmisel jagatud elamu korterite
ja üldkasutatavate ruumide köetava üldpinnaga, mis võrdub arvestusliku koefitsiendiga, mis
korrutatakse iga köetava korteri üldpinnaga. Soojusenergia puhul on hageja lähtunud köetavate
korterite pinnast 280,70 m² (85,87 %), üldkasutatavate ruumide pinnast 46,2 m² (14,13 %). Hageja
märgib, et kostja on saanud jaanuarist kuni maini 2015 ja oktoobris 2015 hageja vahendusel
                                                    4
                                                                                              2-16-821

soojusenergiat, kuid pole midagi tasunud. Hageja on sunnitud kütte võlgnevuse eest maksma
viiviseid (tl 80-86). Õigusabi kulude ja kohtukulude arvestusmetoodika on kehtestatud 03.05.2014
üldkoosoleku otsusega, mille p 7 osas „muud küsimused“ otsustati (alapunkt 2) jagada nii kohtu-
kulude kui juriidiliste konsultatsioonide eest saadud arved 8 korteri vahel võrdsete osadena (tl 14-
16). Hageja on kandnud alates 20.03.2015 kuni 05.02.2016 kohtukulusid 1413 eurot, mis teeb 176,63
eurot 1 korteri peale (1413 : 8). Nimetatu kajastub arves 228 (jaanuar 2016). Varasemalt on hageja
kandnud 08.08.2104 kohtukulu 300 eurot, mis on 5 korteriomaniku avalduse alusel jagatud viie
korteri vahel 300/ 5 = 60 eurot ja kajastub kostjale esitatud arves nr 140 (veebruar 2015). Samuti on
hageja kandnud õigusabikulu 600 eurot, mis teeb 75 eurot korteri kohta, milline summa kajastub
arves nr 228 (jaanuar 2016). Õigusabikulu osas 180,38 eurot (arve nr 190 augusti eest 2015) tegi
hageja tasaarvestuse arves nr 230 jaanuari eest -180,38 eurot. Hageja märgib, et kulude arvestuse
aluseks olevaid koosolekute otsuseid pole vaidlustatud ega kehtetuks tunnistatud ning seega on nad
KÜS § 13 lg 4 kohaselt liikmetele täitmiseks kohustuslikud.
12. Kohus leiab, et kostja vastuväited seoses katuse kapitaalremondi fondi loomiseks maksete
kogumisega hageja esitatud arvetes ei ole põhjendatud. Kohtu hinnangul kostja poolt osundatud
28.01.2015 kompromissimääruses, millest tulenevalt puudub korteriühistul kapitaalremondifondi
kogumiseks korteriühistu otsus (tl 38-42), ei ole arvesse võetud täiendavat korteriühistu otsust
03.05.2014, mille kohaselt 2014.a. majandustegevuse aastakava kinnitamisel otsustati (p 3) jätkata
katuse kapitaalremondiks rahade kogumist vastavalt graafikule ning alustada katuse kapitaal-
remondiga juhul kui võlgnikud tasuvad võlgnevused (tl 14-16, 61-66). Nimetatud otsust ei ole
vaidlustatud, seega on see kehtiv ja korteriomanikele kohustuslik. Kostja vastuväide, et eelnevalt
peab hageja esitama andmed, kui palju on korterid 1 ja 2 tasunud kapitaalremondi rahasid katuse
renoveerimiseks, samuti on vaja esitada töövõtuleping firmaga, kes teostas remonti ning ehitus-
projekti koos ehitus - ja kasutusloaga, ei ole kohtu hinnangul käesolevas vaidluses, st hageja ja kostja
vahelises võlasuhtes asjakohane. Samuti võtab kohus arvesse, et XXXX on 31.03.2015 tasunud
kapitaalremondi fondi 1558.64 eurot (tl 159). Kostja osas hageja arvetes aluseks võetud tariife ei ole
kostja vaidlustanud. Seega kohus leiab, et kostja peab tasuma kapitaalremondifondi maksete eest
vastavalt arvetest tulenevale summale 1201,09 eurot (tl 183-184).
13. Küttekulude osas kohus nõustub kostjaga, et elamu XXXXköetavate korteriomandi pinna
arvestuses tuleb lähtuda mitte hageja poolt arvestatud köetavate korterite pinnast 280,70 m² (+üld-
kasutatavate ruumide pinnast 46,2 m²), vaid üldpinnast 368,3 m2, mis on ka kooskõlas korteriühistu
poolt 16.10.2008 sõlmitud soojusmüügilepinguga (tl 100). Kohus võtab arvesse, et korteriühistu
03.05.2014 otsusega (millele ka hageja on oma nõuete alusena viidanud) on punktis 5 otsustatud, et
alates augustist 2014 tuleb arvestada korterite 1 ja 2 eest 100 % kütte hinnast. Kuna küttekulude
jagamise osas ei ole korteriühistu eraldi otsust vastu võtnud, tuleb aluseks võtta KÜS §-st 151 lg 1,
mille kohaselt tuleb lähtuda vajalikest kuludest majandamiskuludest arvestatuna eluruumi üldpinna
ühe ruutmeetri kohta, kui korteriühistu põhikirjas ei sätestata teisiti. Küttekulude eest perioodil mai
2014 kuni märts 2016 on hageja arvestanud kokku 1300,32 eurot. Võttes arvesse kostja korteri üld-
pinna suurust 44,8 m², moodustab see 12,16 % elamu köetavast pinnast (44,8 : 368,3). Kuivõrd
hageja on lähtunud küttearvestuse puhul mitte tegelikust köetava pinna tegelikust suurusest 368,3
m², vaid 326,90 m², millisel juhul on kostja korteri osakaal tegelikust suurem - 13,7 % (44,8 / 326,9),
peaks elamu kütte kogukulu perioodi eest mai 2014- märts 2016 peaks olema 9491,39 eurot (1300,32
x 100 : 13,7), millest hageja korteri tegelik osa moodustab 1154,15 eurot (9491,39 x 0,1216), st
146.17 eurot vähem kui hageja poolt arvestatud ja nõutud (1300,32-1154,15). Seega peaks kostja
perioodi eest mai 2014-märts 2016 tasuma kütte eest mitte 1300,32 eurot, vaid 1154, 15 eurot. Kostja
väite osas, et kuivõrd ta on tasunud vaidlusalusel perioodil soojafirmale otse 594,12 eurot 463,30 +
130,82 , tl 36, 136), millise summa ta tahab hageja nõudega tasaarvestada, kohus leiab, et selline
tasaarvestus ei ole põhjendatud. Tasaarvestuse regulatsioon tuleneb VÕS § 197 lg-st 1, mis sätestab,
et kui kaks isikut (tasaarvestuse pooled) on kohustatud maksma teineteisele rahasumma või täitma
muu samaliigilise kohustuse, võib kumbki pool (tasaarvestav pool) oma nõude teise poole nõudega
tasaarvestada, kui tasaarvestaval poolel on õigus oma kohustus täita ja teiselt poolelt nõuda tema
                                                   5
                                                                                             2-16-821

kohustuse täitmist. Tasaarvestuse tegemine teisele poolele toimub ühepoolse avalduse tegemisega
(VÕS § 198) ega eelda seega võlgniku nõusoleku andmist tasaarvestamiseks. Tasaarvestamisega
loetakse poolt vastastikused nõuded kattuvas ulatuses lõppenuks alates ajast, mil neid võis
tasaarvestada (VÕS § 197 lg 2). Kohtu hinnangul ei ole tõendatud, et kostjal on tekkinud soojus-
firmale otse tasutud summa näol tasaarvestatav nõue hageja vastu. VÕS § 78 lg 1 kohaselt võlgnik
ei pea kohustust seadusest, tehingust või kohustuse olemusest tulenevalt täitma isiklikult, võib
kohustuse osaliselt või täielikult täita kolmas isik. Kui kolmas isik täidab kohustuse, vabaneb võlgnik
täitmise kohustusest. Lg 4 kohaselt kohustuse täitnud kolmas isik võib esitada tagasinõude või nõuda
täitmiseks tehtud kulutuste hüvitamist üksnes juhul, kui see tuleneb seadusest või võlgniku ja
kolmanda isiku vahelisest suhtest, muu hulgas tulenevalt alusetust rikastumisest või käsundita
asjaajamisest. Kohus arvestab siin kohal hageja vastuväitega, et hageja pole kostjaga kokku
leppinud, et kostja maksaks soojaarveid otse soojafirmale, samuti puuduvad tõendid sellekohase
kokkuleppe kohta soojafirma ja kostjale vahel (soojafirma arvetest see ei nähtu). Eeltoodust
tulenevalt kohus leiab, et kütet puudutavate kulude osas tuleb hageja põhinõuet kostja vastu tuleb
vähendada summas 146,17 eurot, kuid mitte kostja poolt otse soojafirmale tasutud 594,12 euro võrra.
Viimase osas saab kostja esitada nõude soojafirma vastu alusetu rikastumise sätete alusel.
14. Õigusabi ja kohtukulusid puudutavate summade osas hageja arvetes kohus nõustub hagejaga, et
korteriomanike kohustus kanda võrdselt nimetatud kulusid tuleneb 03.05.2014 üldkoosoleku
otsusest, mille p 7 osas „muud küsimused“ otsustati (alapunkt 2) jagada nii kohtukulude kui juriid-
iliste konsultatsioonide eest saadud arved 8 korteri vahel võrdsete osadena (tl 14-16). Õigusabi-
kulude puhul võtab kohus arvesse, et 20.03.2015 kuni 05.02.2016 on kostja kandnud kohtukulusid
1413 eurot (67-72), millest 270 eurot puudutavad kohtuasja kostja vastu. Samuti on hageja kandnud
27.04.2015 õigusabikulusid 600 eurot ja 08.08.2014 kohtukulu 300 eurot (tl 73-76) ning kohus võtab
arvesse, et õigusabikulu 180,38 eurot osas (tl 77-79) on hilisemalt tehtud tasaarvestus. Riigikohus
on lahendis 3-2-1-89-13 selgitanud (p 11), et kulud, mis tekivad korteriühistu tegevuse tõttu korteri-
ühistu ja tema liikmete vahelises kohtuvaidluses õigusabi teenuse kasutamise tõttu, on korteriühistu
makstav tasu elamu majandamiseks osutatud ja ostetud teenuste eest ja neid kulusid saab lugeda
korteriühistu majandamiskuludeks KÜS § 151 lg 1 mõttes. Samas Riigikohus selgitab (p 14 ja 15),
et on välistatud hageja nõue, kohaselt nõutakse kulutuste hüvitamist, mida kostjad peaksid kohtu-
vaidluste kaotamise korral hagejale nagunii hüvitama või mis jääksid hageja kanda, kui kostjad
kohtuvaidlused võidavad. Selline õigusabikulude nõudmine kostjatelt korteriühistu majandamis-
kulude raames oleks vastuolus korteriomandiseaduse (KOS) § 13 lg-tega 1 ja 2, mille mõtte kohaselt
ei pea korteriomanik hüvitama korteriühistule osa õigusabi kuludest, mida teised korteriomanikud
korteriühistu kaudu selle korteriomanikuga peetavas kohtuvaidluses korteriühistu kuludena
kannavad. Juhul kui kostjad kõnealused kohtuvaidlused võidavad, oleks ebaõiglane ja KOS § 13 lg-
te 1 ja 2 mõtte vastane, kui nad peaksid siiski osa võtma hageja õigusabikulude kandmisest muul
viisil, st hagejale hageja liikmena majandamiskulude makseid tehes.
15. Eeltoodust lähtudes ei saa kohtu hinnangul kostjalt nõuda sellisete õigusabikulude hüvitamist,
mida hageja on kandnud seoses kohtus nõude esitamisega kostja vastu (270 eurot). Seega on kostjalt
nõutavaks põhjendatud õigusabikuluks perioodi november 2014 - jaanuar 2015 osas 17,75 eurot
+142,88 eurot (1413-270 / 8) + 75 eurot (600 / 8) + 60 eurot (300 / 5), st kokku 295,63 eurot.
Märtsikuu 2016 kohtukulu 28.13 eurot osas ei ole hageja tõendeid esitanud. Seega on hageja õigusabi
ja kohtukulude kogunõue 357,50 eurot (273,13+264,75-180,38) vähendatav 61,87 euro võrra
(357,50 -295,63). Kostja vastuväite osas, et hageja poolt esitatud kahe arve osas on veekao tasu liiga
suur (veekao tasu nõue kokku 13,49 eurot) kohus märgib, et vastuväide on põhjendamata ja
tõendamata.
16. Kokkuvõttes kohus leiab, et hageja põhinõue perioodi eest mai 2014 - märts 2016 (1927,63 eurot)
kuulub rahuldamisele summas 1719,59 eurot (3545,55 eurot (hageja arvete järgi nõutud summa) -
1617.92 eurot (kostja poolt tasutud summa) – 146.17 eurot (küttekulude vähendamine) - 61,87 eurot
(õigusabikulude vähendamine). Hageja poolt esitatud viivisenõude osas summas 314,05 eurot
                                                  6
                                                                                          2-16-821

(aluseks KÜS § 7 lg 4) kohus leiab, et viivisenõuet tuleb vähendada proportsionaalset põhinõude
rahuldamise ulatusega (89,2 %), seega vähendab kohus viivisenõude summani 280,13 eurot (314,05
x 0,892). Kokkuvõttes rahuldab kohus hagi osaliselt, võlgnevuse osas summas 1719,59 eurot ja
viivise osas 280,13 eurot, st kokku summas 1999,72 eurot.


Hageja taotlus otsuse viivitamatult täidetavaks tunnistamiseks
17. Hageja on esitanud taotluse tunnistada kohtuotsus viivitamatult täidetavaks. TsMS § 405 lg 1 p
10 kohaselt lihtmenetluses võib kohus tunnistada asjas tehtud lahend viivitamata täidetavaks ka muul
juhul, kui on seaduses nimetatud, või ilma seaduses ettenähtud tagatiseta. Kohus leiab, et hageja
taotlus kuulub rahuldamisele ja kohus tunnistab kohtu otsuse ilma tagatiseta viivitamatult
täidetavaks.


Menetluskulude jaotus ja rahaline kindlaksmääramine
18. TsMS § 173 lg 1 kohaselt märgib asja menetlenud kohus menetluskulude jaotuse menetlus-
osaliste vahel kohtuotsuses või menetlust lõpetavas määruses, muu hulgas määruses, millega hagita
menetluse avaldus või teistmisavaldus lahendatakse või hagi või hagita menetluse avaldus või
teistmisavaldus jäetakse menetlusse võtmata või läbi vaatamata või asja menetlus lõpetatakse.
19. TsMS § 163 lg 1 kohaselt kannavad pooled hagi osalise rahuldamise korral pooled menetlus-
kulud võrdsetes osades, kui kohus ei jaota menetluskulusid võrdeliselt hagi rahuldamise ulatusega
või ei jäta menetluskulusid täielikult või osaliselt poolte endi kanda. Kohus leiab, et poolte
menetluskulud tuleb jätta poolte endi kanda.
20. TsMS § 174 lg 1 kohaselt määrab menetluskulude rahalise suuruse menetluskulude jaotuse alusel
vajalikus ja põhjendatud ulatuses kindlaks asja menetlev kohus samas tsiviilasjas, millega seoses
kulud tekkisid. Kuivõrd kohus jättis poolte menetluskulud poolte endi kanda, ei pea kohus
otstarbekaks menetluskulude suurust rahaliselt kindlaks määrata.
21. TsMS § 178 lg-st 1 tulenevalt saab menetluskulude jaotust vaidlustada üksnes selle kohtu-
lahendi peale edasi kaevates, millega menetluskulude jaotus kindlaks määrati. Hüvitatavate
menetluskulude suurust saab vaidlustada selle kohtulahendi peale edasi kaevates, millega
menetluskulude rahaline suurus kindlaks määrati.


/allkirjastatud digitaalselt/

Viktor Brügel
kohtunik




                                                 7

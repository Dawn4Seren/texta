                               KOHTUMÄÄRUS

Kohus                             Tallinna Ringkonnakohus

Tsiviilasja number                2-16-4652

Määruse tegemise aeg ja koht      23.05.2016, Tallinn

Kohtukoosseis                     Reet Allikvere, Ande Tänav, Kaupo Paal

Kohtuasi                          AS kaebus kohtutäitur Rocki Alberti 17.03.2016
                                  otsusele täiteasjas nr 176/2009/248

Vaidlustatud kohtulahend          Pärnu Maakohtu 12.04.2016 määrus

Taotluse esitaja ja taotluse liik AS taotlus täiendava määruse tegemiseks

Menetlusosalised     ja   nende Avaldaja (võlgnik): AS (isikukood XXXXXXXXXX,
esindajad                       elukoht XXX)
                                Puudutatud isik I (sissenõudja): BIGBANK AS
                                (registrikood 10183757, asukoht Rüütli 23, Tartu)
                                Kohtutäitur Rocki Albert (büroo asukoht Uus tn 1-1,
                                Pärnu)
                                Puudutatud isik II (sissenõudja): Osaühing Eviman
                                (registrikood 10347822, asukoht Ehitajate tee 110,
                                12618 Tallinn), seaduslik esindaja juhatuse liige VE
                                Kohtutäitur Elin Vilippus (büroo asukoht A. Lauteri 5,
                                Tallinn).
                                Puudutatud         isik        III        (sissenõudja):
                                Rahandusministeerium (asukoht Endla 13, Tallinn).
                                Puudutatud isik IV (sissenõudja): Riigi Kinnisvara AS
                                (registrikood 10788733, asukoht Lelle 24, Tallinn)
                                Kohtutäitur Mati Kadak (büroo asukoht Kaupmehe 14-
                                40, Tallinn)
                                Puudutatud isik V (sissenõudja): Eesti Vabariik (Harju
                                Maakohtu registriosakonna kaudu) (asukoht Pikk 32,
                                Rakvere)
                                Kohtutäitur Hille Kudu (büroo asukoht Narva mnt 7D,
                                Tallinn)
                                Puudutatud isik VI (sissenõudja): Kuressaare Elamute
                                Hooldus OÜ (registrikood 1037322, asukoht Pikk 30,
                                Kuressaare)


                                                                                       1(3)
                                 Kohtutäitur Enno Kermik (büroo asukoht Lossi 4a,
                                 Kuressaare)


Menetluse liik                   Kirjalik menetlus


Resolutsioon:
   1. AS taotlus täiendava määruse tegemiseks jätta rahuldamata.
   2. Määruse peale võib Riigikohtule esitada määruskaebuse 15 päeva jooksul
      määruse ärakirja kättesaamisest alates. Hagimenetluses võib Riigikohtus
      menetlusosaline menetlustoiminguid teha ning avaldusi ja taotlusi esitada
      üksnes vandeadvokaadi vahendusel.

Asjaolud
   1. 23.03.2016 esitas AS (avaldaja) Pärnu Maakohtule kaebuse kohtutäitur Rocki Alberti
       17.03.2016 otsusele täiteasjas nr 176/2009/248. Koos kaebusega esitas avaldaja
       esialgse õiguskaitse taotluse täitemenetluse peatamiseks. 29.03.2016 määrusega jättis
       kohus esialgse õiguskaitse taotluse rahuldamata. 12.04.2016 määrusega jättis Pärnu
       Maakohus avaldaja kaebuse kohtutäituri otsusele rahuldamata. Tallinna
       Ringkonnakohus jättis 11.05.2016 määrusega maakohtu 12.04.2016 määruse
       muutmata ja avaldaja määruskaebuse rahuldamata. Samuti jättis ringkonnakohus
       rahuldamata avaldaja taotluse esialgse õiguskaitse korras täitemenetluse peatamiseks.
       Määruskaebemenetlusega seotud menetluskulud jättis ringkonnakohus avaldaja kanda.
   2. 15.05.2016 esitas avaldaja ringkonnakohtule taotluse, milles palus TsMS § 448 lg 1
       punkti 1 alusel teha täiendava lahendi avaldaja 21.04.2016 taotluse osas, milles
       avaldaja loobus esialgse õiguskaitse korras täitemenetluse peatamise taotlusest.
       Vastavalt Pärnu kohtutäitur Rocki Albert 21-04.2016 aktile on enampakkumine
       nurjunud seoses osalejate puudumisega ning kohtutäitur on 21.04.2016 otsusega
       peatanud läbiviidava täitemenetluse täiteasjas nr 176/2009/248. Eeltoodust tulenevalt
       on Tallinna Ringkonnakohus 11.05.2016 määrusega põhjendamatult lahendanud
       avaldaja esialgse õiguskaitse taotluse ja kohustanud avaldajat tasuma taotluselt
       tasutavat riigilõivu summas 50 eurot.

Määruse põhjendused
  3. Tallinna Ringkonnakohus, tutvunud AS taotlusega, leiab, et taotlus täiendava määruse
     tegemiseks tuleb jätta rahuldamata.
  4. TsMS § 448 lg 1 punkti 3 kohaselt võib asja otsustanud kohus menetlusosalise
     taotlusel või omal algatusel teha täiendava otsuse muuhulgas juhul, kui mõni esitatud
     nõue või taotlus on jäänud rahuldamata. TsMS § 463 lg 2 alusel kohaldatakse
     määrusele otsuse kohta sätestatut, kui seadusest või määruse olemusest ei tulene
     teisiti.
  5. Käesolevas asjas on Tallinna Ringkonnakohus 11.05.2016 määrusega muu hulgas
     lahendanud avaldaja määruskaebuses sisalduva taotluse, milles avaldaja palus esialgse
     õiguskaitse korras peatada täiteasjas nr 176/2009/248 toimuv enampakkumine.
     Ringkonnakohus leiab, et vaatamata asjaolule, et vastavalt Pärnu kohtutäitur Rocki
     Alberti 21.04.2016 aktile on enampakkumine nurjunud ja kohtutäitur on läbiviidava
     täitemenetluse peatanud ning avaldaja on eeltoodust lähtudes 21.04.2016 taotluses
     loobunud esialgse õiguskaitse korras täitemenetluse peatamise taotlusest, ei anna
     osundatud asjaolud sellegipoolest alust täiendava määruse tegemiseks.
     Ringkonnakohus ei ole 11.05.2016 määrusega jätnud ühtegi avaldaja taotlust

                                                                                       2(3)
       lahendamata, vaid vastupidi, ringkonnakohus on võtnud seisukoha avaldaja esialgse
       õiguskaitse taotluse osas, millest avaldaja 21.04.2016 taotlusega loobus. Kuivõrd
       ringkonnakohtu 11.05.2016 määruse resolutsiooni punktis 2 sisalduv otsustus avaldaja
       esialgse õiguskaitse taotluse rahuldamata jätmisest ei oma seoses enampakkumise
       nurjunuks tunnistamise ja täitemenetluse peatamisega ning avaldaja poolt taotlusest
       loobumisega sisulist toimet ega tekita avaldajale kohustusi, ei ole täiendava määruse
       tegemine käesolevat olukorda arvestades põhjendatud.
    6. Põhjendamatu on ka avaldaja 15.05.2016 täiendava määruse tegemise taotluses
       väljendatud seisukoht, et ringkonnakohus on 11.05.2016 määruses kohustanud
       avaldajat tasuma riigilõivu summas 50 eurot esialgse õiguskaitse taotluselt.
       Ringkonnakohtu 11.05.2016 määrusest avaldajale vastavat kohustust ei tulene.
       Kuivõrd käesolevaks hetkeks on ära langenud vajadus esialgse õiguskaitse korras
       täitemenetluse peatamiseks, puudub avaldajal ka vajadus tasuda nimetatud taotluselt
       riigilõivu. Lisaks juhib ringkonnakohus tähelepanu, et kuivõrd avaldaja taotles
       määruskaebusest nähtuvalt menetlusabi mh riigilõivu tasumisest vabastamiseks
       esialgse õiguskaitse taotluse esitamisel, ja avaldajale anti menetlusabi ja vabastati ta
       riigilõivu tasumisest kohtutäituri otsuse peale kaebuse ja esialgse õiguskaitse taotluse
       esitamisel, sai seega ka määruskaebuse ja selles sisalduva esialgse õiguskaitse taotluse
       esitamisel eeldada, et avaldajale antud menetlusabi kehtib ka määruskaebuse ja selles
       sisalduva taotluse esitamisel. Seega ei tekita ringkonnakohtu 11.05.2016 määrus
       avaldajale riigilõivu tasumise kohustust esialgse õiguskaitse taotluselt.
    7. Eeltoodud põhjendustel asub ringkonnakohus seisukohale, et avaldaja 15.05.2016
       esitatud taotlus täiendava määruse tegemiseks tuleb jätta rahuldamata.



(allkirjastatud digitaalselt)        (allkirjastatud digitaalselt)        (allkirjastatud digitaalselt)
Reet Allikvere                       Ande Tänav                           Kaupo Paal




                                                                                            3(3)

                          KOHTUOTSUS
                                 Eesti Vabariigi nimel

Kohus                         Tallinna Ringkonnakohus

Kohtukoosseis                 Margo Klaar (eesistuja), Ele Liiv, Kaupo Paal

Otsuse tegemise aeg ja koht   21.06.2016, Tallinn

Tsiviilasja number            2-14-62535

Tsiviilasi                    Osaühingu Euronurk Spedition hagi RTLG OÜ vastu
                              teenustasu, sissenõudmiskulu ja viivise nõudes

Vaidlustatud kohtulahend      Harju Maakohtu 22.02.2016 otsus

Tsiviilasja hind              866,92 eurot
apellatsioonimenetluses

Kaebuse esitaja ja kaebuse    Osaühingu Euronurk Spedition apellatsioonkaebus
liik

Menetlusosalised ja nende     Hageja    (apellatsioonimenetluses apellant): Osaühing
esindajad                     Euronurk Spedition (registrikood 11270599), lepinguline
                              esindaja Anastasia Nezgovorova

                              Kostja (apellatsioonimenetluses vastustaja): RTLG OÜ
                              (registrikood 12366321), lepinguline esindaja Marina
                              Smirnova

Menetluse liik                Kirjalik menetlus

RESOLUTSIOON
  1. Tühistada Harju Maakohtu 22.02.2016 otsus osaliselt 88,22 euro menetluskulude
      hagejalt kostja kasuks väljamõistmise osas. Teha tühistatud osas uus otsus,
      millega jätta kostja menetluskulude kindlaksmääramise avaldus osaliselt
      rahuldamata. Muus osas jätta maakohtu otsus muutmata.
  2. Apellatsioonkaebus rahuldada osaliselt.
  3. Sõnastada kohtuotsuse kehtiv resolutsioon tervikuna järgmiselt.
  3.1.       Jätta hagi rahuldamata.
  3.2.       Jätta 09.09.2015 hagiavalduse täienduses esitatud alternatiivne nõue läbi
      vaatamata.
  3.3.       Jätta maakohtu menetluskulud Osaühingu Euronurk Spedition kanda.


                                                                                  1(6)
   3.4.       RTLG OÜ maakohtu menetluskulude kindlaksmääramise avaldus
       rahuldada osaliselt.
   3.5.       Välja mõista Osaühingult Euronurk Spedition RTLG OÜ kasuks
       maakohtu menetluskulud 866,92 eurot.
   3.6.       RTLG OÜ maakohtu menetluskulude kindlaksmääramise avaldus jätta
       88,22 euro osas rahuldamata.
   3.7.       Apellatsiooniastme menetluskulud jätta Osaühingu Euronurk Spedition
       kanda.
   3.8.       Välja mõista Osaühingult Euronurk Spedition RTLG OÜ kasuks
       apellatsiooniastme menetluskulud 360 eurot. Hüvitamisele kuuluvatelt
       apellatsiooniastme menetluskuludelt tuleb tasuda menetluskulude suurust
       kindlaks tegeva lahendi jõustumisest alates kuni täitmiseni viivist
       võlaõigusseaduse § 113 lõike 1 teises lauses ettenähtud ulatuses.

Edasikaebamise kord ja selgitused
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavaks tegemisest. Hagimenetluses Riigikohtus võib menetlusosaline
menetlustoiminguid teha ning avaldusi ja taotlusi esitada üksnes vandeadvokaadi vahendusel.
Menetlusosaline võib ise esitada Riigikohtule menetlusabi saamise taotluse, samuti esitada
teise menetlusosalise kaebuse või muu taotluse kohta seisukohti ja vastuväiteid. Menetlusabi
andmise taotlus ei peata seaduses sätestatud ega kohtu poolt määratud tähtaja kulgemist.
Seaduses sätestatud tähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb. Menetluskulude
kindlaksmääramise peale võib edasi kaevata menetluskulude hüvitamiseks õigustatud või
menetluskulusid kandma kohustatud isik, kui vaidlustatav menetluskulude summa ületab 200
eurot.

Hagi ja selle aluseks olevad asjaolud
  1. 15.12.2014 esitas Osaühing Euronurk Spedition (hageja) maakohtule RTLG OÜ
       (kostja) vastu hagi (täiendatud 09.09.2015 ja muudetud 17.11.2015), milles palus välja
       mõista kostjalt hageja kasuks põhivõla 756 eurot, viivise 9,31 eurot, alates 16.12.2014
       viivise protsendina põhinõudest ja sissenõudmiskulud 40 eurot.

   2. Kostja töötajad OG ja JB pöördusid 2014. aastal Anastasia Nezgovorova kui hageja
      esindaja poole palvega koostada vastus OOO Next-Time pretensioonile ning kaebus
      ООО Konstanta Transport kohta Vene Föderatsiooni Prokuratuurile. A. Nezgovorova
      tegutses hageja nimel, osutades hageja esindajana kostjale juriidilist abi. Pooltevahelisi
      suhteid reguleeris suuline käsundusleping. Kirjaliku lepingu allkirjastamiseni pooled
      ei jõudnud. A. Nezgovorova täitis endale võetud kohustusi korrektselt ning
      nõuetekohaselt, täies vastavuses poolte kokkuleppega. Mingeid pretensioone, märkusi
      ega vastuväiteid teenuste osutamise kohta kostja ei esitanud. 16.10.2014 esitas hageja
      kostjale arved nr 654 ja nr 655, mõlemad summas 378 eurot. Kostja ei vaidlustanud
      esitatud arveid ega palunud neid tühistada. Arvetes märgitud maksetähtaeg – 3 päeva
      arve esitamisest – möödus 20.10.2014, kuid kostja ei ole osutatud teenuste eest
      tasunud.

Kostja vastuväited
   3. Kostja vaidles hagile vastu ja palus jätta selle rahuldamata.


                                                                                           2(6)
   4. Dokumentide koostamisel ei tegutsenud A. Nezgovorova hageja esindajana hageja ja
      kostja vahelise kokkulepe alusel. A. Nezgovorova täitis teenuste teostamisel AS
      Tesatrans juhtkonna korraldust. A. Nezgovorova töötas AS-s Tesatrans juristina
      töölepingu nr 120702/1 alusel perioodil 02.07.2012 kuni 17.10.2014. Töölepingu
      punktis 2.4. on märgitud, et tööülesandeid töötajale annab ja kontrollib nende täitmist
      otseselt juht PT. Töölepingu punkti 3.2 kohaselt oli tööaja kestuseks 5 tundi päevas 2
      korda nädalas, s.o 10 tundi nädalas. Kostja on 100% AS Tesatrans tütarfirma.
      Arvestades, et kostjal ei olnud oma juristi ning seda, et AS Tesatrans jurist Anastasia
      Nezgovorova ei olnud töölepingus ettenähtud ulatuses tööga koormatud, andis AS
      Tesatrans juht PT vajadusel A. Nezgovorovale korraldusi teha töid tööandja tütarfirma
      huvides. Antud tööülesannete täitmise eest tasus tööandja Anastasia Nezgovorovale
      töötasu töölepingu nr 120702/1 alusel.

   5. Kostja ei teadnud, et A. Nezgovorova oleks hageja esindaja, selle kohta ei esitanud
      hageja ega A. Nezgovorova kunagi suulisi ega kirjalikke tõendeid. Kui kostja töötajad
      pöördusidki A. Nezgovorova poole palvega koostada mingi dokument, siis nimetatud
      palvet ei saa lugeda kahe juriidilise isiku vahel sõlmitud käsunduslepinguks.

Esimese astme kohtu otsus ja selle põhjendused
   6. Harju Maakohus 22.02.2016 otsusega jättis hagi rahuldamata, 09.09.2015
      hagiavalduse täienduses esitatud alternatiivse nõude läbi vaatamata, menetluskulud
      hageja kanda ja mõistis välja hagejalt kostja kasuks menetluskulud 955,14 eurot.

   7. Pooltel ei ole vaidlust selles, et A. Nezgovorova koostas kostja huvides 2014. aasta
      mais ООО Konstanta Transport kohta kriminaalasja algatamise avalduse, mille kostja
      saatis 28.05.2014 VF Sankt-Peterburgi linna Keskrajooni Prokuratuurile, ning 2014.
      aasta suvel vastuse projekti OOO Next-Time pretensioonile.

   8. Hageja ei ole väiteid 2014. aasta suvel kostjaga käsunduslepingu sõlmimise ja
      16.10.2014 arvetel nr 654 ja nr 655 märgitud tööde käsunduslepingu alusel teostamise
      kohta tõendanud. Arvetelt ei nähtu nende esitamise õiguslik alus. Et kostja ei
      aktsepteerinud hageja nõuet arvete nr 654 ja 655 osas, on tõendatud 07.11.2014 kostja
      seadusliku esindaja ST saadetud vastuväitega. A. Nezgovorova koostas Vene
      Föderatsiooni Sankt-Peterburi linna Keskrajooni Prokuratuurile avalduse
      kriminaalmenetluse algatamise kohta ja vastuse OOO Next-Time pretensioonile kostja
      huvides tööandja AS Tesatrans juhi PT korralduse täitmiseks. Anastasia Nezgovorova
      näitas tööandjale VF prokuratuurile koostatud kaebust kui AS-le Tesatrans tehtud
      töölepingu järgset tööd.

   9. 09.09.2015 esitatud hagiavalduse täiendus tuleb TsMS § 423 lg 1 p 2 alusel jätta läbi
      vaatamata, kuna hageja võttis selle 17.11.2015 tagasi.

   10. Kostja kulud esindaja õigusabile kokku 11 tunni ja 5 minuti ulatuses, sealhulgas
       10.02.2015 hagiavaldusele kostja vastuse koostamise ajakulu 2,5 tundi ning
       24.09.2015 kostja seisukoha ja taotluse koostamise ajakulu 1 tund 20 minutit, on antud
       asja keerukust ning vastuste mahtu ja sisu arvestades põhjendatud. Õigusabi
       maksumus on mõistlikus suuruses. Menetluskulud tuleb välja mõista summas 955,14
       eurot.



                                                                                        3(6)
Apellatsioonkaebus ja selle põhjendused
   11. Hageja esitas apellatsioonkaebuse (täpsustatud 24.03.2016), milles palub maakohtu
       otsuse tühistada ja teha uue otsuse, millega hagi rahuldada, või saata asi uueks
       läbivaatamiseks maakohtule.

   12. Maakohus ei ole pooltele selgitanud, missuguseid asjaolusid nad peavad tõendama
       oma materiaalõiguslike eesmärkide saavutamiseks. Maakohus on oluliselt rikkunud
       TsMS § 392 lg 1 punkte 3 ja 4, § 436 ja § 442 lg 8.

   13. A. Nezgovorova töölepingu raames tehtud tööde ulatust tuleb eristada
       käsunduslepingu alusel tehtud tööde ulatusest. Kostjale oli teada, et A. Nezgovoroval
       on volitused hageja esindamiseks. Vastavalt töölepingu punktile 2.4 annab ja
       kontrollib ülesandeid PT isiklikult. Sellest tulenevalt ei saanud võtta arvesse
       tunnistajate ütlusi, mille kohaselt ülesandeid õigusabi osutamiseks andsid Anastasia
       Nezgovorovale OG ja JB. Seega tuleb lugeda, et kostja tellis hagejalt neid töid oma
       töötajate kaudu.

   14. Kostja ei ole tõendanud, et A. Nezgovorova oleks saanud tasu vaidlusaluste
       toimingute eest. Maakohus on vääralt tõlgendanud töölepingu punkti 3.1, mille
       kohaselt töötaja esitab jooksva kuu lõppemisel tööandjale tööaruande kuu aja eest
       tööandja nõudmisel. Tööandja Tesatrans AS ei esitanud selliseid nõudmisi. Maakohus
       on jätnud analüüsimata, et lepingute sõlmimiseks volitatud isikuteks ei ole ainult
       seaduslikud esindaja (TsÜS § 121 lg 2, § 132 lg 1, § 133 lg 1).

   15. Maakohus ei vastanud hageja päringule oma taotluse kohta kuulata üle tunnistaja IN.
       Maakohus oleks pidanud tagama poolte võrdsuse tõendite esitamisel. Tunnistajad ei
       teadnud PT ametinimetust, seega on võimatu lugeda nende ütlusi piisavalt
       usaldusväärseks ja asjakohaseks.

   16. AS Tesatrans ja kostja ei ole õiguslikus mõttes seotud ettevõtted. Kostja väide, et
       kostja on Tesatrans AS tütarettevõte, on tõendamata. Tegemist on kahe eraldi
       ettevõttega, kellel on oma raamatupidamine ja iseseisev majandustegevus. Puuduvad
       tõendid, et kostja ja Tesatrans AS vahel oli sõlmitud õigusabi teenuste osutamise
       leping, mida A. Nezgovorova täitis. Kostja esitas arvetele vastuväited kuu aega pärast
       seda, kui arved oli kostjale edastatud, s.o pärast mõistliku aja möödumist.

   17. Maakohus ei ole ülaltoodud asjaoludele hinnangut andnud. Maakohus ei ole pooltega
       arutanud tõendamiskoormist ega teinud hagejale ettepanekut täiendavate tõendite ja
       selgituste esitamiseks, mistõttu kohtulahend oli hageja jaoks üllatuslik. Maakohus on
       jätnud hageja tõendid analüüsimata. Olukorras, kus raha tehtud tööde eest ei ole
       saadud, ei ole õiglane jätta hagi rahuldamata.

   18. Kostja menetluskulude kindlaksmääramise avalduse alusel ei ole võimalik piisavalt
       kontrollida kulude põhjendatust ja vajalikkust. Osa lepingulise esindaja ajakulust on
       ülepaisutatud. Kostja ei olnud menetluskulude kindlaksmääramise avaldust
       täiendanud, s.t maakohus on välja mõistetavate menetluskulude suurust omal algatusel
       suurendanud, rikkudes menetlusnorme ja nõude piire.

Vastustaja seisukoht
   19. Vastustaja vaidleb apellatsioonkaebusele vastu ja palub jätta selle rahuldamata.


                                                                                          4(6)
Ringkonnakohtu seisukoht
   20. Ringkonnakohus, tutvunud apellatsioonkaebusega ja tsiviilasja materjalidega, leiab, et
       TsMS § 657 lg 2 alusel tuleb tühistada maakohtu otsus osas, millega maakohus
       mõistis hagejalt kostja kasuks välja menetluskulud 88,22 eurot, ja teha tühistatud osas
       uus otsus, millega jätta kostja menetluskulude kindlaksmääramise avaldus selles osas
       rahuldamata. Apellatsioonkaebus tuleb osaliselt rahuldada.

   21. Kolleegium leiab, et maakohus on kostja menetluskulude vajaliku ja põhjendatud
       ulatuse kindlaksmääramisel ületanud diskretsioonipiire. Menetlusosalist esindanud
       lepingulise esindaja kulude põhjendatuse ja vajalikkuse hindamisel teeb kohus TsMS
       § 175 lg 1 kohaselt kaalutlusotsuse eelkõige õigusabile kulunud aja ja keerukuse
       hindamise kohta. Riigikohus on otsuse nr 3-2-1-4-15 p-s 14 selgitanud, et üldjuhul ei
       tohiks väljamõistetav menetluskulu suurus rahaliste nõuete puhul ületada tsiviilasja
       hinda. Tsiviilasja hinnast suuremas ulatuses menetluskulu väljamõistmine rahalise
       nõudega asjas oleks õigustatud üksnes asja erilise keerukuse ja suure mahu puhul.
       Maakohus ei ole põhjendanud, miks ta on pidanud vajalikuks ja põhjendatuks kostja
       menetluskulusid suuremas ulatuses kui hagihind. Ringkonnakohus on seisukohal, et
       asjas ei esine selliseid erandlikke asjaolusid, eelkõige asja erilist keerukust või eriliselt
       suurt tähtsust kostja jaoks. Ringkonnakohus jätab kostja menetluskulude
       kindlaksmääramise avalduse rahuldamata hagihinda ületavas, 955,14 – 866,92 = 88,22
       euro, osas.

   22. Muus osas on maakohtu otsus seaduslik ja põhjendatud ning apellatsioonkaebuse
       väited ei anna alust selle muutmiseks. Ringkonnakohus nõustub hagi rahuldamata
       jätmise osas maakohtu otsuse põhjendustega ning TsMS § 654 lg 6 järgi ei korda neid.
       Vastuseks apellatsioonkaebuse väidetele märgib ringkonnakohus järgmist.

   23. Apellatsioonkaebuse väited maakohtu selgitamiskohustuse rikkumise kohta ei anna
       alust tuvastada asjaolusid maakohtust erinevalt. Kaebuses ei ole esile toodud
       asjaolusid ega tõendeid, mida hageja ei saanud menetlusnormide väidetava rikkumise
       tõttu esitada maakohtus ja oleks soovinud esitada apellatsioonimenetluses. Hageja ei
       ole apellatsioonkaebuses taotlenud ka IN ütluste kogumist.

   24. Kaebuse väide, mille kohaselt teenuse eest ei ole A. Nezgovorovale eraldi tasutud, ei
       oma asjas tähtsust. Hageja ei ole esile toonud, nagu oleks A. Nezgovorova ja AS
       Tesatrans vahelise töölepingu kohaselt olnud A. Nezgovoroval õigus saada töötasu
       vastavalt konkreetsete tööülesannete täitmisele. Töölepingu seaduse kohaselt võib
       töötajale maksta kindlale ajaühikule vastavat töötasu.

   25. Apellatsioonkaebuse väide, mille kohaselt võis PT vastavalt töölepingu punktile 2.4
       anda A. Nezgovorovale korraldusi ainult isiklikult, ei ole tõendatud. Töölepingu p 2.4
       sisu selliseks järelduseks alust ei anna. Töölepingu p 2.4 kohaselt annab tööülesandeid
       ja kontrollib nende täitmist töötaja otsene ülemus PT (tl 32). Kostja ei ole kaebuses
       esile toonud põhjendusi ega tõendeid, millest nähtuvalt oli välistatud PT võimalus
       volitada korralduse andmiseks kolmandat isikut. Asjaolu, et A. Nezgovorovale andsid
       ülesande täitmiseks korralduse vahetult OG ja JB, kes olid kostja töötajad, on
       kooskõlas maakohtu otsuses esiletoodud ütlustega, mille kohaselt nimetatud isikud
       tunnistajatena kinnitasid, et pöördusid A. Nezgovorova kui AS Tesatrans juristi poole



                                                                                               5(6)
   PT korraldusel. Apellatsioonkaebuse asjaoludel puudub alus kahelda tunnistajate
   ütluste usaldusväärsuses.

26. Kaebuse väide, et AS Tesatrans ei nõudnud A. Nezgovorovalt vaidlusaluse teenuse
    kohta töölepingu p 3.1 järgi tööaruannete esitamist, ei anna alust maakohtust erinevat
    järeldust teha. Apellatsioonkaebuses ei ole esile toodud, nagu oleks AS Tesatrans
    nõudnud A. Nezgovorovalt tööaruannete esitamist muude töölepingu alusel täidetud
    ülesannete kohta. Asjaolu, et A. Nezgovorova poole pöördunud kostja töötajatel oli
    esindusõigus kostja nimel käsunduslepingu sõlmimiseks, ei anna alust tuvastada
    maakohtust erinevalt, et pooled sõlmisid käsunduslepingu.

27. Maakohus on õigesti märkinud, et kostja registrikaardi väljavõttega on tõendatud, et
    kostja on AS Tesatrans tütarettevõtja (tl 35). Kas kostja ja AS Tesatrans vahel oli
    sõlmitud õigusabi teenuste osutamise leping, mida A. Nezgovorova täitis, ei oma
    vaidluse lahendamisel tähtsust. Kostja ja AS Tesatrans vaheline suhe õigusteenuse
    osutamisel ei ole oluline hageja poolt väidetud käsunduslepingu tuvastamisel.

28. Asjaolu, et kostja esitas hageja arvetele vastuväited kuu aega pärast arvete esitamist, ei
    kinnita apellatsioonkaebuse asjaoludel käsunduslepingu olemasolu poolte vahel.
    Kostja käitumine vastuväidete esitamisel oli mõistlik, arvestades, et poolte vahel
    vastav leping puudus.

29. Antud juhul ei oma tähtsust, et maakohus on jätnud 68,48 euro tõlkekulu, mis kostja
    menetluskulude nimekirja kohaselt ei ole õigusabikulu, tekkimise aluseks olevad
    asjaolud tuvastamata ja tõlkekulu hindamata, sest ringkonnakohus vähendab kostja
    menetluskulude põhjendatud ja vajalikku ulatust rohkem kui kostja tõlkekulude
    suurus. Kostja lepingulise esindaja toimingute tuvastamise osas on maakohus oma
    seisukohti piisavalt põhjendanud ja menetluskulude kindlaksmääramise avalduse
    866,92 euro osas põhjendatult rahuldanud. Asjaolu, et kostja menetluskulude
    nimekirja 12.02.2016 täiendus ei olnud hagejale kätte toimetatud, ei anna alust teha
    kostja menetluskulude kohta teistsugust otsust. Hagejal oli apellatsioonimenetluses
    võimalik esitada oma põhjendatud vastuväited kostja menetluskuludele.

30. Kuna ringkonnakohus on tühistanud osaliselt maakohtu otsuse ainult menetluskulude
    väljamõistmise osas ja hagi lahendamise kohta tehtud otsuse jätnud muutmata, siis
    apellatsioonimenetluse kulud tuleb jätta TsMS § 171 lg 1 järgi apellandi (hageja
    kanda.

31. Vastustaja on palunud apellandilt välja mõista apellatsiooniastme menetluskulud 360
    eurot, s.o. kulud õigusabile mahus 4,5 tundi hinnaga 80 eurot tunnis. Kolleegium
    leiab, et vastustaja lepingulise esindaja ajakulu 4,5 tundi apellatsioonkaebuse
    analüüsiks ja apellatsioonkaebusele vastuse koostamiseks on vajalik ja põhjendatud,
    arvestades nimetatud menetlusdokumentide sisu ning tsiviilasja sisu ja hinda
    apellatsiooniastmes. Vastustaja lepingulise esindaja tunnitasu 80 eurot ei ületa oluliselt
    keskmist sarnase õigusteenuse eest makstavat tasu. Apellandil tuleb vastustajale
    hüvitada apellatsioonkaebuse esitamisest tingitud menetluskulud 4,5 x 80 = 360 eurot.


           Margo Klaar                     Ele Liiv                        Kaupo Paal
   /allkirjastatud digitaalselt/   /allkirjastatud digitaalselt/   /allkirjastatud digitaalselt/


                                                                                            6(6)

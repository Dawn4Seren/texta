                          KOHTUOTSUS
                                EESTI VABARIIGI NIMEL



Kohus                                    Harju Maakohus
Kohtukoosseis                            Kohtunik Tiiu Hiiuväin
Otsuse tegemise aeg ja koht              18. mai 2016. a, Tallinnas, Kentmanni kohtumaja
Tsiviilasja number                       2-15-5121
Tsiviilasi                               XXXXOÜ hagi OÜ XXXX osanike 23.02.2015
                                         koosoleku otsuse tühisuse tuvastamiseks ja tühise
                                         otsuse alusel saadu tagastamiseks
Tsiviilasja hind                         1619,7 eurot
Menetlusosalised ja nende esindajad      Hageja: XXXXOÜ (registrikood XXXX, asukoht
                                         XXXX)
                                         Hageja esindaja: vandeadvokaat Erki Vabamets
                                         (Advokaadibüroo       Triniti, XXXX;   e-post
                                         erki.vabamets@triniti.ee)
                                         Kostja: OÜ XXXX (registrikood XXXX, asukoht
                                         XXXX)
                                         Kostja esindaja: vandeadvokaat Tiina Pukk (e-post
                                         tiina.pukk@lextal.ee)

Asja läbivaatamine                       19.04.2016, avalikul kohtuistungil

Istungil osalesid                        Hageja esindaja Erki Vabamets, kostja esindaja Tiina
                                         Pukk
Juures viibis                            sekretär Dea Saar



Resolutsioon
1. Rahuldada XXXXOÜ hagi OÜ XXXX osanike 23.02.2015 koosoleku otsuse tühisuse
   tuvastamiseks ja tühise otsuse alusel saadu tagastamiseks osaliselt.
2. Tuvastada OÜ XXXX osanike 23.02.2015 koosoleku otsuse tühisus.
3. Mõista OÜ-lt XXXX XXXXOÜ kasuks välja 1489 (üks tuhat nelisada kaheksakümmend
   üheksa) eurot.
4. Mõista OÜ-lt XXXX XXXXOÜ kasuks välja viivis perioodi 02.04.2015 kuni 17.05.2016 eest
   135,18 eurot (ükssada kolmekümmend viis eurot ja 18 s) ning alates 18.05.2016 VÕS § 113
   lg 1 teises lauses sätestatud seadusjärgses määras 1489 eurolt kuni võlgnevuse tasumiseni.
5. Mõista OÜ-lt XXXX XXXXOÜ kasuks välja menetluskulud 3606,1 eurot (kolm tuhat
   kuusada kuus eur ja 10 s).
6. Mõista OÜ-lt XXXX XXXXOÜ kasuks välja viivis menetluskuludelt VÕS § 113 lg 1 teises
   lauses sätestatud seadusjärgses määras alates käesoleva otsuse jõustumisest kuni
   menetluskulude tasumiseni.
7. Saata otsus Tartu Maakohtu registriosakonnale osanike 23.02.2015 otsuse alusel tehtud
   osakapitali suurendamise kande kustutamiseks ja osakapitali suuruse taastamiseks.
8. Kohtuotsusele võib esitada Tallinna Ringkonnakohtule apellatsioonkaebuse 30 päeva
   jooksul otsuse kättetoimetamisest. Kaebus võidakse lahendada kirjalikus menetluses, kui
   kaebuses ei taotleta selle lahendamist istungil.


Hagi aluseks olevad asjaolud ja hageja nõue
Kohtu menetluses on hageja 02.04.2015 hagi nõuetes tuvastada OÜ XXXX osanike 23.02.2015
koosoleku otsuse, millega otsustati suurendada OÜ XXXX osakapitali ning määrati kindlaks
osakapitali suurendamise ja osa nimiväärtuse suurendamise tingimused, tühisus ja tagastada selle
alusel saadu (1498 eurot).

Hagiavalduse kohaselt on hageja OÜ XXXX osanik, kellele kuulub OÜ XXXX osa
nimiväärtusega 511 eurot, mis moodustab äriühingu osakapitalist 20%. OÜ XXXX teine osa
(nimiväärtusega 2044 eurot), mis moodustab osakapitalist 80%, kuulub OÜ-le XXXX. OÜ XXXX
ainus juhatuse liige on alates 07.01.2011 XXXX, kes on ühtlasi suurosaniku OÜ XXXX
ainuosanik ja juhatuse liige.

Hageja esitas 27.08.2013 OÜ-le XXXX päringu, milles taotles infot äriühingu tegevuse kohta.
XXXX vastas 17.09.2013, et OÜ XXXX ainus vara on ASiga XXXX sõlmitud üürileping, mille
osas on käimas kohtuvaidlus. 19.01.2015 saatis OÜ XXXX hagejale kirja, milles teatas, et
kohtuvaidlus on lõppenud kompromissi sõlmimisega ning tegi ettepaneku võõrandada hagejale
kuuluv osalus OÜ-s XXXX nominaalväärtuses, so 511 euro eest OÜ-le XXXX. ASilt XXXX sai
hageja info, et AS XXXX tasus kompromissi alusel OÜ-le XXXX 100 000 eurot. Hageja saatis
21.01.2015 XXXXile vastuse, milles märkis, et ka OÜ XXXX võiks olla huvitatud oma osaluse
võõrandamisest hagejale nominaalväärtusele vastava summa eest.

OÜ XXXX esindaja XXXX saatis teate OÜ XXXX osanike koosoleku kokkukutsumise kohta
23.02.2015 eesmärgiga suurendada OÜ XXXX 2555 euro suurust osakapitali 7445 euro võrra
10 000 euroni. Koosolek pidi toimuma 23.02.2015 kell 18 Advokaadibüroo Lextal ruumides.
Osakapitali suurendamise põhjusena oli märgitud, et „ühing vajab äritegevuse laiendamiseks
täiendavat kapitali“. Samas puudus OÜ-l XXXX vajadus osakapitali suurendada, kuivõrd OÜ
XXXX oli ise hagejale teatanud, et OÜ XXXX ainus vara on ASiga XXXX sõlmitud üürileping
ja äriühingul muu äritegevus puudus.

Hageja esitas enne koosolekut kirjaliku vastuväite, milles viitas koosoleku kokkukutsumise korra
rikkumisele ja kavandatava otsuse vastuolule heade kommetega. Vaatamata vastuväitele toimus
23.02.2015 osanike koosolek ning koosolekul ainsana osalenud OÜ XXXX häältega otsustati
suurendada osakapitali seniselt 2555 eurolt 10 000 euroni, samuti otsustati koosolekul, et
osakapitali suurendamises osaleda sooviv osanik peab tegema ühingu kontole rahalise sissemakse
hiljemalt 26.02.2015 ning sissemakse tegemata jätmisel läheb osa omandamise õigus üle teisele
osanikule.

Kuna osanike koosoleku otsustega mittenõustunud osaniku võimalused efektiivseks õiguskaitseks
oleksid pärast osakapitali suurendamise registrikande tegemist piiratud, tasus hageja 26.02.2015
OÜ XXXX pangakontole osa nimiväärtuse suurendamiseks vajaliku sissemakse summas 1489
                                                                                               2
eurot. Vahetult enne hagiavalduse esitamist, so 14.04.2015 laekus hagejale uus teade uue osanike
koosoleku kokkukutsumise kohta eesmärgiga suurendada OÜ XXXX osakapitali veel 30 000 euro
võrra kuni 40 000 euroni ning muuta põhikirja.

Osakapitali suurendamine polnud sisuliselt põhjendatud. OÜ-l XXXX pole ühtegi kehtivat apteegi
tegevusluba ning tal pole seega õigust apteeke pidada. OÜ XXXX poolt osanike koosoleku
protokollis tehtud viide 2010. a esitatud ja rahuldamata üldapteegi tegevusloa taotlusele ei
põhjenda väidetavat äkilist ja suuremahulist lisakapitali vajadust 2015. a. Isegi kui OÜ XXXX
asuks uuesti apteegi tegevusluba taotlema või OÜ XXXX tegevusloa taotluste rahuldamise korral
apteekide opereerimises osalema, ei eelda see formaalselt ega sisuliselt osakapitali suurendamist.
Samuti ei vaja ühing vastavaks tegevuseks lisaraha, sest selleks on võimalik kasutada kompromissi
alusel saadud 100 000 eurot.

ÄS § 1712 lg 4 kohaselt peab osaühing otsuste eelnõud ja põhjendused tegema osanikele
kättesaadavaks osaühingu määratud kohas või kodulehel. Osanike otsuste eelnõude kohta antav
teave peab olema piisav, et mõistlik isik saaks aru, mida, miks, milleks ja kuidas tehakse. Eriti
tähtis on piisava info andmise kohustus selliste kaalukate otsuste nagu kapitali suuruse muutmine,
ühinemine, jagunemine jms puhul. Koosoleku kokkukutsumise teatest puudusid sisuliselt eelnõu
põhjendused. Sisulisi põhjendusi ei esitanud OÜ XXXX ka muul moel. Piisavad polnud ka osanike
koosoleku protokollist nähtuvad põhjendused, kuigi alles osanike koosolekul põhjenduste
esitamine ei kõrvalda nagunii koosoleku kokkukutsumise korra rikkumist.

Otsus on vastuolus heade kommetega ja seega ÄS § 1771 lg 1 alusel tühine. Riigikohus on asjas nr
3-2-1-7-10 p-s 31 märkinud, et tulenevalt osanike liikmelisusest ühingus, ei piirdu nende suhe
äriühinguga ja omavahel üksnes TsÜS § 138 järgse üldise hea usu põhimõtte järgimise
kohustusega ja deliktiõigusest tuleneva regulatsiooniga, mis esmajoones keelab üldiselt teistele
isikutele kahju tekitamise. Aktsionäridevahelise suhte määrab eelkõige TsÜS § 32, millest
tulenevalt peavad aktsionärid omavahelistes suhetes järgima hea usu põhimõtet ja arvestama
üksteise õigustatud huve. OÜ XXXX soovib ühelt poolt väikeosaniku eest varjata olulist teavet
ühingu ja selle juhtimise kohta ning teiselt poolt XXXXi soovi omandada väikeosaniku osa
nominaalväärtuse eest. Väikeosaniku keeldumise järel hakati kapitalivajadusele tuginedes
väikeosanikku kapitali suurendamise teel nö välja kurnama, et väikeosanik ei jaksaks
kapitalisuurendamistega kaasa minna. Riigikohus on asjas nr 3-2-1-7-10 märkinud, et heade
kommetega pole kooskõlas osaniku tegutsemine äriühingu kontrolli haaramise nimel, kui seda
tehakse ebaausate vahenditega teiste osanike arvel. Isegi kui sel eesmärgil kasutatakse seadusega
iseenesest otseselt vastuolus mitteolevaid vahendeid, võib tegutsemine sel eesmärgil olla
õigusvastane. Seda kinnitab mh TsÜS § 138 lg 2, mille järgi ei ole õiguse teostamine lubatud mh
selliselt, et õiguse teostamise eesmärk on teisele kahju tekitada.

Hageja ei vaidlusta, et kostja sai kuus aastat tagasi liisuheitmise teel apteegi avamise õiguse ja
esitas üldapteegi tegevusloa taotluse. Küll aga keeldus Ravimiamet tegevusloa väljastamisest juba
2010. aastal ja kostja minetas sellega apteegi avamise õiguse juba 5 aastat tagasi. Hageja oli kostja
poolt apteegi avamisest huvitatud juba alates kostja osanikuks saamisest. Kuna aga kostja apteegi
avamise suunas reaalseid samme teinud pole ja tegevuse kohta infot ei jaga, otsustas hageja
Ravimiametile 27.08.2013 teabepäringu teha. Vastuse kohaselt kaotas kostja apteegi avamise
õiguse 15.11.2010, kuna taotlejal puudus nõuetele vastav tegutsemiskoht ning ravimite
käitlemiseks vajalikud tingimused, ja hoolimata Ravimiameti antud võimalusest esitada taotluse
muudatus, kostja seda ei teinud. Tegevusluba ei tähenda võimalust alustada apteegiteenuse
osutamisega siis, kui taotleja seda vajalikuks peab, vaid sellega kaasneb kohustus osutada
apteegiteenust.

Kostjal poleks ka teoreetiliselt võimalust apteeki avada, sest kostja ei vasta seadusega tegevusloa
omajale kehtestatud nõuetele. Ravimiseaduse § 41 lg 2 kohaselt peab üldapteegi tegevusloa
                                                                                                   3
väljastamisel eraõiguslikule juriidilisele isikule enam kui 50% selle juriidilise isiku osadest või
aktsiatest ja valitsev mõju kuuluma proviisorile, kes töötab vähemalt ühes temale väljastatud
tegevusloa alusel tegutsevas üldapteegis juhatajana. See nõue peab olema täidetud nii tegevusloa
taotluse esitamise kui ka apteegiteenuse osutamise ajal.

11.06.2010 tegevusloa taotluse alusel ei saaks kostja esitatud päringu asukohas - XXXX-apteeki
avada. Tegevusluba annab õiguse tegutseda tegevusloal märgitud tegutsemiskohas (ravimiseaduse
§ 38 lg 3). 11.06.2010 taotluses on tegutsemiskohaks märgitud XXXX. Ravimiamet andis kostjale
2010. a võimaluse muuta tegevusloa taotlust tegutsemiskoha osas, ent kostja seda võimalust ei
kasutanud ja Ravimiamet keeldus tegevusloa väljastamisest. Teiseks ei nähtu tõendist, et äripinna
pakkumine on esitatud OÜ-le XXXX.

Hageja palub edastada otsuse ärakiri äriregistri pidajale OÜ XXXX 23.02.2015 otsuse alusel
tehtud kande muutmiseks ÄS § 178 lg 6 alusel.

Kui OÜ XXXX 23.02.2015 otsus tunnistatakse tühiseks, on kostja kohustatud VÕS § 1028 lg 1
alusel otsuse alusel saadud 1489 eurot tagastama. Kuna OÜ XXXX teadis otsuse kehtetuse aluseks
olevast asjaolust (sh hageja esitatud vastuväite alusel, milles hageja viitas otsuse tühisuse alustele),
muutus rahalise sissemakse nõue summas 1489 eurot sissenõutavaks alates raha tasumisest OÜ-le
XXXX 26.02.2015. Seega on hagejal õigus nõuda nimetatud summalt viivist VÕS § 113 lg 1 teises
lauses sätestatud määras alates 27.02.2015 kuni summa tasumiseni.


Kostja vastus
Kostja hagi ei tunnista ja palub jätta see rahuldamata.

Otsuse eelnõu vastab ÄS § 1712 lg 4 nõuetele. Otsuse eelnõu ja selle põhjendused tehti hagejale
kättesaadavaks koosoleku kokkukutsumise teates, mis tähendab, et otsuse eelnõuga oli võimalik
tutvuda koosolekust teatamisest kuni osanike koosoleku toimumiseni. Kodulehte kostjal pole ning
hageja ei avaldanud soovi tutvuda otsuse eelnõuga täiendavalt kostja asukohas enne koosoleku
toimumist. Mistahes infovaeguse riisikot kannab hageja ise. ÄS § 1712 lg 1 kohaselt on koosoleku
kokkukutsujal kohustus koostada otsuste kohta eelnõud. Osakapitali suurendamise otsuse
kohustuslikud punktid on sätestatud ÄS §-s 1921 ning osakapitali suurendamise põhjendamist pole
seal nimetatud.

ÄS § 1712 „Otsuse eelnõud“ eri lõike tuleb vaadelda süsteemis: 1. lõike kohaselt on vaja teha
osanikele enne koosolekut kättesaadavaks päevakorra punktide otsuste eelnõud; 3. lõike kohaselt
juhul, kui osanikud soovivad teatavaks tehtud päevakorda täiendada uue küsimusega, siis sellise
päevakorra punkti kohta tuleb esitada kas eelnõu või põhjendus; 4. lõikes on viidatud „esitatud
eelnõud ja põhjendused tegema kättesaadavaks“. Kogu paragrahvi arvestades on selge, et lõikes 4
viidatud põhjendused saavad olla üksnes põhjendused lõike 3 kontekstis, st põhjendused selle
kohta, kui osanik taotleb täiendava küsimuse lisamist päevakorda.

Õigus infole on igal osanikul ja selle õiguse realiseerimine toimub eelkõige osanike koosolekul.
Hageja valis, et ei osale koosolekul. ÄS § 1712 lg 4 ei sätesta kriteeriumeid, millal loetakse eelnõu
põhjendatuks. Äritegevuse laiendamine on ettevõtjale tavapärane ja ootuspärane arengusuund, mis
pidanuks hagejale olema arusaadav. Hagejal oli võimalus koosolekul esitada täiendavaid küsimusi
osakapitali suurendamise kohta, ühingu tulevikuplaanidest seoses sellega jm, kuid hageja ei
vaevunud koosolekule kohale tulema.

Koosoleku otsus pole vastuolus heade kommetega. Arvestades, et hageja tuli osakapitali
suurendamisega kaasa ning selle tulemusel jäi tema osalusproportsioon OÜ-s XXXX samaks, on
hageja õigus tugineda vastuolule heade kommetega välistatud. Riigikohus on asjas nr 3-2-1-7-10
                                                                                                      4
p-s 7 selgitanud, et heade kommetega vastuolus olevaks käitumiseks võib lugeda osaniku
tegutsemist teise osaniku tahteta või vähemalt teadmiseta äriühingus enamuse omandamiseks,
äriühingu vara üleandmist ühe osaniku majandusliku kontrolli alla vms, mille tulemusena teine
osanik kaotab sisuse kontrolli äriühingu vara üle ja sellega muutub tema osalus sisuliselt
väärtusetuks.

Hageja väide, et kostja on varjanud infot, on väär. Kostja on nõustunud väljastama hageja kohta
palutud infot konfidentsiaalsuslepingu allkirjastamisel. Lisaks pole põhjust uskuda, et hageja on
seotud ASiga XXXX, kellega kostja on aastaid õigusvaidlusi pidanud.

Kostja pole hageja eest varjanud osakapitali suurendamise kavatsust. Kostja tegevuse eesmärk on
olnud üksnes ühingu tegevuse laiendamine, millest saavad osa kõik ühingu osanikud.

Väide, et kostja on hageja arvel rikastunud, on tõendamata. Osakapitali suurendamisega
kaasatulemisel ehk osa märkimisega tekib ühingu nõue osaniku vastu osakapitali suurenemise
hinna ulatuses. Hageja märkis osakapitali suurendamise käigus osa ning osa eest tasumisel täitis
kostja nõude enda vastu. Riigikohus on lahendi nr 3-2-1-55-14 p-s 42 öelnud, et kui aktsiaseltsi
märkimisväärsed huvid (nt vajadus taastada omakapital või saada raha juurde olulise investeeringu
tegemiseks, aga ka vajadus kehtestada juhtkonna tasustamise pakett) kaaluvad üles väikeaktsionäri
väidetava soovi osaleda emissioonis, on märkimise eesõiguse välistamine põhjendatud ega anna
alust otsust kehtetuks tunnistada. Nimetatud lahend annab selge sõnumi, et ühingu
märkimisväärsed huvid kaaluvad üles osanike huvid, kui on vaja näiteks osakapitali suurendada
ühingu tegevuse laiendamiseks.

Asjaolu, et hagejale kuulub kostjas 20%, tähendab, et aeg-ajalt võidakse ühingus vastu võtta
otsuseid, mille poolt väikeosanik ei ole. Väikeosaniku huvidega arvestamise kohustus ei saa aga
tähendada, et enamusosanik ei või teostada enda häältest tulenevaid õigusi enda äranägemisel.
Väikeosanikud peavad sellega arvestama juba osanikuks saamise hetkel. See ei muuda otsuseid
ebaseaduslikuks ega anna õigust neid vaidlustada.

Kostja eesmärk on olnud alustada apteegi opereerimist. 2009. a oli kostjal võimalik saada
üldapteegi tegevusluba Ravimiameti korraldatud liisuheitmise teel. Kostja sai üldapteegi
tegevusloa taotlemise õiguse. Seega on kostja asutatud ja hoitud registreerituna eesmärgiga
alustada apteegi opereerimist. Kostjale üldapteegi tegevusloa väljastamise menetlus on tänaseni
lahendamata ja haldusmenetlus kestab. Äritegevuse alustamine oli takistatud sellega, et leitud
äriruumide üürileandja ei täitnud üürilepingut ja kostja oli sunnitud kaitsma oma õigusi
kohtumenetluses, mis paraku kestis aastaid. Kostja ja ASi XXXX vaheline õigusvaidlus lõppes
kompromissi sõlmimisega 31.12.2014. Kompromissi alusel laekus kostja kontole raha 14.01.2015
ning kostja asus viivitamatult pärast kompromissi jõustumist äriplaani ellu viima, sest koosoleku
kutsed saadeti välja juba 11.02.2015. Apteegi avamiseks vajalike kooskõlastuste saamine algab
reeglina asukoha leidmisest ning iga tegutsemiskoht peab saama Ravimiametilt kooskõlastuse.
Kostjal pole mõistlik liikuda edasi olukorras, kus hageja iga kostja tegevust vaidlustab.
Äritegevuse alustamine on seetõttu praegu peatatud.

Hageja omandas kostja osa 03.06.2010 notariaalse lepinguga, st ajal, mil kostja oli saanud apteegi
avamise õiguse. Hageja omandas osa teadmisega, et kostja soovib alustada äritegevust ning kostjal
pole suuri rahalisi vahendeid apteegi käivitamiseks (st et rentida pind, palgata töötajad, osta sisse
kaup, sõlmida lepingud tarnijatega jm elementaarne kulu). Hagejal polnud mingit mõistlikku
põhjust osta kostja osa 8000 krooni eest kantuna soovist evida nn riiulifirma osalust. Hageja
kohustus on tõendada, et tema soov oli 2010. a omandada osalus ühingus, millel majandustegevus
puudub ja jääb puuduma ning seda hageja ootust on 23.02.2015 osanike otsusega kuritarvitatud.
Hageja põhimõtteliselt sõdib kostja äritegevuse alustamise vastu. Kostjale ja teisele osanikule on

                                                                                                   5
teada, et hageja soovib kostja likvideerimist ja varade jagamist, kuid sellist eesmärki ei saa
äriühingus eelistada.

Kuna osanike otsus on kehtiv ning kostja pole alusetult rikastunud, tuleb rahaline nõue jätta
rahuldamata.


Kohtuotsuse põhjendused
Kohus, tutvunud poolte esitatud tõendite ning kirjalike ja suuliste seisukohtadega, leiab, et hagi
tuleb rahuldada osaliselt.

Hageja leiab, et osanike 23.02.2015 koosolekul vastu võetud otsus osakapitali suurendamise kohta
on tühine, sest esiteks puudusid koosoleku kokkukutsumise teatest otsuse eelnõu põhjendused ning
teiseks on otsus vastuolus heade kommetega. Pooled ei vaidle, et osanike 23.02.2015 koosoleku
kutse toimetati hagejale kätte ÄS § 172 lg 1 nõuetele vastavalt vähemalt 7 päeva enne koosoleku
toimumist – hageja on 26.01.2016 kohtuistungil (t lk 125) kinnitanud, et loobub kutse
kättetoimetamisega seotud hagi alusest.

ÄS § 1771 lg 1 kohaselt on osanike otsus tühine, kui see rikub osaühingu võlausaldajate kaitseks
või muu avaliku huvi tõttu kehtestatud seaduse sätet või ei vasta headele kommetele, samuti kui
rikuti oluliselt otsuse teinud osanike koosoleku kokkukutsumise või otsuse tegemise korda.

ÄS § 172 lg 2 sätestab, et teates tuleb näidata osanike koosoleku toimumise aeg, koht ja päevakord
ning koht või osaühingu kodulehe aadress, kus on võimalik tutvuda otsuste eelnõudega ja
põhjendustega, samuti muud koosolekuga seonduvalt tähtsust omavad asjaolud. ÄS § 1712 lg 4
sätestab, et osaühing peab juhatuse koostatud ja osanike, nõukogu või audiitori esitatud otsuste
eelnõud ja põhjendused tegema osanikele kättesaadavaks osaühingu määratud kohas või
osaühingu kodulehel. ÄS § 1721 sätestab, et kui koosoleku kokkukutsumisel on oluliselt rikutud
seaduse või põhikirja nõudeid, ei ole osanike koosolek õigustatud otsuseid vastu võtma, välja
arvatud siis, kui koosolekul osalevad või on esindatud kõik osanikud.

Kostja juhatuse koostatud osanike 23.02.2015 koosoleku kokkukutsumise teatel (t lk 25) on
märgitud, et koosoleku päevakorras on osakapitali suurendamine. Selgituseks on märgitud, et
ühing vajab äritegevuse laiendamiseks täiendavat kapitali ning juhatus teeb osanikele ettepaneku
ühingut täiendavalt kapitaliseerida. 23.02.2015 koosoleku kutsest puudub viide kohale, kus oleks
võimalik tutvuda koosoleku otsuse eelnõude ja põhjendustega, kuid koosoleku ainsa otsuse eelnõu
on ära toodud kutses endas, mistõttu täidab see kohtu hinnangul iseenesest osanike otsuse sisust
teavitamise eesmärki. Kutses on lühidalt kirjeldatud täiendava kapitali kaasamise põhjust. Seadus
ei näe ette, kui põhjalikult tuleb osanikele eelnõus oleva otsuse põhjendused lahti selgitada.
Nõustuda võib iseenesest hagejaga, et selgitus „äritegevuse laiendamiseks“ pole kuigivõrd
konkreetne, kuivõrd osakapitali suurendamise eesmärk enamasti äritegevuse laiendamine ongi,
ning lisada tulnuks konkreetsemad põhjendused. Kohtu hinnangul pole käesoleval juhul siiski
tegemist rikkumisega, mis oleks TsMS § 1721 mõttes sedavõrd oluline, et tingiks otsuse tühisuse.
Otsuse tühisuse tingivad eelkõige rikkumised, mis ei võimalda osanikul koosolekul osaleda (nt ei
saadeta talle koosoleku teadet või tehakse seda hilinenult, ei anta teates täpselt teada koosoleku
toimumise kohta või kellaaega) või mis ei võimalda osanikul aru saada, mida koosolekul otsustama
hakatakse (pole piisavalt täpselt välja toodud otsuse eelnõu). Käesoleval juhul on koosoleku teade
nõuetekohaselt kätte toimetatud ning sellest on arusaadavad koosoleku toimumise koht, kellaaeg
ja täpselt on ära toodud ka vastuvõetava otsuse sisu. Kuigi kohus möönab, et esineb teatav
rikkumine otsuse põhjenduste äratoomisel, pole see sedavõrd oluline, et tingiks otsuse tühisuse.

TsÜS § 38 lg 2 sätestab, et juriidilise isiku organi otsus on tühine, kui see on tagajärjena seaduses
otse sätestatud või kui otsus on vastuolus heade kommetega või kui see rikub juriidilise isiku
                                                                                                   6
võlausaldajate kaitseks või muu avaliku huvi tõttu kehtestatud seaduse sätet või kui selle
vastuvõtmisel rikuti oluliselt selleks ettenähtud korda. TsÜS § 32 sätestab, et juriidilise isiku
osanikud, aktsionärid või liikmed, samuti juriidilise isiku juhtorganite liikmed peavad
omavahelistes suhetes järgima hea usu põhimõtet ja arvestama üksteise õigustatud huve.

Osakapitali suurendamise otsus ei kahjustanud hageja huve selles mõttes, et tema positsioon
äriühingus oleks kuidagi kahjustada saanud – hagejal võimaldati osakapitali suurendamisega kaasa
minna, seda ta ka tegi, ning tema osaluse proportsioon jäi samaks, mis enne osakapitali
suurendamist. Kohtul tuleb võtta seisukoht küsimuses, kas osakapitali suurendamise otsustamine
võis sellegipoolest olla heade kommetega vastuolus. Iseenesest on osakapitali suurendamise kaudu
võimalik ettevõttes vähemalt 2/3 osalusega osanikul (vajalik häälteenamus ÄS § 192 lg 1 järgi)
suurendada enda kontrolli ettevõtte üle, suurendades osakapitali seni, kuni vähemusosanik ei
suuda suurendamisega kaasa tulla, ning suurendada enda osa vähemusosaniku arvel. Seega peab
selleks, et osakapitali suurendamise otsus vastaks headele kommetele, mis tähendab, et see lähtuks
osaühingu, mitte enamusosaniku huvidest, esinema tegelik vajadus osakapitali suurendamiseks.

Hageja on kostja vähemusosanik – talle kuulus vaidlustatud otsuse vastuvõtmise ajal 20% suurune
osa osakapitalist. OÜ XXXX, kelle ainuosanik on XXXX, on kostja enamusosanik – talle kuulus
80% suurune osa osakapitalist. Kostja ainus juhatuse liige on samuti XXXX. Osakapitali
suurendamise selgituseks on toodud äritegevuse laiendamine – apteegi avamise ettevalmistamine.
Otsuses on märgitud, et ühing on 11.06.2010 esitanud Ravimiametile üldapteegi tegevusloa
taotluse apteegi avamiseks aadressil XXXX, Tallinn, kuid tulenevalt õigusvaidluse lõppemisest
pole sel aadressil apteegi avamine enam võimalik. Samas on võimalik muuta taotluses märgitud
asukohta ja seeläbi äritegevust laiendada. Otsuses on viidatud ka sellele, et XXXX OÜ on esitanud
25 üldapteegi tegevusloa taotlust ning ühingul oleks võimalik osasid apteeke opereerida.

Kohus on seisukohal, et antud juhul on kostja enamusosanik käitunud mitte ühingu huvides, vaid
äriühingus suurema kontrolli saamise eesmärgil ning tegelik osakapitali suurendamise vajadus
puudus. Tuvastatud on, et kostja sai 16.12.2009 liisuheitmise tulemusel apteegi avamise õiguse (t
lk 147) ning esitas 10.06.2010 üldapteegi tegevusloa taotluse apteegi avamiseks aadressil XXXX,
Tallinn (t lk 148). Kostja väide kohtumenetluses on, et kostjale anti apteegi tegevusloa esitamise
õigus, kuid 2010. a esitatud tegevusloa taotlus on praegu peatatud seni, kuni kostja leiab endale
uue tegevuskoha (t lk 125 pöördel). Samas on Ravimiamet hageja esindajale 03.09.2013 e-kirjas
(t lk 179) vastanud, et tegevusloa väljastamine taotluses nimetatud aadressile polnud võimalik,
ning kuigi Ravimiamet võimaldas taotlejal taotlust kuni 15.11.2010 muuta, siis OÜ XXXX uut
ega muudetud taotlust üldapteegi avamiseks ei esitanud. Nimetatud tõend kummutab kostja väited
selle kohta, et 2010. a esitatud tegevusloa taotlemise menetlus on praegu peatatud või et
haldusmenetlus alles kestab. Kostja pole kohtule esitatud vastuses välja toonud ega tõendanud, et
ta oleks esitanud uue tegevusloa taotluse või et kavatseb äri muus tegevusvaldkonnas laiendada,
samuti pole kostja esitanud asjaolusid selle kohta, et ta vastab apteegi tegevusloa taotlejale
sätestatud tingimustele. Kostja esitatud tõend üüripinna päringu kohta (t lk 165) ei näita, et
tegemist oleks just kostja äritegevuse jaoks tarviliku üüripinnaga. Sisuliselt pole kostja äritegevuse
laiendamise ja apteegi tegevusloa taotlemise väidete kohta ühtegi tõendit esitanud, mistõttu asub
kohus seisukohale, et osakapitali suurendamise eesmärk ei saanud olla äritegevuse laiendamine.

Kaudselt viitavad kostja enamusosaniku heade kommete vastasele käitumisele osakapitali
suurendamisel ka enamusosaniku suhtlus hagejaga enne koosoleku toimumist. Hagejale pakuti
vahetult pärast kompromissi alusel raha laekumist 19.01.2015 endale kuuluva osaluse müümist
nimiväärtuses (511 eurot; t lk 22), mis kohtu kinnitatud kompromissi alusel saadud raha valguses
ei peegelda suure tõenäosusega osaluse õiglast, so turuväärtust. Lühikest aega pärast seda saadeti
hagejale kutse koosolekule, mil otsustati osakapitali suurendada, ning 13.03.2015 kirjas (t lk 164)
viidati vajadusele edasisteks osakapitali suurendamisteks. Nimetatu viitab kostja enamusosaniku
soovile hageja osanike ringist välja tõugata.
                                                                                                    7
Asjaolu, et hageja tasus osakapitali suurendamiseks vajaliku sissemakse ära, ei mõjuta tema õigust
esitada hagi tasumise aluseks oleva otsuse tühisuse tuvastamiseks. Hageja oli õiguslikult
ebakindlas olukorras, kus sissemakse tegemata jätmine tähendanuks hagejale kuuluva osaluse
proportsionaalset vähenemist. Tuleb silmas pidada, et otsuse tühisusele saab isik TsÜS § 38 lg 2
viimase lause kohaselt tugineda alles siis, kui kohus on otsuse tühisuse tuvastanud.

Kohus leiab, et kostja tegevuse võib kvalifitseerida heade kommete vastase käitumisena, mis on
otsuse tühisuse aluseks TsÜS § 38 lg 2 järgi. Riigikohus on asjas nr 3-2-1-7-10 p-s 37 leidnud, et
heade kommetega kooskõlas olevaks ei saa lugeda osaniku tegutsemist äriühingu või
majandustegevuse üle kontrolli haaramise nimel, isegi kui sel eesmärgil kasutatakse seaduslikke
vahendeid. Käesoleval juhul on kostja suurosanik kasutanud seaduses sätestatud võimalust
osakapitali suurendamiseks, kuid see pole kantud mitte osaühingu huvidest, vaid on suunatud
üksnes vähemusosaniku survestamisele. Seega võib osakapitali suurendamise eesmärki lugeda
heade kommetega vastuolus olevaks. Eeltoodud põhjendustel tuvastab kohus OÜ XXXX osanike
23.02.2015 otsuse tühisuse.

Hageja on tühise otsuse alusel kandnud kostja arvelduskontole 1489 eurot (t lk 114), mille
tagastamist taotleb. TsÜS § 84 lg 1 kohaselt ei ole tühisel tehingul algusest peale õiguslikke
tagajärgi. Tühise tehingu alusel saadu tagastatakse vastavalt alusetu rikastumise sätetele. VÕS §
1028 lg 1 sätestab, et kui isik on teiselt isikult midagi saanud olemasoleva või tulevase kohustuse
täitmisena, võib üleandja saadu saajalt tagasi nõuda, kui kohustust ei ole olemas, kohustust ei teki
või kui kohustus langeb hiljem ära. Kuna hageja on kandnud kostja kontole raha, mille õigusliku
aluse puudumise on kohus tuvastanud, kuulub kostjalt osakapitali suurendamiseks tasutud 1489
eurot väljamõistmisele.

Hageja taotleb lisaks seadusjärgses määras viivise väljamõistmist alates 27.02.2015 kuni 1489
euro tasumiseni. VÕS § 113 lg 2 sätestab, et kui rahalise kohustuse täitmise aeg ei ole kindlaks
määratud, muu hulgas kahju hüvitamise või alusetu rikastumise väljaandmise või taganemisest
tuleneva väljaandmise nõude puhul, arvestatakse võlgnetavalt rahalt viivist alates ajast, mil
võlausaldaja teatas võlgnikule oma nõudest või esitas raha sissenõudmiseks hagi või maksekäsu
kiirmenetluse avalduse. Seega pole kehtiva seaduse järgi viivise arvestamise algushetkeks mitte
võlgniku teadmine alusetu rikastumise aluseks olevatest asjaoludest, vaid võlausaldaja poolt
vastava nõude või hagi esitamine. Hageja saab seega nõuda viivist alates hagi esitamisest
02.04.2015 ning perioodi 27.02–31.03.2015 eest nõutava viivise osas (10,84 eurot) jääb hagi
rahuldamata. Kostjalt kuulub väljamõistmisele seadusjärgses määras viivis alates 02.04.2015 kuni
kohtuotsuse tegemiseni summas 135,18 eurot (8,05% x 1489 : 365 x 412) ning alates 18.05.2016
seadusjärgses määras kuni võlgnevuse (1489 euro) tasumiseni.

ÄS § 1771 lg 4 ja ÄS § 178 lg 6 alusel, kui kohus tuvastab osanike otsuse tühisuse või tunnistab
selle kehtetuks, ning otsuse alusel oli tehtud kanne äriregistrisse, saadab kohus otsuse ärakirja
äriregistri pidajale kande muutmiseks. Kuna osakapitali 23.02.2015 suurendamise otsus on tühine,
saadab kohus otsuse äriregistrile osakapitali suuruse muutmiseks.

Menetluskulud
TsMS § 163 lg 1 sätestab, et hagi osalise rahuldamise korral kannavad pooled menetluskulud
võrdsetes osades, kui kohus ei jaota menetluskulusid võrdeliselt hagi rahuldamise ulatusega või ei
jäta menetluskulusid osaliselt või täielikult poolte kanda. Arvestades, et rahuldati mõlemad hageja
põhinõuded ning rahuldamata jäi üksnes kõrvalnõue marginaalses osas (ca 10 euro ulatuses), mis
moodustab hagihinnast alla 1% jääva osa ning kuna pooled selle konkreetse viivisenõude perioodi
üle sisuliselt ei vaielnud, leiab kohus, et menetluskulud tuleb jätta täielikult kostja kanda.


                                                                                                  8
TsMS § 177 lg 1 p 1 kohaselt määrab kohus menetluskulude rahalise suuruse kindlaks
kohtuotsuses või menetlust lõpetavas määruses. Hageja taotleb kostjalt menetluskulude kokku
summas 4920 euro väljamõistmist. Menetluskulud koosnevad hagiavalduselt ja hagi tagamise
avalduselt tasutud riigilõivust 325 eurost ning lepingulise esindaja kuludest 4100 eurost + km.
Lepingulise esindaja kulud on seotud järgmiste toimingutega:

   1) 02.04.2015 – hagiavalduse ja hagi tagamise avalduse koostamine ja lõplik vormistamine,
       menetlusdokumentide arutamine kliendiga, lisade komplekteerimine, riigilõivude
       tasumine, dokumentide esitamine – 8 h;
   2) 14.04.2015 – 14.04.2015 määrusega tutvumine, kliendile ülevaate tegemine – 1 h 30 min;
   3) 03.06.2015 – kohtu 26.05.2015 kirjaga, 26.05.2015 puuduste kõrvaldamise määrusega,
       26.05.2015 määrusega ning 02.06.2015 määrusega tutvumine, arvamuse kujundamine,
       kliendile ülevaate koostamine – 2 h;
   4) 19.08.2015 – kostja taotlusega (menetluskulude katteks tagatise nõudmine) tutvumine,
       seisukoha kujundamine, vastuse koostamine – 1 h 30 min;
   5) 15.09.2015 – kostja 03.09.2015 vastuse läbitöötamine, seisukoha esitamise vajaduse
       analüüs – 1 h;
   6) 26.01.2016 – ettevalmistamine HMK 26.01.2016 korraldavaks istungiks, osalemine
       istungil (50 min) – 2 h 30 min;
   7) 27.01.2016 – HMK korraldava istungi protokolliga tutvumine, vaidlustamise vajaduse
       hindamine – 10 min;
   8) 13.02.2016 – taotluse koostamine tõendite vastuvõtmiseks, tõendite hankimine ja
       läbivaatamine – 1 h;
   9) 18.02.2016 – kostja 15.02.2016 taotluse ja tõendite läbivaatamine ja analüüs, tõendite
       kohta kohtule seisukoha koostamine – 1 h;
   10) XXXX OÜ 15.02.2016 tõendite kohta seisukoha ning taotluste koostamine – 3 h;
   11) 18.03.2016 – HMK 18.03.2016 määrusega tutvumine, e-toimiku dokumendiregistri
       läbivaatamine tuvastamaks, kas kostja 15.03.2016 seisukoht on kättesaadav, kohtule
       taotluse koostamine kostja 15.03.2016 seisukoha esitamiseks, seisukohaga tutvumine – 40
       min;
   12) 18.04.2016 – kohtu 19.04.2016 istungiks ettevalmistamine, kohtukõne seisukohtade
       koostamine – 1 h 30 min;
   13) 19.04.2016 – osalemine kohtu 19.04.2016 istungil – 1 h 30 min.

Hageja kinnitab, et kõik kulud on kantud seoses kohtumenetlusega. Hageja esindaja tunnitasu on
keskmiselt 160 eurot.

Kostja leiab, et kulud on osaliselt põhjendamatud. Hageja on käibemaksukohustuslane, mistõttu
ei kuulu kulud hüvitamisele koos käibemaksuga. Põhjendamatud on kostja kulud seoses puuduste
kõrvaldamise avaldusega (eelkõige 14.04.2015 ja 03.06.2015 tehtud tööd kogumahus 3 h 30
minutit). Ka hagi tagamise avaldusega seotud kulu on põhjendamatu, sest hagi tagamise avaldus
oli selgelt põhjendamatu ja jäi rahuldamata. Põhjendamatu on ka kulu seoses hageja taotlusega
kostja lepingulise esindaja menetlusest kõrvaldamiseks. Sellist õiguslikku analüüsi ega
tõendikogumit, mis seda kulu õigustaks, taotluses ei olnud ning kostjale kaasnes niigi lisakulu
taotluse läbitöötamiseks ja sellele vastamiseks.

TsMS § 175 lg 1 sätestab, et kohus mõistab menetluskulud välja põhjendatud ja vajalikus ulatuses.
Kohus nõustub kostjaga selles, et hageja esindaja töötunde seoses kohtu puuduste kõrvaldamiseks
koostatud 14.04.2015 määrusega tuleb vähendada. Hageja ei reageerinud kohtu puuduste
kõrvaldamise määrusele ning arvestades määruse pikkust (ca 2 lk), ei olnud sellega tutvumine ja
selle kliendile kommunikeerimine 1,5 h vältel põhjendatud. Kohus loeb mõistlikuks ajakuluks 30
minutit ehk 0,5 h (vähendades ajakulu 1 h võrra). Samuti pole põhjendatud kohtu 26.05.2015
kirjaga, 26.05.2015 puuduste kõrvaldamise määrusega ja 26.05.2015 osalise keeldumise
                                                                                               9
määrusega tutvumine ja nende sisu kliendile selgitamine 2 h vältel. Kohus keeldus 26.05.2015
määrusega menetlusse võtmast hageja nõuet OÜ XXXX vastu, andis asja 26.05.2015 selgitava
kirjaga osaliselt registreerimiseks uue asjana ning kohustas 26.05.2015 määrusega hagejat puudusi
kõrvaldama. Menetlusse võtmisest keeldumine ja hagi ühe nõude osas uue asjana registreerimine
pidi hagejale olema juba kohtu 14.04.2015 määrusest tuletatav ega vajanud seega pikemat
analüüsi. Kohus leiab, et nimetatud määruste ja kirjaga tutvumisele ning nende sisu selgitamisele
oli põhjendatud kulutada 1 h (vähendades ajakulu 1 h võrra).

15.02.2016 esitas kostja täiendavaid tõendeid, mille vastuvõtmise osas esitas hageja 26.02.2016
seisukoha, kulutades selle koostamisele ning täiendavate taotluste esitamisele kokku 4 h. Kohus
on seisukohal, et arvestades hageja poolt 15.02.2016 esitatud tõendite mahtu ja sisu, samuti hageja
esitatud täiendavaid taotlusi tõendite vastuvõtmiseks ja kostja lepingulise esindaja menetlusest
eemaldamiseks, polnud nendega seotud toimingutele 4 h kulutamine põhjendatud. Hageja esitatud
uued tõendid polnud mahukad ning suures osas kajastasid asjaolusid, milles pooltel vaidlus
puudus. Kohus nõustub kostjaga, et kostja esindaja menetlusest eemaldamise taotlus ei saanud
nõuda selle sisu ja nappust arvestades märkimisväärselt aega. Kohus leiab, et nende toimingute
osas oli kogumis põhjendatud kulutada 2 h, vähendades seega ajakulu 2 h võrra.

Kohus ei nõustu kostjaga selles, et kuna hagi tagamise avaldus jäi rahuldamata, tuleb sellega
seotud menetluskulud jätta välja mõistmata. Seaduses pole sätestatud, et kui menetlusosalise
avaldus jääb rahuldamata, jäävad ka sellega seotud kulud igal juhul tema kanda. Menetlusosalisel
on õigus esitada seadusega ettenähtud avaldusi ja taotlusi ning kui need pole täielikult asjakohatud,
jääb nendega seotud kulu ikkagi selle menetlusosalise kanda, kellelt menetluskulud välja
mõistetakse. Kohus ei saa asuda seisukohale, et hagi tagamise avaldus oli asjakohatu, kuigi jäi
kohtu poolt rahuldamata.

Asjas toimus 19.04.2016 kohtuistung, mis kestis protokollist nähtuvalt 1 h ja 15 minutit. Kostja
on istungil osalemise ajaks märkinud 1 h 30 minutit, mis kuulub vähendamisele 1 h ja 15 minutini
(vähendatud aeg 15 min). Samuti on kostja seoses 19.04.2016 kohtuistungiga märkinud kuluks
kohtukõne seisukohtade koostamise, kuid kohtule neid esitatud pole. Kohus peab istungiks
ettevalmistamise mõistlikuks ajakuluks 1 h (vähendatud aeg 30 min).

Kohus on seisukohal, et ülejäänud osas (hagiavalduse koostamine, kostja taotlusele vastuse
koostamine, kostja vastuse ja seisukohtade läbitöötamine, ettevalmistus korraldavaks istungiks,
istungil osalemine, taotluste koostamine) on hageja toimingud olnud vajalikud ja näidatud mahus
põhjendatud ning kuna kostja pole neile vastuväiteid esitanud, siis kohus neid täiendavalt ei
analüüsi. Seega on hageja esindaja põhjendatud ajakulu kokku (25,33 – 4,75) 20,58 h.

Hageja esindaja keskmine tunnihind on 161,86 eurot, millele lisandub käibemaks. Kohus leiab, et
nimetatud tunnitasu ei ületa vandeadvokaadi puhul oluliselt keskmist tunnitasu, milleks võib
praegu pidada ca 140-150 eurot. Hageja viitab asjakohaselt Riigikohtu 2014. a lahendile asjas nr
3-2-1-115-14, kus Riigikohus on teatud asjaoludel aktsepteerinud keskmise tunnitasuna ka 153
eurot ilma käibemaksuta. Seega kuulub kostjalt hageja kasuks välja mõistmisele lepingulise
esindaja kulu kokku 3331,1 eurot. Kuna hageja on käibemaksukohustuslane, mõistab kohus
menetluskulud välja ilma käibemaksuta (TsMS § 174 lg 3).

Lisaks lepingulise esindaja kuludele kuulub hüvitamisele ka hageja tasutud riigilõiv.
Hagiavalduselt kuulus hagihinda (1619,7) arvestades riigilõivuseaduse § 59 lg 1 ja lisa 1 alusel
tasumisele riigilõiv 225 eurot (hageja on tasunud riigilõivu suuremas osas, so 275 eurot). Lisaks
on hageja tasunud riigilõivu hagi tagamise avalduselt 50 eurot. Tasutud riigilõivud kokku 275
eurot kuuluvad kostjalt hageja kasuks väljamõistmisele.


                                                                                                  10
Seega mõistab kohus hageja kasuks kostjalt välja menetluskulud kokku 3606,1 eurot. Lisaks
mõistab kohus TsMS § 177 lg 4 alusel kostjalt menetluskuludelt välja seadusjärgses määras viivise
alates käesoleva otsuse jõustumisest kuni menetluskulude tasumiseni.



/allkirjastatud digitaalselt/
Tiiu Hiiuväin
Kohtunik




                                                                                              11

                                TARTU HALDUSKOHUS
                                   Jõhvi kohtumaja
                             KOHTUOTSUS
                                EESTI VABARIIGI NIMEL

Haldusasja number         3-15-1973
Otsuse kuupäev            13. mai 2016
Kohtunik                  Kadri Palm
Haldusasi                 OÜ Modulvest Elamu kaebus Narva-Jõesuu Linnavalitsuse 15.
                          juuni 2015. a kirja nr 7-3.1/17-1 tühistamiseks ja kaebaja taotluse
                          uueks läbivaatamiseks kohustamiseks
Menetlusosalised          Kaebaja – OÜ Modulvest Elamu, lepinguline esindaja
                          vandeadvokaadi abi Andrei Matvejev
                          Vastustaja – Narva-Jõesuu linn, esindaja Marina Sorgus
Asja läbivaatamine        Kirjalik menetlus


RESOLUTSIOON

   1. Rahuldada OÜ Modulvest Elamu kaebus.
   2. Tühistada Narva-Jõesuu Linnavalitsuse 15. juuni 2015. a kiri nr 7-3.1/17-1.
   3. Kohustada Narva-Jõesuu linna kaebaja 23. märtsi 2015. a taotlust uuesti läbi
      vaatama.
   4. Mõista Narva-Jõesuu linnalt OÜ Modulvest Elamu kasuks välja menetluskulud
      (riigilõiv) 15 eurot.
   5. Jätta menetlusosaliste ülejäänud menetluskulud menetlusosaliste endi kanda.

EDASIKAEBAMISE KORD JA SELGITUSED

Otsuse peale võib Tartu Ringkonnakohtule esitada apellatsioonkaebuse 30 päeva jooksul
otsuse avalikult teatavakstegemisest arvates, s.o hiljemalt 13. juunil 2016.

Vastuseks     esitatud   apellatsioonkaebusele   võib    teine    menetlusosaline    esitada
vastuapellatsioonkaebuse 14 päeva jooksul apellatsioonkaebuse vastuapellatsioonkaebuse
esitajale kättetoimetamisest arvates või ülejäänud apellatsioonitähtaja jooksul, kui see on
pikem
kui 14 päeva (HKMS § 184 lg 3).

Kui apellant soovib asja arutamist kohtuistungil, tuleb tal seda apellatsioonkaebuses märkida,
vastasel korral eeldatakse, et ta on nõus asja lahendamisega kirjalikus menetluses (HKMS
§ 182 lg 1 p 9). Kui menetlusosaline soovib apellatsioonkaebuse esitamiseks saada
menetlusabi, tuleb tal esitada ringkonnakohtule vastavasisuline taotlus. Menetlusabi taotluse
                                                                                   3-15-1973

esitamine ei peata menetlustähtaja kulgemist (HKMS § 116 lg 5) ning apellatsioonitähtaja
järgimiseks peab menetlusabi taotleja tegema tähtaja kestel ka menetlustoimingu, mille
tegemiseks ta menetlusabi taotleb, eelkõige esitama apellatsioonkaebuse (HKMS § 116 lg 6).
ASJAOLUD JA MENETLUSE KÄIK

1. Narva-Jõesuu Linnavalitsus määras 27. juuni 2012. a korralduse nr 175 p-s 1, et Narva-
Jõesuu linnas Raja tn 16 asuvad lagunenud ja kasutusest väljalangenud ning ümbrust
tunduvalt kahjustavad ehitised tuleb korda teha hiljemalt 1. juulil 2015 (tl-d 12-13). Sama
korralduse p-s 4 sedastas Narva-Jõesuu Linnavalitsus, et kõnealused ehitised kuuluvad OÜ-le
Modulvest Elamu.

2. Narva-Jõesuu Linnavalitsus andis 9. oktoobril 2012 korralduse nr 316 lubada ilma
detailplaneeringut koostamata Raja 16a, 16b, 16c, 16d ja 16e ehitiste taastamine ja määrata
projekteerimistingimused vastavalt lisadele (tl 43).

3. Narva-Jõesuu Linnavalitsus andis 10. septembril 2013. a korralduse nr 257 väljastada
ehitusluba hoone rekonstrueerimiseks aadressil Raja tn 16 (tl 49).

4. OÜ Modulvest Elamu palus 23. märtsi 2015. a taotluses (registreeritud numbriga 7-
3.1/17) Narva-Jõesuu Linnavalitsusel kaasa aidata linnavalitsuse 27. juuni 2012. a korralduse
täitmise (ehitiste kordategemise) tähtaja pikendamisele kuni 30. juunini 2016 (tl 21, tõlge tl
23).

5. Narva-Jõesuu Linnavalitsus leidis 15. juuni 2015. a kirjas nr 7-3.1/17-1, et puudub
põhjus vundamentide kordategemise tähtaega pikendada (tl-d 19-20). OÜ Modulvest Elamu
sai kirja kätte 8. juulil 2015.

Linnavalitsus selgitas 15. juuni 2015. a kirjas, et võtab taotluse läbivaatamisel ja
vundamentide kordategemiseks tähtaja pikendamata jätmisel arvesse järgmised asjaolud:

1) Raja 16 teenindusmaa määramine peab olema kooskõlas Vabariigi Valitsuse 30. juuni
1998. a määrusega nr 144 kinnitatud „Ehitise teenindamiseks vajaliku maa määramise kord“
punkti 4 alapunktiga 2, mis sätestab, et ehitise teenindamiseks vajalikuks maaks määratakse
ehitisealune ning ehitist ümbritsev vähim tarvilik ja piisav kogus maad, mis tagab ehitise
sihtotstarbelise kasutamise, hooldamise, ohutu ekspluateerimise ning füüsilise säilimise.

2) Ehitisregistri andmete alusel kõikide vundamentide kasutamise otstarve on „Muu
nimetamata rajatis, nagu näiteks varikatus jalgratastele või lahtine ootepaviljon või aed või
piire“, kuid Narva-Jõesuu Linavalitsuse 27. juuni 2012. a korraldusega nr 175 on määratud
vundamentidele teenindusmaa pindalaga 2500 m2 ja suurem ning maaüksuse sihtotstarve –
elamumaa, vaatamata asjaolule, et nende korralduses vundamentide (endine hoone)
kasutamise otstarve on märgitud söökla, katlamaja, ühiselamud jne.

3) Maareformi seaduse (MaarS) § 6 lg 31 sätestab, et ehitisena ei käsitata ajutisi hooneid või
rajatisi ning lagunenud ja kasutusest väljalangenud ümbrust või maastikupilti tunduvalt
kahjustavaid ehitisi. Viimati nimetatud ehitised teeb omanik korda või kõrvaldab kohaliku
omavalitsuse määratud tähtpäevaks. Tähtaeg ei või olla lühem kui üks aasta. Tähtpäevaks
korrastamata või kõrvaldamata ehitised sundvõõrandatakse kinnisasja sundvõõrandamise
seaduse § 3 lg 1 p 8 sätestatud alusel. Kui kohalik omavalitsus määrab nimetatud ehitise


                                              2
                                                                                       3-15-1973

omanikule ehitise kordategemiseks tähtpäeva, määratakse ehitisele teenindamiseks vajalik
maa, mida ehitise omanikul on õigus erastada pärast ehitise korrastamist.

4) Narva-Jõesuu Linnavalitsuses maakorraldaja puudumisega ei saa linnavalitsus nõustuda,
kuna kõik seadustega ettenähtud dokumendid maa erastamiseks ja ehitiste korda tegemiseks
on linna poolt väljastatud (määratud ehitiste teenindusmaa ja projekteerimistingimused) ning
määratud ehitiste kordategemise tähtaeg 9. oktoober 2012 kuni 1. juuli 2015 on piisav ehitiste
taastamiseks.

Samas märkis vastustaja, et Narva-Jõesuu Linnavalitsuse 27. juuni 2012. a korraldus nr 175
alusel määratud projekteerimistingimuste (Narva-Jõesuu Linnavalitsuse 9. oktoobri 2012. a
korraldus nr 316) parandamine jääb põhjendamatuks.

6. OÜ Modulvest Elamu esitas 7. augustil 2015 Tartu Halduskohtule kaebuse Narva-Jõesuu
Linnavalitsuse 15. juuni 2015. a kirja tühistamiseks (tl-d 3-5).

7. Tartu Halduskohus võttis 6. oktoobri 2015. a määrusega kaebuse menetlusse (tl 25).

8. Vastustaja palus 3. novembri 2015. a vastuses kaebusele jätta kaebuse rahuldamata (tl-d
29-30). Narva-Jõesuu Linnavalitsus vastas kohtu täiendavatele küsimustele 15. märtsil 2016
(tl 42).

9. Kaebaja esitas 6. aprillil 2016 kohtule täiendavad seisukohad ja menetluskulude nimekirja
(tl-d 90-91).

MENETLUSOSALISTE SEISUKOHAD

10. Kaebaja taotleb Narva-Jõesuu Linnavalitsuse 15. juuni 2015. a kirja nr 7-3.1/17-1
tühistamist, põhjendades oma kaebust järgmiselt.

1) Vaidlusalust akti pole andnud pädev haldusorgan. Kaebaja taotluse rahuldamata jätmise
otsuse tegi aselinnapea. Otsus sisaldab valeinfot selle kohta, et taotlus lahendati linnavalitsuse
istungil. Puuduvad andmed selle kohta, et 15. juunil 2015 oli linnapea ära ja seoses sellega
tekkisid aselinnapeal õigused tegutseda linna nimel. Narva-Jõesuu linna põhimääruse § 32 lg
1 kohaselt on aselinnapea funktsioon linnapea asendamine tema äraolekul.

2) Vaidlusalune haldusakt ei ole proportsionaalne. Kuna aktis jäid arvestamata kõik akti
tegemisega kaasnevad negatiivsed tagajärjed, siis on tegemist kaalutlusvigadega aktiga.

3) Vastustaja poolt esitatud aselinnapea ametijuhend ei ole asjakohane dokument aselinnapea
õiguste ja pädevuse tõendamiseks, kuna ametijuhend oli kinnitatud 25. jaanuaril 2016. s.o ca 7
kuud hiljem, kui aselinnapea vaidlustatud akti kehtestas.

11. Vastustaja leiab, et kaebus tuleb jätta rahuldamata. Vastustaja põhjendab oma seisukohta
järgmiselt.

1) Kaebajale on antud võimalus hoonete kordategemiseks kolme aasta jooksul, mis on igati
proportsionaalne MaarS-is kehtestatud tingimustega. Kui kaebaja oleks hoone korda teinud,
oleks tal tekkinud õigus soovitud maa ostueesõigusega erastada.


                                                3
                                                                                     3-15-1973

2) Narva-Jõesuu Linnavalitsus on 10. septembri 2013. a korraldusega nr 257 väljastanud
ehitusloa ühe ehitise rekonstrueerimiseks, mille alusel on kaebaja ehitise püstitanud ja ühtlasi
täitnud ühe ehitise (vundament registrikoodiga 118010480) osas tingimuse teha tähtajaks
ehitised korda ning maa erastamise protsess on lõpule viidud. Teised viis (ehitisregistrisse
kantud) kasutusest väljalangenud ehitised on tähtajaks korda tegemata ning kordategemise
kohta ei esitanud kaebaja mingit dokumenti, tõendit, seletust korralduse täitmise või
mittetäitmise kohta. Narva-Jõesuu Linnavalitsus pidas kaebajaga korduvalt läbirääkimisi
ehitise kordategemise vajadusest. Linnavalitsus määras 9. oktoobri 2012. a korraldusega nr
316 projekteerimistingimused ehitusprojekti koostamiseks. Tänase päeva seisuga pole
ehisprojekte ega ehitusloa taotluseid linavalitsusele esitatud.

3) Aselinnapea ei ületanud oma pädevust.

KOHTU SEISUKOHT JA PÕHJENDUSED

12. Kaebaja esitas kohtule kaebuse Narva-Jõesuu Linnavalitsuse 15. juuni 2015. a kirja nr 7-
3.1/17-1 tühistamiseks ja kaebaja 23. märtsi 2015. a taotluse uueks läbivaatamiseks
kohustamiseks.

13. Kohus, kaalunud poolte väiteid ja hinnanud nende kinnituseks esitatud tõendeid kogumis
ja vastastikkuses seoses, leiab, et OÜ Modulvest Elamu kaebus on põhjendatud ja tuleb
rahuldada. Kohtu põhjendused on alljärgnevad.

14. Vaidlust pole selles, et
    - kaebaja on Raja 16, Narva-Jõesuu asuvate ehitiste (vundamentide) omanik;
    - vastavalt Narva-Jõesuu Linnavalitsuse 27. juuni 2012. a korraldusele nr 175 tuli Raja
       tn 16 asuvad lagunenud ja kasutusest väljalangenud ning ümbrust tunduvalt
       kahjustavad ehitised korda teha hiljemalt 1. juulil 2015;
    - kaebaja ei ole Narva-Jõesuu Linnavalitsuse 27. juuni 2012. a korraldust nr 175
       vaidlustanud;
    - kaebaja esitas vastustajale 23. märtsil 2015 taotluse Raja tn 16 asuvate lagunenud ja
       kasutusest väljalangenud ehitiste kordategemise tähtaja pikendamiseks;
    - vastustaja leidis 15. juuni 2015. a kirjas, et vundamentide kordategemise tähtaega ei
       pikendata.

15. Poolte vahel on vaidlus selles,
    - kas Narva-Jõesuu Linnavalitsuse 15. juuni 2015. a kirja nr 7-3.1/17-1 puhul on
       tegemist haldusaktiga haldusmenetluse seaduse (HMS) § 51 tähenduses;
    - kas vaidlusalune haldusakt on välja antud pädeva isiku poolt;
    - kas taotlus tuli lahendada linnavalitsuse istungil.

16. Vastustaja on kohtumenetluses selgitanud, et 15. juuni 2015. a kiri nr 7-3.1/17-1 ei ole
vaadeldav ostueesõigusega erastamise taotluse rahuldamata jätmise otsusena. Kohtule jääb
selline seisukoht arusaamatuks, sest kaebaja ei olegi väitnud, et vaidlusalune kiri seda oleks.
Kaebaja on vaid selgitanud, et 23. märtsi 2015. a taotluse rahuldamata jätmine võib
põhjustada hulgaliselt kohtuvaidlusi „maa erastamise vundamendi juurde lubatavuse kohta“
(tl 4p). Vastustaja on põhjuseks, miks ta leiab, et kirja puhul ei ole tegemist haldusaktiga,
märkinud, et kohalik omavalitsus teeb otsuse maa ostueesõigusega erastamise võimalikkuse
kohta pärast seda, kui ehitiste kordategemise tähtaeg on saabunud. Kaebajale ei ole
väljastatud maa ostueesõigusega erastamise avalduse rahuldamata jätmise otsust. Sellega, et

                                               4
                                                                                    3-15-1973

kirja näol ei ole tegemist maa ostueesõigusega erastamise otsusega, ei saa põhjendada seda, et
kirja puhul pole tegemist haldusaktiga.

17. Kohus nõustub kaebajaga, et kohaliku omavalitsuse otsustus, mitte pikendada lagunenud
ja kasutusest väljalangenud ehitise kordategemise tähtaega, kujutab endast haldusakti HMS §
51 lg 1 tähenduses. HMS § 51 lg 1 sätestab, et haldusakt on haldusorgani poolt
haldusülesannete täitmisel avalikõiguslikus suhtes üksikjuhtumi reguleerimiseks antud, isiku
õiguste või kohustuste tekitamisele, muutmisele või lõpetamisele suunatud korraldus, otsus,
ettekirjutus, käskkiri või muu õigusakt. Vaidlust ei saa olla selles, et Narva-Jõesuu linn on
haldusorganiks HMS § 8 lg 1 tähenduses. Kohaliku omavalitsuse korralduse seaduse (KOKS)
§ 10 lg 1 sätestab, et nii vald kui ka linn on avalik-õiguslik juriidiline isik, keda esindavad
seaduste ja omavalitsusüksuse põhimääruse alusel ning kehtestatud korras oma pädevuse
piires volikogu, volikogu esimees, valla- või linnavalitsus ning vallavanem või linnapea või
nende poolt volitatud esindajad. Vaidlustatud kirjal on regulatiivne iseloom. Kiri on suunatud
üksikjuhtumi reguleerimisele, mitte määratlemata adressaatide ringile. Keeldumine on
kaebajale koormav, kuna ta jääb ilma eeldatavast soodustusest ja võib kaasa tuua kaebajale
kuuluvate ehitiste sundvõõrandamise. Nii on vastustaja vaidlusaluses kirjas selgitanud, et
tähtpäevaks korrastamata või kõrvaldamata ehitised sundvõõrandatakse kinnisasja
sundvõõrandamise seaduse § 3 lg 1 p-s 8 sätestatu alusel. Sellest regulatsioonist tuleneb, et
kui maad soovitakse erastada lagunenud ja kasutusest väljalangenud ehitise juurde, siis ei tohi
kohalik omavalitsus selle ehitise juurde maa erastamisest koheselt keelduda, vaid peab andma
isikule kõigepealt vähemalt üheaastase tähtaja selle ehitise kordategemiseks.

18. HMS § 54 kohaselt on haldusakt õiguspärane, kui ta on antud pädeva haldusorgani poolt
andmise hetkel kehtiva õiguse alusel ja sellega kooskõlas, proportsionaalne, kaalutlusvigadeta
ning vastab vorminõuetele. HMS § 56 lg 3 sätestab, et kaalutlusõiguse alusel antud haldusakti
põhjenduses tuleb märkida kaalutlused, millest haldusorgan on haldusakti andmisel lähtunud.
Halduskohtumenetluse seadustiku (HKMS) § 158 lg 3 sätestab, et kaalutlusõiguse alusel
antud haldusakti või tehtud toimingu õiguspärasust hinnates kontrollib kohus ka
kaalutlusõiguse piiride ja eesmärgi ning muude kaalutlusreeglite järgimist haldusorgani poolt.
Kohus ei hinda eraldi kaalutlusotsuse otstarbekust. Kohus ei teosta haldusakti või toimingu
õiguspärasust kontrollides kaalutlusõigust haldusorgani eest.

19. Vaidlusaluse kirja on allkirjastanud Narva-Jõesuu aselinnapea Maksim Iljin. Vastustaja
leiab, et vaidlusalust kirja allkirjastades aselinnapea oma pädevust ei ületanud. Oma
seisukohta põhjendab vastustaja sellega, et vastavalt aselinnapea ametijuhendi p-le 2.1, on
aselinnapea teenistusülesanneteks juhtida linna planeerimis-, projekteerimis- ja ehitusalast,
maakorralduse ja heakorra ning haljastuse tegevust. Ametijuhendi p-i 4.1 kohaselt on
aselinnapeal õigus korraldada iseseisvalt ehitus- ja planeerimisteenistuse tegevust. Samuti on
aselinnapeal allkirjaõigus tema teenistusvaldkonda puudutavatele dokumentidele ja
kirjavahetusele (p 4.7) ning õigus esindada linnavalitsust oma valdkonna piires (p 4.4).

20. Kohus nõustub kaebajaga, et Narva-Jõesuu linnapea käskkiri nr 21.1-1/1, millega kinnitati
aselinnapea ametijuhend, on välja antud umbes 7 kuud hiljem pärast vaidlusaluse kirja
allkirjastamist. Nimelt on käskkiri nr 21.1-1/1 aselinnapea ametijuhendi kinnitamise kohta
välja antud 25. jaanuaril 2016 (tl 83) ja aselinnapea on ametijuhendiga tutvunud 26. jaanuaril
2016 (tl 83p).

21. Haldusakti õiguspärasust hindab kohus haldusakti andmise aja seisuga (HKMS § 158 lg
2). Narva-Jõesuu Linnavalitsuse 15. juuni 2015. a kirja nr 7-3.1/17-1 tegemise järgselt

                                              5
                                                                                    3-15-1973

teatavaks saanud asjaoludega ja toimunud sündmustega ei saa otsust tagasiulatuvalt põhistada.
Seetõttu ei saa kohus asja lahendamisel arvestada ka Narva-Jõesuu Linnavalitsuse 25. jaanuari
2016. a käskkirjaga nr 21.1-1/1.

22. Vastustaja ei ole kohtule esitanud ka aselinnapea ametijuhendit, mis kehtis 15. juuni
2015. a kirja nr 7-3.1/17-1 allkirjastamise ajal. Samuti ei ole vastustaja esitanud kohtule
dokumente, millest nähtuks, et linnapead oli vaja 15. juunil 2015 asendada. HKMS § 59 lg 1
kohaselt peab menetlusosaline tõendama neid asjaolusid, millele tuginevad tema väited, kui
seadusest ei tulene teisiti, samuti kohtu nõudmisel neid asjaolusid, mille puhul võib eeldada,
et just temal on vastavatele tõenditele juurdepääs. Seega pidi Narva-Jõesuu linn eelkõige ise
esitama tõendeid aselinnapea pädevuse kohta. Kohus on 10. märtsi 2016. a määrusega
palunud vastustajal esitada seisukoht kaebaja väite osas, kas aselinnapeal oli õigus
vaidlusalune kiri allkirjastada (tl 39p). Vastustaja on kohtumäärusele vastates viidanud vaid
25. jaanuari 2016. a ametijuhendile.

23. Linnapea on nii linnavalitsuse kui kohaliku võimuorgani juht ja samas ka linnavalitsuse
kui kohaliku omavalitsuse ametiasutuse juht. KOKS § 8 lg 1 p 2 kohaselt sätestatakse valla
või linna põhimääruses valitsuse moodustamise kord, vallavanema või linnapea valimise
kord, valitsuse pädevus. KOKS § 31 lg 6 kohaselt kirjutab määrustele ja teistele valitsuse
dokumentidele alla vallavanem või linnapea ja valla- või linnasekretär. Vallavanema või
linnapea asendamine toimub valla või linna põhimääruses sätestatud korras (KOKS § 49 lg 5).
Valla- või linnavalitsuse määrusele ja teistele dokumentidele kirjutavad alla vallavanem või
linnapea või nende asendaja ning valla- või linnasekretär (KOKS § 49 lg 10).

24. Narva-Jõesuu Linnavolikogu poolt 28. veebruaril 2014. a vastu võetud Narva-Jõesuu
linna põhimääruse (edaspidi põhimäärus) § 5 lg 1 kohaselt on Narva-Jõesuu linn avalik-
õiguslik juriidiline isik, keda esindavad seaduste ja Narva-Jõesuu linna põhimääruse alusel
ning kehtestatud korras oma pädevuse piires linnavolikogu, linnavolikogu esimees,
linnavalitsus ning linnapea. Põhimääruse § 38 lg-te 1 ja 2 kohaselt juhib linnapea
linnavalitsust. Linnapea esindab Narva-Jõesuu linna kui avalik õiguslikku juriidilist isikut
suhetes riigiorganitega ja –asutustega, teiste isikutega ja rahvusvaheliste organisatsioonidega
seaduses, põhimääruses ja muudes linnavolikogu õigusaktides kehtestatud juhtudel ja korras.
Linnapead asendab aselinnapea. Põhimääruse § 58 sätestab, et linna esindamise alla
käsitletakse omavalitsuseorganite ja nende ametiisikute pädevust, esindada Narva-Jõesuu
linna, suhetes juriidiliste ja füüsiliste isikutega nii Eesti Vabariigis kui välismaal. Linna
esindavad seaduste, põhimääruse ja linnavolikogu kehtestatud korras oma pädevuse piires
linnavolikogu, linnavolikogu esimees, linnavalitsus, linnapea või nende poolt volitatud
esindajad. Narva-Jõesuu Linnavalitsuse poolt 21. jaanuaril 2014 vastu võetud Narva-Jõesuu
Linnavalitsuse reglemendi (edaspidi reglement) § 9 lg 2 kohaselt kirjutavad määrustele ja
korraldustele alla linnapea ja linnasekretär või neid asendavad isikud.

25. Kohtu hinnangul ei tulene ka kohaliku omavalitsuse korralduse seadusest, Narva-Jõesuu
linna põhimäärusest ja Narva-Jõesuu Linnavalitsuse reglemendist, et Narva-Jõesuu
aselinnapea on pädev allkirjastama otsustust vundamentide kordategemise tähtaja
pikendamiseks.

26. Kaebaja on esmalt märkinud, et Narva-Jõesuu Linnavalitsus ei pidanud istungit, kus oleks
läbi vaadatud kaebaja taotlust, kuid on siis vastuoluliselt leidnud, et kaebaja taotluse
rahuldamata jätmise otsus sisaldab valeinfot selle kohta, et taotlus on lahendatud
linnavalitsuse istungil (tl 4, kaebuse p 1). Vastustaja on seisukohal, et kaebaja taotluse läbi

                                              6
                                                                                    3-15-1973

vaatamine ei vajanud linnavalitsuse õigusakti kehtestamist, seega langes ära küsimuse
otsustamine linnavalitsuse istungil.

27. Kohus vastustajaga ei nõustu. KOKS § 40 kohaselt on linnavalitsuse töövormiks istung,
kusjuures KOKS § 49 lg 6 kohaselt on linnavalitsus otsustusvõimeline, kui istungist võtab osa
üle poole valitsuse koosseisust, sealhulgas vallavanem või linnapea või tema asendaja. Narva-
Jõesuu Linnavalitsuse reglemendi § 2 lg 1 kohaselt on linnavalitsuse töövormiks samuti
istung. Reglemendi § 2 lg 3 sätestab, et linnavalitsuse istungile esitatakse küsimused, mis
kuuluvad linnavalitsuse pädevusse, nõuavad kollegiaalset otsustamist, linnavalitsuse
korralduse või määruse vastuvõtmist, ning volikogu määruste ja otsuste eelnõud enne nende
esitamist volikogule. Käesoleval juhul on Narva-Jõesuu Linnavalitsuse kirjaplangil saadetud
kaebuse esitajale aselinnapea allkirjastatud kiri, mis haldusakti formaalsetele tunnustele ei
vasta. Kirjast ei nähtu, et seal väljendatud sisuga otsustuse oleks teinud Narva-Jõesuu
Linnavalitsuse kui kohaliku omavalitsuse otsustuspädev kollegiaalorgan, samuti pole
dokument vormistatud korraldusena. KOKS § 50 lg 1 p 4 järgi on linnapea ülesandeks
linnavalitsuse määrustele ja korraldustele ning teistele linnavalitsuse dokumentidele
allakirjutamine. Seadusega ei ole linnapeale või aselinnapeale antud õigust ainuisikuliselt
otsustada linnavalitsuse kui kollegiaalse organi pädevusse antud küsimusi. Aselinnapea on
ainuisikuliselt otsustanud küsimusi, mis on antud linnavalitsuse pädevusse.

28. Kaebaja väited HMS § 64 lg-ga 1 seonduvalt on asjakohatud, kuna käesolevas asjas ei ole
haldusorgan haldusakti muutnud ega kehtetuks tunnistanud.

29. Kuigi vaidlusalusest kirjast nähtuvalt esitas kaebaja Narva-Jõesuu Linnavalitsusele
23. märtsil 2015 kaks taotlust – Narva-Jõesuu Linnavalitsuse 27. juuni 2012. a korralduses nr
175 määratud Raja tn 16 asuvate lagunenud ja kasutusest väljalangenud ehitiste
kordategemise tähtaja pikendamiseks (taotlus registreeritud numbriga 7-3.1/17) ning taotluse
Narva-Jõesuu Linnavalitsuse 9. oktoobri 2012. a korralduses nr 316 määratud
projekteerimistingimuste parandamiseks (registreeritud numbriga 7-2.7/24), puudutavad
kaebaja argumendid ainult tähtaja pikendamata jätmist – seega taotlust, mis registreeriti
linnavalitsuses numbriga 7-3.1/17. Kaebaja on kohtule esitanud ainult tähtaja pikendamise
taotluse (tl 21, tõlge tl 23). Kaebuses märgitud asjaoludes viidatakse vaid tähtaja pikendamise
taotlusele. Kaebuse põhjendustes viidatakse 27. juuni 2012. a korraldusele nr 175, millega
anti kaebajale tähtaeg ehitiste kordategemiseks. Kaebaja pole ka kohtule esitatud täiendavas
arvamuses seoses vastustaja vastusega kaebusele, esitanud ühtegi vastuväidet, mis
puudutaksid linnavalitsuse seisukohti projekteerimistingimuste määramisega seoses (tl-d 90-
91). Kohus ei pea seetõttu vajalikuks hakata hindama vaidlusaluse kirja õiguspärasust
projekteerimistingimuste määramisega seoses, sest kontrolli tulemusest sõltumata kuuluks
haldusakt tühistamisele.

30. Eeltoodust tulenevalt on Narva-Jõesuu Linnavalitsuse 15. juuni 2015. a otsus nr 7-3.1/17-
1 õigusvastane ja see tuleb tühistada, kuna see ei vasta HMS §-s 54 sätestatud nõuetele. HMS
§ 63 lg 2 p 3 järgi on tegemist tühise haldusaktiga, kui seda ei ole andnud pädev haldusorgan.

31. Kaebaja on kohtule esitanud ka kohustamisnõude, milles palub Narva-Jõesuu
Linnavalitsust kohustada tema 23. märtsi 2015. a taotlust uuesti läbi vaatama.

32. Riigivastutuse seaduse § 6 lg 1 sätestab, et isik võib nõuda haldusakti andmist või
toimingu sooritamist, kui avaliku võimu kandja on kohustatud haldusakti andma või toimingu
sooritama ja see puudutab isiku õigusi. Kohustamisnõude rahuldamise eelduseks on

                                              7
                                                                                  3-15-1973

haldusakti või toimingu õigusvastasus (Riigikohtu halduskolleegiumi otsus kohtuasjas nr 3-3-
1-62-09, p 11). Kohus leiab, et kaebaja kohustamisnõue tuleb rahuldada, kuna Narva-Jõesuu
Linnavalitsuse 15. juuni 2015. a kiri nr 7-3.1/17-1 on õigusvastane.

33. Kaebaja taotluse uuesti läbivaatamise kontekstis märgib kohus, et kaebaja ei ole
vaidlustanud Narva-Jõesuu Linnavalitsuse 27. juuni 2012. a korraldust nr 175. MaaRS § 6 lg
31 ls 6 kohustab kohalikku omavalitsust määrama ehitise omanikule ehitise kordategemiseks
tähtpäeva määrates ka ehitisele teenindamiseks vajalik maa, mida ehitise omanikul on õigus
erastada pärast ehitise korrastamist. Kuna kaebaja nimetatud korraldust ei vaidlustanud, on
tegemist kehtiva haldusaktiga, mis on järgimiseks kohustuslik ning millest tuli järgnevate
haldusaktide puhul lähtuda. Kaebajal on tagantjärele võimalik vaid taotleda nimetatud
korralduse kehtetuks tunnistamist vastustaja poolt (HMS § 64, § 65 lg 1, § 68). Kohus on
seisukohal, et kuigi kaebajal puudub HMS § 68 lg 1 ja § 44 mõttes õigus nimetatud korralduse
kehtetuks tunnistamise taotlemiseks, võib vastustaja seda HMS § 64 lg-te 2 ja 3 alusel siiski
teha, kui ta peab seda põhjendatuks.

34. HKMS § 108 lg 1 kohaselt kannab menetluskulud pool, kelle kahjuks otsus tehti.
Menetluskulude väljamõistmiseks esitatakse kohtule enne kohtuvaidlusi menetluskulude
nimekiri ja kuludokumendid. Kuludokumentide ja menetluskulude nimekirja esitamata
jätmise korral menetluskulusid välja ei mõisteta (HKMS § 109 lg 1).

35. Kaebaja on taotlenud kohtult menetluskulude väljamõistmist summas 1083 eurot (tl-d 35,
90-91). Kaebaja on kohtule esitanud küll menetluskulude nimekirja, aga mitte
kuludokumente. Riigikohtu halduskolleegiumi pikaajalise praktika kohaselt peavad
menetluskulud väljamõistmiseks olema reaalselt kantud. Advokaadibüroo kinnitus selle kohta,
et arved on tasutud, ei ole piisav tõend, mis kinnitaks menetluskulude reaalset kantust.
Menetluskulude kandmine peab olema tõendatud kuludokumentidega, millest nähtub, et
menetlusosalised on menetluskulud reaalselt kandnud (nt maksekorraldus arve tasumise
kohta, arvelduskonto väljavõte, kassa sissetuleku order arve sularahas tasumise kohta vms).
Kui kaebaja ei ole arve tasumist tõendavaid dokumente esitanud, jäetakse see arve
menetluskulude jaotamisel HKMS § 109 lg 1 alusel tähelepanuta (Riigikohtu
halduskolleegiumi 12. detsembri 2013. a otsus asjas nr 3-3-1-54-13, p 30 ja seal viidatud
kohtupraktika). Riigikohus on varem märkinud, et halduskohtumenetluses kehtiv
menetluskulude kantuse põhimõte ei piira ebaproportsionaalselt isikute põhiõigust saada
tõhusat õiguskaitset (Riigikohtu halduskolleegiumi 3. märtsi 2014. a otsus asjas nr 3-3-1-64-
13, p 46). Käesolevas asjas esindab kaebajat vandeadvokaadi abi, kellele pidi olema teada
HKMS § 109 lg 1 sisu ja Riigikohtu pikaajaline praktika menetluskulude väljamõistmisel (vrd
Riigikohtu halduskolleegiumi 3. märtsi 2014. a otsus asjas nr 3-3-1-64-13, p 47).

36. Toimiku materjalidest nähtuvalt on kohtule ainsa kuludokumendina esitatud riigilõivu
tasumise kviitung (tl 11). Kohus mõistab Narva-Jõesuu Linnavalitsuselt OÜ Modulvest Elamu
kasuks välja menetluskulud (riigilõivu) summas 15 eurot. Muus osas jäävad menetluskulud
poolte endi kanda.

(allkirjastatud digitaalselt)
Kadri Palm
kohtunik




                                             8

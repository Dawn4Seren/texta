                                     TARTU HALDUSKOHUS
                                        Tartu kohtumaja
                               KOHTUMÄÄRUS
                                kaebuse tagastamise kohta

 Kohtuasja number                   3-16-1850

 Määruse kuupäev                    22.09.2016

 Kohtunik                           Mare Priks

 Kohtuasi                           V.A. kaebus Tartu Vanglalt kahju hüvitise nõudes summas
                                    200 eurot

 Resolutsioon                           1. Tagastada V.A. kaebus haldusasjas nr 3-16-1850;
                                        2. Määrus saata kaebajale.


 Edasikaebamise kord                Määruse peale võib esitada määruskaebuse Tartu
                                    Ringkonnakohtule Tartu Halduskohtu kaudu 15 päeva jooksul
                                    arvates määruse kättesaamisest.

Asjaolud ja menetluse käik

1. Kinni peetav isik V.A. esitas 14.09.2016 Tartu Halduskohtule kaebuse kahju hüvitamise nõudes
summas 200 eurot. Kaebuse kohaselt on V. A. tervisele Tartu Vangla kontaktisiku Raul Adari poolt
tekitatud kahju sellega, et pärast varbaküüne lõikamist vajas ta esmaabi (varvas hakkas mädanema
05.09.2016), kuid kontaktisiku vahendusel ei olnud võimalik seda saada. Kontaktisik registreeris
kaebaja perearsti vastuvõtule alles 20.09.2016. Kaebaja sai hiljem abi valvurilt, kes viis ta
meditsiiniosakonda.

Kohtu seisukoht

2. Kohus märgib esmalt, et tulenevalt riigivastutuse seaduse § 12 lõigetest 2 ja 3, ei vastuta kontaktisik
isiklikult kaebajale väidetavalt tekitatud kahju eest ning käesolevas olukorras tuleb kahju tekitanud
isikuna käsitleda Tartu Vanglat.

3. Halduskohtumenetluse seadustiku (HKMS) § 120 lg 1 p 8 kohaselt kaebuse saanud alluvusjärgne
kohus kontrollib, ega ei esine alust kaebuse tagastamiseks või käiguta jätmiseks.

Kohus on seisukohal, et V.A. kaebus kuulub tagastamisele alljärgneval põhjusel.


                                                    1
4. Vastavalt HKMS § 47 lg-le 1 võib seadus näha mõnda liiki nõude lahendamiseks ette kohustusliku
vaidemenetluse või muu kohustusliku kohtueelse menetluse. Vangistusseaduse (VangS) § 11 lg 8
sätestab, et vangla tekitatud kahju hüvitamiseks on kinnipeetaval või vahistatul õigus halduskohtu
poole pöörduda tingimusel, et kinnipeetav või vahistatu on eelnevalt esitanud riigivastutuse seaduses
sätestatud korras kahju hüvitamise taotluse vanglale ning vangla on taotluse tagastanud või
rahuldamata või tähtaegselt läbi vaatamata jätnud. Seega tuleb enne kohtule kahju hüvitamise nõude
esitamist läbida VangS § 11 lg-s 8 sätestatud kohustuslik kohtueelne menetlus.

Kaebaja ei ole viidanud sellele, et tal oleks kohtule esitatud kahju hüvitamise nõudes kohustuslik
kohtueelne menetlus läbitud. Tartu Vanglalt 21.09.2016 saadud vastuse kohaselt ei ole V.A. kaebuses
kirjeldatud temaatika osas vanglale ühtegi pöördumist esitanud. Seetõttu tuleb asuda seisukohale, et
kaebajal on käesolevas asjas esitatud kahju hüvitamise nõudes kohustuslik kohtueelne menetlus
läbimata.

HKMS § 121 lg 1 p 4 sätestab, et kohus tagastab kaebuse määrusega selle esitajale, kui kaebaja ei ole
pidanud kinni nõude kohtueelseks lahendamiseks ettenähtud kohustuslikust korrast.

Kuna kaebajal on kahju hüvitamise nõudes kohtueelne menetlus läbimata, siis ei ole V.A. kaebus
kohtus lubatav ning see kuulub tagastamisele HKMS § 121 lg 1 p 4 alusel.

5. HKMS § 43 lg 2 kohaselt ei võta kaebuse tagastamine õigust pöörduda uuesti kohtusse. Kaebuse
tagastamisel loetakse, et kaebus ei ole kohtu menetluses olnud.

(allkirjastatud digitaalselt)

Mare Priks
kohtunik




                                                 2

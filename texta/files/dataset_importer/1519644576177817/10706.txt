                                                                    Tsiviilasi nr: 2-15-3730




                          KOHTUOTSUS
                                  Eesti Vabariigi nimel

Kohus                         Tallinna Ringkonnakohus, tsiviilkolleegium

Kohtukoosseis                 Eesistuja Indrek Parrest, liikmed Margo Klaar ja Indrek Soots

Otsuse tegemise aeg ja koht   14.07.2016, Tallinn

Tsiviilasja number            2-15-3730

Tsiviilasi                    TL hagi M-AE’i vastu 20 000 euro, intressi ja viivise
                              väljamõistmiseks

Vaidlustatud kohtulahend      Harju Maakohtu 14.09.2015 otsus

Tsiviilasja hind              36 000 eurot
apellatsioonimenetluses

Kaebuse esitaja ja kaebuse    M-AEi apellatsioonkaebus
liik

Menetlusosalised ja nende     Hageja (apellatsioonimenetluses vastustaja): TL (isikukood
esindajad                     XXXXXXXXXXX), lepinguline esindaja vandeadvokaat Ain
                              Kalme

                              Kostja (apellatsioonimenetluses apellant): M-AE (isikukood
                              XXXXXXXXXXX), lepinguline esindaja Diana Rints

Menetluse liik                Kirjalik menetlus

RESOLUTSIOON
  1. Tühistada Harju Maakohtu 14.09.2015 otsus osas, millega hageja intressinõue
     rahuldati 500 eurot ületavas osas, ning teha uus otsus, millega rahuldada hageja
     intressinõue 500 euro ulatuses ning nõue 10.03.2015 seisuga sissenõutavaks
     muutunud viivise saamiseks 15 200 euro ulatuses. Samuti tühistada maakohtu
     otsus menetluskulude jaotuse ja maakohtu poolt kindlaksmääratud hüvitamisele
     kuuluvate menetluskulude suuruse osas. Muus osas jätta maakohtu otsuse
     resolutsioon muutmata, muutes osaliselt maakohtu otsuse põhjendusi.
  2. Rahuldada apellatsioonkaebus osaliselt.


                                                                                      1(12)
                                                                        Tsiviilasi nr: 2-15-3730

     3. Lugeda Harju Maakohtu 14.09.2015 otsuse resolutsiooni kehtivaks terviklikuks
        sõnastuseks:
            1) Rahuldada TL hagi M-AE vastu osaliselt.
            2) Välja mõista M-AE-lt TL kasuks 35 700 eurot, sh põhivõlg 20 000 eurot,
               intress 500 eurot ning 10.03.2015 seisuga sissenõutavaks muutnud viivis 15
               200 eurot.
            3) Jätta menetluskulud 95% ulatuses kostja kanda ning 5% ulatuses hageja
               kanda.
     4. Jätta apellatsioonkaebuste esitamisest tingitud menetluskulud 95% ulatuses kostja
        kanda ning 5% ulatuses hageja kanda.

Edasikaebamise kord ja selgitused
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavaks tegemisest. Hagimenetluses Riigikohtus võib menetlusosaline
menetlustoiminguid teha ning avaldusi ja taotlusi esitada üksnes vandeadvokaadi vahendusel.
Menetlusosaline võib ise esitada Riigikohtule menetlusabi saamise taotluse, samuti esitada teise
menetlusosalise kaebuse või muu taotluse kohta seisukohti ja vastuväiteid. Menetlusabi
andmise taotlus ei peata seaduses sätestatud ega kohtu poolt määratud tähtaja kulgemist.
Seaduses sätestatud tähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb.

Hagi ja selle aluseks olevad asjaolud
1.   10.03.2015 esitas TL (hageja) Harju Maakohtule hagi M-AE (kostja) vastu 36 000 euro
     saamiseks, millest 20 000 eurot moodustas põhivõlg, 14 000 eurot intress ning 2000 eurot
     viivis.

2.    Hagi kohaselt sõlmisid hageja ja kostja 03.11.2011 laenulepingu (edaspidi leping 1),
      mille alusel andis hageja kostjale laenu 10 000 eurot. 02.09.2012 sõlmisid pooled veel
      ühe laenulepingu (edaspidi leping 2), millega hageja andis kostjale laenu summas 10 000
      eurot. Lepingute alusel antud laenusummad kandis hageja kostja kontole lepingute
      sõlmimise päeval. Lepingu 1 järgi oli laenu tagastamise tähtaeg 02.12.2011 ning lepingu
      2 kohaselt oli laenu tagastamise tähtaeg 02.10.2012.

3.    Vastavalt lepingu 1 p-le 3 kohustus kostja tasuma laenult intressi 300 eurot kuus ning
      vastavalt lepingu 2 p-le 3 kohustus kostja tasuma intressi 500 kuus.

4.    Kostja ei ole saadud laene tähtaegselt tagastanud, laenusummasid ei ole tagastatud senini.
      Kostja põhivõlg kokku on 20 000 eurot. Hageja andis kostjale 13.02.2015 täiendava
      tähtaja võla tasumiseks ning palus võla tasuda hiljemalt 02.03.2015.

5.    Hagi esitamise seisuga oli lepingu 1 kohaselt tasumata intressisumma 11 700 eurot (39
      kuud x 300 eurot). Lähtudes hea usu ning mõistlikkuse põhimõttest nõuab hageja kostjalt



                                                                                          2(12)
                                                                         Tsiviilasi nr: 2-15-3730

      intressi summas 8000 eurot. Hagi esitamise seisuga oli lepingu 2 kohaselt tasumata
      intressisumma 14 000 eurot (28 kuud x 500 eurot), millest hageja nõuab 6000 eurot.

6.    Mõlema lepingu punktide 5 järgi oli võlausaldajal (hagejal) õigus nõuda laenu
      tagastamisega viivitamisel laenusaajalt (kostjalt) viivise tasumist 0,5 % päevas
      sissenõutavaks muutunud summalt iga tasumisega viivitatud päeva eest. Hagejal oleks
      õigus nõuda lepingu 1 alusel viivist summas ca 50 000 eurot ning lepingu 2 alusel ca
      44 000 eurot. Lähtudes hea usu ning mõistlikkuse põhimõtetest, ei nõua hageja kogu
      viivisenõude täitmist, vaid nõuab mõlema lepingu alusel laenulepingu alusel viivist 1000
      eurot, kokku 2000 eurot.

7.    Lepingust 1 tulenevad nõuded ei ole aegunud. Aegumine katkes kostja poolt intressi
      osalise tasumise ja laenu tagastamise tähtaja pikendamise soovimise tõttu pärast
      02.12.2011. Kostja palus hagejal laenu tagastamise tähtaega pikendada ning hageja
      pikendas laenu tagastamise tähtaega kuni 17.09.2012.

8.    14.08.2015 esitas hageja alternatiivse nõude, paludes juhul, kui kohus ei rahulda
      intressinõuet, mõista kostjalt välja lepingust 1 tulenevalt intress summas 300 eurot ja
      viivis 8700 eurot ning lepingust 2 tulenevalt intress 500 eurot ja viivis 6500 eurot.

Kostja vastuväited
9.   Kostja palus jätta hagi rahuldamata. Kostja ei vaidlusta laenulepingute sõlmimist ja laenu
     saamist, kuid leiab, et lepingust 1 tulenev nõue koos intressi- ja viivisenõudega on
     aegunud. Laenu tagasimakse kuupäevaks oli selle lepingu järgi 02.12.2011 ja hageja ei
     esitanud hagi kolme aasta jooksul kohtusse. Ka on kostja selle laenulepingu järgi laenu
     tagastanud.

10.   Lepingu 2 alusel on kostja tasunud hagejale 500 eurot intressi katteks.

11.   Kui kohus asub seisukohale, et kostjal on endiselt kohustusi hageja ees, palus kostja
      kohtul vähendada viivist mõistliku suuruseni juhindudes võlaõigusseaduse (VÕS) § 113
      lg-st 8 ja §-st 162. Samuti on lepingus sätestatud intress ilmselgelt ebamõistlikult suur.
      Arvestades eeltoodut, oli kostja hinnangul igati mõistlik intressinõuet vähendada.

Esimese astme kohtu otsus ja selle põhjendused
12. Harju Maakohus rahuldas 14.09.2015 otsusega hagi ning mõistis kostjalt hageja kasuks
    välja 36 000 eurot, sh põhivõlg 20 000 eurot, intress 14 000 eurot ning viivis 2000 eurot.
    Menetluskulud jättis maakohus kostja kanda ning mõistis kostjalt hageja kasuks
    menetluskuluna välja 1725 eurot. Samuti määras kohus, et kostjal tuleb välja mõistetud
    menetluskuludelt tasuda hagejale viivist VÕS § 113 lg 1 teises lauses sätestatud määras
    alates menetluskulude suurust kindlaks tegeva lahendi jõustumisest kuni täitmiseni.

13.   Maakohus tuvastas asja lahendamiseks järgmised olulised asjaolud:




                                                                                           3(12)
                                                                           Tsiviilasi nr: 2-15-3730

          Hageja laenas kostjale 03.11.2011 lepinguga (leping 1) 10 000 eurot, tagastamise
           tähtajaga 02.12.2011, intressiga 300 eurot kuus;
          Hageja laenas kostjale 02.09.2012 lepinguga (leping 2) 10 000 eurot, tagastamise
           tähtajaga 02.10.2012, intressiga 500 eurot kuus;
          Laenusummad kandis hageja kostja kontole lepingute sõlmimise päeval.

14.   Kohus leidis, et kosja poolt lepingust 1 tulenevatele nõuetele esitatud aegumise
      vastuväide ei ole põhjendatud. Maakohtu hinnangul leidis kinnitust, et kuigi laenu
      tagastamise tähtaeg oli lepingu 1 järgi 02.12.2011, pikendas hageja laenu tagastamise
      tähtaega kostja soovile vastu tulles kuni 17.09.2012. See asjaolu leidis maakohtu
      hinnangul kinnitust hageja vande all antud ütlustega 25.08.2015 istungil, kaudselt
      kinnitasid seda ka lepingu 2 sõlmimise asjaolud. Nimelt selgitas hageja vande all, et teise
      laenulepingusse sai punkt, mille kohaselt peab kostja juhul, kui ta tasub mõlemad laenud
      17.09.2012, teise laenu kasutamise eest tasuma kokku intressi 200 eurot. Laenu hilisemal
      tagastamisel on intress 500 eurot kuus ja sellises suuruses intress pidi tagama laenu kindla
      ja tähtaegse tagastamise (lepingu p 3). Laenu tagastamise tähtaja pikendamist kajastas
      maakohtu arvates kaudselt ka hageja 13.02.2015 e-kiri kostjale (tl 10). Kohtule ei olnud
      usutav kostja vastuväide, et ta ei ole hagejalt seda e-kirja saanud, sest esiteks on kostja ise
      märkinud selle e-posti aadressi oma vastuses ja teiseks kinnitas ta 25.08.2015 istungil, et
      suhtles viimati hagejaga laenu tagastamisest pool aastat tagasi. See aeg jääbki e-kirja
      saatmise hetkesse.

15.   Kuivõrd maakohus tuvastas, et hageja pikendas lepingu 1 järgse laenusumma tagastamise
      tähtaega, ei hinnanud maakohus hageja väited aegumise katkemisest seoses kostja poolt
      intressi tasumisega.

16.   Maakohus leidis, et lepingu 1 järgse laenusumma tagastamine hagejale ei ole tõendamist
      leidnud. Ainuüksi kostja ütlused laenu sularahas tagastamisest 25.08.2015 istungil seda ei
      kinnita. Pooled on mõlemas lepingus (p-s 4) kokku leppinud, et kostja tagastab
      laenusumma hageja pangaarvele. Asjas ei ole esitatud usaldusväärseid tõendeid selle
      kohta, et pooled oleksid muutnud seda kokkulepet. 25.08.2015 kohtuistungil kinnitas
      kostja, et lepingust 2 on kostja tasunud 500 eurot ja seda intressi katteks. Põhivõlgnevust
      kostja tagastanud ei ole.

17.   Kuna tuvastamist ei leidnud, et kostja oleks hageja ees oma lepingutest tulenevad laenu
      tagastamise kohustused täitnud, mõistis kohus kostjalt hagejale kooskõlas VÕS § 101 lg 1
      p-ga 1, § 108 lg-ga 1 ja § 396 lg-ga 1 välja põhivõla 20 000 eurot.

18.   Samuti luges maakohus põhjendatuks hageja nõuet kummagi lepingu alusel 1000 euro
      suuruse viivise saamiseks. Asjaolusid, mis annaksid alust VÕS § 113 lg 8 ja § 162 lg 1
      järgi viivist vähendada, maakohus ei tuvastanud. Hageja nõutav viivis ei ületa põhivõlga.
      Kuna viivisenõue ei ületa põhivõlga, ei pidanud hageja tõendama vastava kahju
      olemasolu. Asjas ei nähtu, et nõutav viivis oleks kostja majanduslikust olukorrast
      tulenevalt ülemäärane.


                                                                                               4(12)
                                                                         Tsiviilasi nr: 2-15-3730



19.   VÕS § 397 sätestatud laenu kasutusintress on tasu raha kasutamise eest. VÕS § 397 lg 1
      järgi majandus- või kutsetegevuses antud laenult tuleb maksta intressi. Muu laenulepingu
      korral tuleb intressi maksta üksnes juhul, kui see on kokku lepitud. Käesoleval juhul on
      pooled laenulepingutes intressi maksmises kokku leppinud. Laenuandjal on õigus
      otsustada, millise intressiga ta laenu annab. Kostja on lepingut sõlmides sellise tasuga
      nõustunud. Asjas ei nähtu, et lepingu sõlmimise ajal oleks pooled kokku leppinud
      intressita laenu andmises. Esimeses lepingus leppisid pooled kokku intressis 300 eurot
      kuus. Hageja arvestusel on lepingu 1 kohaselt tasumata intressisumma 11 700 eurot.
      Lähtudes hea usu ning mõistlikkuse põhimõttest nõuab hageja kostjalt intressi 8000 eurot.
      Hageja arvestusel on kostja teinud lepingu 1 järgi 8 intressimakset (tl 75). Hagi esitamise
      seisuga oli lepingu 2 kohaselt tasumata intressisumma 14 000 eurot, millest hageja nõuab
      6000 eurot.

20.   Maakohus leidis, et kuna lepingu pooled on leppinud kokku lepingujärgse tasu laenu
      kasutamise eest kokkulepitud aja jooksul, kuid kostja on jätnud nimetatud kohustuse
      täitmata, siis on hageja nõue põhjendatud ja kuulub rahuldamisele ning lepingutasu
      katteks tuleb kostjalt hageja kasuks välja mõista intress summas 14 000 eurot. Kostja
      taotluse intressi vähendamiseks jättis maakohus rahuldamata, kuna seadus ei näe ette
      intressi vähendamist ja seda kinnitab ka kohtupraktika (maakohus osundas Riigikohtu
      lahenditele tsiviilasjades nr 3-2-1-47-15, p 14, ja 3-2-1-54-08, p 12).

Apellatsioonkaebus ja selle põhjendused
21. Maakohtu otsuse peale esitatud apellatsioonkaebuses palub kostja tühistada maakohtu
     otsuse täies ulatuses, kohaldada aegumist ning jätta kõik menetluskulud hageja kanda.

22.   Maakohus on kostja arvates oluliselt rikkunud tsiviilkohtumenetluse seadustiku (TsMS) §
      442 lg 8 (kaebuses ekslikult märgitud TsMS § 442 lg 2). Maakohus on andnud ebaõige
      hinnangu hageja ütlustele ning kostja selgitustele ja ütlustele. Kohus on otsuses
      märkinud, et maakohtu hinnangul on asjas leidnud kinnitust, et kuigi laenu
      tagasimaksmise tähtaeg lepingu 1 järgi oli 02.12.2011, pikendas hageja laenu tagastamise
      tähtaega kostja soovile vastu tulles kuni 17.09.2012. Maakohus tugines seejuures hageja
      vande all antud ütlustele 25.08.2015 istungil, lepingu 2 sõlmimise asjaoludele ning
      kirjalikele tõenditele. Tegemist on ebaõige hinnangu andmisega. Kohus on jätnud
      arvestamata, et kostja ja hageja vahel oli sõlmitud kaks erinevat laenulepingut, milliste
      järgi laenude tagasimaksmise tähtajaks oli vastavalt 02.12.2011 ja teisel 02.10.2012.
      Kohtuotsus on selles suhtes ka vastuoluline, kuna kohus ise kinnitab, et hageja
      vastuväited aegumisele ei oma tähtsust. Kostja rääkis laenu tagasimaksmise teemal
      hagejaga tõepoolest, kuid seda siiski teise laenusumma tagasimakse tähtajast, mitte
      esimesest. Seda tõendab ka tõsiasi, et esimese laenulepingu alusel saadud laen koos
      intressidega oli juba tagasi makstud. Vastasel korral ei oleks ka hageja kostjale uut laenu
      andnud. Uue laenulepingu ehk siis lepingu 2 sõlmimise eelduseks oli kostja poolt eelmise
      laenulepingu alusel saadud summa koos intressidega tagasimaksmine enne uue
      laenusumma andmist. Hageja ei olekski andnud laenu enne eelmise laenusumma


                                                                                           5(12)
                                                                        Tsiviilasi nr: 2-15-3730

      tagasimaksmist. Kostja on nendele asjaoludele oma vastuväidetes tuginenud. TsMS § 442
      lg 8 kohaselt on kohus kohustatud kohtuotsuses põhjendama, miks ta ei nõustu kostja
      faktiliste väidetega. Nimetatud kohustuse on kohus jätnud täitmata.

23.   Kohus on arvestanud asjas vaid hageja ütlusi ning eelistanud hageja väited kostja
      omadele ja seda põhjendanud sellega, et kostja kuulati menetluses üle vande all.
      Nimetatud seisukoht on ebaõige ja vastuolus nii TsMS-i kui ka tsiviilkohtumenetluse
      põhimõtetega. Nimelt menetlusosaliste endi selgitused on samaväärsed vande all antud
      selgitusega ning loetakse samaväärseks vande all antud selgitustega. Kohus on eelistand
      hageja ütlusi kostja omadele alusetult. Kohtupraktikast nähtuvalt on korduvalt jäetud
      poolte endi poolt esitatud taotlused vande all ülekuulamise kohta kohtu poolt rahuldamata
      seetõttu, et poole enda ütlus menetluses loetakse samaseks vande all antud ütlustega ning
      seetõttu puudub vajadus eraldi poole vande all ülekuulamiseks.

24.   Maakohus on ebaõigesti kohaldanud tsiviilseadustiku üldosa seaduse (TsÜS) § 77.
      Pooltel on õigus kirjalikult fikseeritud kokkuleppest kõrvale kalduda, eriti kui seda
      kinnitavad tava ja praktika. Praegusel juhul see nii ka aset leidis ning seda osapooled on
      oma käitumisega ka kinnitanud uue laenulepingu sõlmimisega. Kostja arvates ei ole
      eluliselt usutav, et hageja riskinuks uue laenu andmisega samas summas (10 000 eurot),
      kui kostja eelmist lepingujärgset summat koos intressidega ei oleks tagasi maksnud.

25.   Kohus on ebaõigesti kohaldanud aegumise regulatsiooni Aegumise regulatsioon on selge
      ning üheselt mõistetav. Kohus on omistanud kostjale ütlusi ja tõlgendusi, mida kostja ei
      ole öelnud. Kostja tõepoolest rääkis hagejaga laenu tagasimaksmisest 2012 aastal, kuid ta
      tegi seda lepingust 2 rääkides. Maakohus on aga omistanud kostja sellised väited ka
      lepingule 1. Lisaks on maakohus ise otsuses üheselt tuvastanud, et tagasimaksmise
      tähtaeg oli 01.12.2012. Seetõttu jääb arusaamatuks, miks on kohus asunud seisukohale, et
      tagasimaksmise tähtaega oli pikendatud.

26.   Kostja ei nõustu ka maakohtu seisukohaga seoses viivise vähendamise taotlusega.
      Lepingust 1 tulenevad kohustused kostja poolt täidetud. Lepingu 2 alusel saadud
      laenusumma intressinõue on alusetu ning selle tasumata jätmine vabandatav
      võlaõigusseaduse järgi. Nimelt avaldas kostja korduvalt soovi laenusumma
      tagasimaksmiseks, kuid hageja ei omanud soovi laenusumma tagasisaamiseks, esitades
      talle täiendavaid arusaamatuid nõudeid ning kord oli summaks 30 000 eurot, kord 15 000
      eurot, kord 20 000 eurot. Selle põhjal oli kostjale selge, et hageja tegeleb teadlikult
      väljapressimisega ning kui kostja hagejale midagi maksab, siis sellega hageja ei piirdu.

Vastustaja seisukoht
27. Hageja vaidleb kostja apellatsioonkaebusele vastu ja palub jätta selle rahuldamata.

Ringkonnakohtu seisukoht
28. Kolleegium, tutvunud apellatsioonkaebuse ja tsiviilasja materjalidega, leiab, et maakohtu
     otsus tuleb TsMS § 657 lg 1 p 2 alusel tühistada osas, millega hageja intressinõue


                                                                                          6(12)
                                                                        Tsiviilasi nr: 2-15-3730

      rahuldati 500 eurot ületavas osas, ning teha uus otsus, millega rahuldada hageja
      intressinõue 500 euro ulatuses ning viivisenõue 15 200 euro ulatuses. Maakohtu otsus
      tuleb tühistada ka menetluskulude jaotuse ja maakohtu poolt kindlaksmääratud
      hüvitamisele kuuluvate menetluskulude suuruse osas. Muus osas jätab ringkonnakohus
      maakohtu otsuse resolutsiooni muutmata, muutes osaliselt otsuse põhjendusi.
      Apellatsioonkaebus rahuldatakse osaliselt. TsMS § 654 lg 22 alusel esitab
      ringkonnakohus otsuse kehtiva resolutsiooni terviklikus sõnastuses.

29.   Ringkonnakohus leiab, et maakohus on aegumise vastuväite lahendamisel hinnanud
      ebaõigesti tõendeid. Toimikust nähtuvalt on maakohus võtnud nii hagejalt kui kostjalt
      vande all seletuse. Maakohus on lugenud hageja väite laenu tagastamise tähtaja
      pikendamisest kuni 17.09.2012 tõendatuks hageja vande all antud seletusega (tl 78 ja
      78/pöördel). Samuti on maakohus tuginenud lepingu 2 sõlmimise asjaoludele, aga ka
      need asjaolud on kohus tuvastanud hageja vande all antud seletuse põhjal.
      Ringkonnakohtu hinnangul on hageja poolt vande all antud seletus laenu tagastamise
      tähtaja pikendamise tõendamiseks ebapiisav. Kostja on maakohtule vande all antud
      seletuses lepingu 1 alusel saadud laenu tagastamise tähtaja pikendamist eitanud (tl 79).
      Kolleegiumi hinnangul puuduvad alused omistada hageja poolt vande all antud seletusele
      kui tõendile suuremat kaalu kui kostja poolt vande all antud seletusele. Kuigi kostja on
      oma vastuväidetes tuginenud erinevatele ja üksteist välistavatele asjaoludele, on ka
      hageja versioon laenu tagastamise tähtaja pikendamisest ringkonnakohtu arvates
      väheveenev, sest hageja on asunud tuginema sellele alles pärast aegumise vastuväite
      esitamist. Hagis väidetu kohaselt oli lepingu 1 järgse laenu tagastamise tähtaeg
      02.12.2011 ning väiteid laenu tagastamise tähtaja pikendamise kohta hageja algselt ei
      esitanud.

30.   Muud tõendid ei kinnita kolleegiumi arvates otseselt ega kaudselt hageja väiteid laenu
      tagastamise tähtaja pikendamise kohta. Lepingus 2 (tl 7) puuduvad viited poolte
      varasemale laenusuhtele. Ka 13.02.2011 e-kirjas (tl 10) on lepingu 1 järgseks laenu
      tagastamise tähtajaks märgitud 02.12.2011. Selle e-kirjaga on hageja ringkonnakohtu
      hinnangul pigem soovinud anda kostjale täiendava tähtaja (juba sissenõutavaks muutnud)
      kohustuste täitmiseks ning teinud omapoolse ettepaneku kompromissiks.

31.   Kolleegium nõustub kostjaga, et nõude aegumist hinnates maakohus on jätnud TsMS §
      442 lg 8 rikkudes otsuses põhjendamata, miks ta ei arvesta kostja poolt vande all antud
      seletust kui tõendit. Samuti on otsus lepingu 1 järgse laenu tagastamise tähtaja
      tuvastamise osas vastuoluline.        Maakohus on põhjendava osa alguses tuvastanud, et
      laenu tagastamise tähtaeg oli 02.12.2011, hiljem on aga kohus tuvastanud, et laenu
      tagastamise tähtaega pikendati kuni 17.09.2012. TsMS § 436 lg 1 järgi peab kohtuotsus
      olema seaduslik ja põhjendatud. Kohtuotsuse seaduslikkuse ja põhjendatuse nõue
      tähendab ka seda, et kohtuotsus ei või olla vastuoluline (vt nt Riigikohtu 25.02.2013 otsus
      tsiviilasjas nr 3-2-1-188-12, p 14; 13.01.2009 otsus tsiviilasjas nr 3-2-1-117-08 , p 12).




                                                                                           7(12)
                                                                           Tsiviilasi nr: 2-15-3730

32.   Siiski on õige maakohtu lõppjäreldus, et lepingust 1 tulenevad nõuded ei ole aegunud.
      Maakohtu otsuse põhjendused tuleb asendada järgneva põhjenduskäiguga.

33.   Vastavalt TsÜS § 142 lg-le 1 aegub õigus nõuda teiselt isikult teo tegemist või sellest
      hoidumist (nõue) seaduses sätestatud tähtaja (aegumistähtaeg) jooksul. Pärast nõude
      aegumist võib kohustatud isik keelduda oma kohustuse täitmisest. TsÜS § 143 kohaselt
      võtab kohus nõude aegumist arvesse ainult kohustatud isiku taotlusel. TsÜS § 146 lg 1
      järgi on tehingust tuleneva nõude aegumise tähtaeg kolm aastat. Koos põhikohustusest
      tuleneva nõudega aegub vastavalt TsÜS §-le 144 ka kõrvalkohustusest tulenev nõue.
      Lepingu 1 (tl 6) p 4 järgi tuli laen tagastada ühekordse tagasimaksena 02.12.2011.
      Arvestades lepingu 1 punktidele 3 ja 4 nende koosmõjus, tuli ka intress (ühe kuu eest)
      tasuda 02.12.2011. Seega ei ole laenu tagastamine praegusel juhul käsitletav korduva
      kohustusena TsÜS § 154 mõttes.

34.   Eelmärgitust johtuvalt algas kostja vastu esitatud nõuete TsÜS 146 lg 1 järgne 3-aastane
      aegumistähtaeg TsÜS § 147 lg 1 esimesest lausest lähtuvalt 03.12.2011 ning lõppenuks
      03.12.2014 (kl 24.00). Samas leiab kolleegium, et aegumistähtaeg on ajavahemikus
      03.12.2011-03.12.2014 katkenud. TsÜS § 158 lg 1 sätestab, et aegumine katkeb ja algab
      uuesti kohustatud isiku poolt nõude tunnustamisega. Nõude tunnustamine võib sama
      paragrahvi teise lõike järgi seisneda õigustatud isikule võlgnetava osalises tasumises,
      intresside maksmises, tagatise andmises või muus teos. Hageja poolt maakohtule vande
      all antud seletustest ilmneb, et kostja on tasunud lepingu 1 järgi hagejale 02.09.2012 ja ka
      hiljem intresse (tl 79). Ka kostja poolt vande all antud seletusest (tl 79) ei saa kolleegiumi
      arvates teha teistsugust järeldust. Kostja on küll väitnud, et on lepingu 1 alusel saadud
      laenu tagastanud, aga seletusest nähtuvalt ei mäleta ta laenu tagastamise tähtaega, see
      olevat tagastatud enne lepingu 2 alusel laenu saamist (02.09.2012).

35.   Eeltoodu põhjal leiab kolleegium, et 03.12.2011 alanud 3-aastane aegumistähtaeg katkes
      TsÜS § 158 lg 1 järgi vähemalt 02.09.2012 ning algas sellest hetkest uuesti. Pärast uuesti
      algamist oleks aegumistähtaeg lõppenud 01.09.2015. Järelikult ei olnud aegumistähtaeg
      hagi esitamise ajaks (10.03.2015) lõppenud ning nõuded ei ole aegunud. Kolleegiumi
      arvates ei võimalda tõendid järeldada, et kostja on nõuet ainult osaliselt tunnustanud.

36.   Hagi alusena esitatud asjaoludele õigusliku hinnangu andmine (kvalifitseerimine) on
      kohtu ülesanne (TsMS § 436 lg 7 ja § 438 lg 1 esimene lause) ning TsMS § 652 lg 8 järgi
      ei ole ka ringkonnakohus seotud apellatsioonkaebuse õigusliku põhjendusega.
      Kolleegiumi hinnangul on maakohus hageja intressinõuete rahuldamisel kohaldanud
      ebaõigesti materiaalõigust. See on toonud osaliselt kaasa ka ebaõige lahendi.

37.   Lepingu 2 osas on maakohus tuvastanud, et laenusumma tagastamise tähtaeg oli
      02.10.2012. Selle asjaolu osas puudub pooltel ka vaidlus. Samas on maakohus
      rahuldanud hageja intressinõude 6000 euro ulatuses, lähtudes hageja arvutuskäigust, mille
      järgi oli hagejal õigus nõuda hagi esitamise seisuga intressi 28 kuu eest. Kolleegium
      leiab, et intressi väljamõistmine laenu tagastamise tähtpäevale järgneva perioodi eest on



                                                                                              8(12)
                                                                       Tsiviilasi nr: 2-15-3730

      põhjendamatu. Riigikohtu lahendites on korduvalt rõhutatud, et kui pooled on leppinud
      kokku laenu tagastamise aja, siis on nad leppinud kokku ka laenu kasutamise tähtaja.
      Leppides kokku intressi laenu kasutamise eest, on pooled leppinud kokku lepingujärgse
      tasu laenu kasutamise eest kokkulepitud aja jooksul. Kui laenu kokkulepitud ajaks ei
      tagastata, kaotab laenaja laenatud raha kasutamise aluse ja rikub oma lepingust tulenevat
      laenu tagastamise kohustust. Alates laenu tagastamise kohustuse sissenõutavaks
      muutumisest kaotab intressi arvestamine seega õigusliku aluse ning edasi tuleb kõne alla
      üksnes viivise (sh seadusest tuleneva viivise) või kahjuhüvitise arvestamine (laenu
      tagastamiskohustuse täitmisega viivitamise eest) (vt nt Riigikohtu 29.01.2007 otsus
      tsiviilasjas nr 3-2-1-137-06, p 17).

38.   Kuivõrd lepingu 2 järgi oli laenusumma tagastamise tähtaeg 02.10.2012, kasutas kostja
      seda laenu ajavahemikus 03.09-02.10.2012. Seega intressi tuli kostjal tasuda ühe kuu
      eest. Eelmärgitut arvestades rahuldab ringkonnakohus hageja lepingust 2 tuleneva
      intressinõude 500 euro ulatuses.

39.   Sarnaselt oli ringkonnakohtu poolt tuvastatud asjaolude põhjal lepingu 1 järgi laenu
      tagastamise tähtaeg 02.12.2011 ning järelikult kasutas kostja laenu ajavahemikus 03.11-
      02.12.2011. Intressi väljamõistmine laenu tagastamise tähtpäevale järgneva perioodi eest
      on ka selle laenulepingu puhul põhjendamatu. Lisaks on maakohus jätnud lepingu 1
      järgsete nõuete rahuldamisel osaliselt arvestamata tuvastatud asjaoludega. Hageja on
      maakohtule vande all antud seletuses kinnitanud, et kostja on teinud selle lepingu alusel
      hagejale kaheksa intressimakset, iga makse summas 300 eurot (tl-d 75 ja 79). Seega oli
      kostja kolleegiumi hinnangul hageja lepingust 1 tuleneva intressinõude (summas 300
      eurot) juba hagi esitamise hetkeks rahuldanud ning hagi tuleb jätta vastavas osas
      rahuldamata.

40.   Nagu eelnevalt märgitud, võib võlausaldaja nõuda laenu tagastamise kohustuse
      sissenõutavaks muutumisest võlgnikult viivise tasumist või kahjuhüvitist. Maakohus on
      rahuldanud hageja kummagi laenulepingu alusel esitatud viivisenõude 1000 euro
      ulatuses. Kuivõrd kolleegium pidas hageja intressinõudeid laenude tagastamise
      tähtpäevale järgneva perioodi eest õiguslikult põhjendamatuteks, lähtub kohus TsMS § 4
      lg-s 2 ja § 5 lg-s 1 sätestatut arvestades hageja 14.08.2015 esitatud alternatiivsest
      viivisenõudest (tl 70-71). Selle järgi on hageja palunud lepingu 1 alusel välja mõista
      viivise summas 8700 eurot ning lepingu 2 alusel viivise summas 6500 eurot.

41.   Mõlema lepingu p 5 järgi on hagejal õigus nõuda viivist 0,5% päevas sissenõutavaks
      muutunud summalt iga tasumisega viivitatud päeva eest. Käesolevas otsuses eelnevalt
      tuvastatu kohaselt muutus lepingu 1 järgne laenu tagastamise kohustus sissenõutavaks
      02.12.2011 ja lepingu 2 järgne kohustus vastavalt 02.10.2012. Lähtudes põhinõuete
      summast (10 000 eurot), oleks hagejal hagi esitamise seisuga õigus nõuda lepingu 1
      alusel 1193 päeva eest (periood 03.12.2011-10.03.2015) viivist 59 650 eurot ja lepingu 2
      alusel 888 päeva eest (periood 03.10.2012-10.03.2015) viivist 44 400 eurot. Viivisevõla
      ning põhivõla olemasolul loetakse raha maksmisel VÕS § 88 lg 8 järgi, et täitmine on


                                                                                         9(12)
                                                                        Tsiviilasi nr: 2-15-3730

      toimunud esmalt sissenõutavaks muutunud viivise katteks (vt nt Riigikohtu 09.05.2011
      määrus tsiviilasjas nr 3-2-1-25-11, p 54). Seega tuleb ka kostja poolt lepingu 1 täitmise
      käigus hagejale tasutud summad lugeda sellest lepingust tuleneva viivisenõude
      täitmiseks, v.a 300 euro suurune makse, millega ringkonnakohus luges täidetuks hageja
      intressinõude (vt käesoleva otsuse põhjenduste p 39). Vastavalt väheneks hageja
      lepingust 1 tulenev viivisenõue 2100 euro (7 x 300€) võrra.

42.   Eelmärgitut arvestades võib kolleegiumi hinnangul lugeda hageja lepingutest tulenevaid
      viivisenõudeid summas 8700 eurot ja 6500 eurot õiguslikult põhjendatuks ning hagi
      kuulub vastavas osas rahuldamisele.

43.   Ka ringkonnakohus leiab, et tuvastanud asjaoludel puudub alus viivise vähendamiseks
      VÕS § 113 lg 8 ja § 162 lg 1 järgi. Kolleegium nõustub vastavate maakohtu otsuse
      põhjendustega ega pea TsMS § 654 lõikest 6 juhindudes vajalikuks neid üle korrata.

44.   Kolleegium märgib, et maakohtu poolt tuvastatud asjaoludel ei ole laenulepingud
      sõlmitud hageja tüüptingimustel (VÕS § 35 lg 1), ning kostja ei ole apellatsioonkaebuses
      tuginenud väitele, et lepingud olid sõlmitud hageja tüüptingimustel. Ringkonnakohus ei
      pea vastavate asjaolude uut tuvastamist vajalikuks (TsMS § 652 lg 1 p 1). Seega puudub
      alus hinnata viivisekokkuleppe kehtivust võlaõigusseaduse tüüptingimuste regulatsioonist
      lähtuvalt.

45.   Samuti järgib ringkonnakohus maakohtu otsuse põhjendusi põhivõla (20 000 eurot)
      väljamõistmise osas ning TsMS § 654 lõikest 6 juhindudes neid ei korda.
      Apellatsioonkaebuse väited ei võimalda hinnata asjas esitatud ja kogutud tõendeid selles
      osas maakohtust erinevalt või anda tuvastatud asjaoludele teistsugust õiguslikku
      hinnangut.

46.   Kokkuvõttes kuulub hagi seega rahuldamisele osaliselt ning kostjalt tuleb hageja kasuks
      välja mõista 35 700 eurot, sh põhivõlg 20 000 eurot, intress 500 eurot ning hagi esitamise
      hetkeks sissenõutavaks muutunud viivis 15 200 eurot.

47.   Järgnevalt vastab kolleegium apellatsioonkaebuse ülalkäsitlemata väidetele.

48.   Ringkonnakohtu hinnangul ei saa lugeda tõendatuks, et uue laenulepingu (s.o lepingu 2)
      sõlmimise eelduseks oli kostja poolt eelmise laenulepingu alusel saadud summa
      tagastamine koos intressiga. Seda on kinnitanud üksnes kostja ise maakohtule vande all
      antud seletuses. Muud asjas esitatud ja kogutud tõendid seda aga ei toeta. Seega ei saa
      lepingu 2 sõlmimisest kolleegiumi hinnangul järeldada ka lepingu 1 alusel saadud laenu
      tagastamist.

49.   Kostja arvates ei ole eluliselt usutav, et hageja andnuks uue laenu summas 10 000 eurot,
      kui kostja eelmist lepingujärgset laenusummat koos intressidega poleks eelnevalt
      tagastanud. Kolleegiumi hinnangul ei võimalda kostja taolised väited asuda kostja
      lepingust 1 tulenevate kohustuste täitmise osas maakohtust erinevale seisukohale. Hageja


                                                                                         10(12)
                                                                          Tsiviilasi nr: 2-15-3730

      oli vaba otsustama, kas ja millistel tingimustel ta laene väljastab. Kostja ei ole tuginenud
      väitele, et hageja majanduslik olukord ei võimaldanud tal kokku 20 000 euro ulatuses
      kostjale laenu anda. Selliseid asjaolusid ei ole maakohus ka tuvastanud.

50.   Kostja leiab, et menetlusosaliste endi selgitused on samaväärsed vande all antud
      selgitusega ning loetakse samaväärseks vande all antud selgitustega. Kohtupraktikas
      olevat korduvalt jäetud poolte endi poolt esitatud taotlused vande all ülekuulamiseks
      kohtu poolt rahuldamata seetõttu, et poole ütlus menetluses loetakse samaseks vande all
      antud ütlustega. Selliste väidete esitamise vajadus ja eesmärk jääb ringkonnakohtule
      käesoleva asja puhul arusaamatuks, sest nii hagejalt kui kostjalt on maakohus vande all
      seletuse võtnud. Selline kostja käsitlus on ka sisult väär, sest menetlusosalise seletus, mis
      ei ole antud vande all, ei saa olla TsMS § 229 lg-test 1 ja 2 lähtuvalt tõendiks. Üksnes
      hagi lihtsustatud korras menetlemisel võib kohus TsMS § 405 lg 1 p 5 aluse tunnustada
      tõendina ka seaduses sätestamata tõendusvahendeid, muu hulgas menetlusosalise seletust,
      mis ei ole antud vande all. Käesoleval juhul ei ole tegemist hagiga, millele TsMS §-s 405
      sätestatu kohalduks. Nagu eelnevalt märgitud, on kostja etteheited põhjendatud küll selles
      osas, et maakohus on jätnud kostja poolt vande all antud seletuse asja lahendamisel
      osaliselt tõendina hindamata ega põhjendanud, miks ta selle tõendiga ei arvesta.

51.   Asja materjalid ei toeta kolleegiumi hinnangul kostja väiteid, nagu oleks ta avaldanud
      korduvalt soovi laenusumma tagastamiseks, kuid hageja ei soovinud laenu tagasi saada,
      esitades uusi põhjendamatuid nõudeid.

Menetluskulude jaotus
52. Vastavalt TsMS § 173 lg-le 1 esitatakse asja järgmisena menetleva kohtu lahendis kogu
    seni kantud menetluskulude jaotus. TsMS § 173 lg-st 3 tuleneb, et kui kõrgema astme
    kohus muudab tehtud lahendit või teeb uue lahendi asja uueks läbivaatamiseks saatmata,
    muudab ta vajaduse korral vastavalt menetluskulude jaotust. Maakohus on jätnud
    menetluskulud TsMS § 162 lg 1 alusel kostja kanda. Ringkonnakohus rahuldab hagi
    kokku 35 700 euro ulatuses (s.o ligikaudu 99% ulatuses) ning intressi- ja viivisenõude
    hageja teisest alternatiivsest nõudest lähtudes. Seetõttu peab ringkonnakohus
    põhjendatuks jätta nii maakohtu menetluses kui apellatsioonimenetluses kantud
    menetluskulud TsMS § 163 lg 1 ja § 162 lg 4 alusel 5% ulatuses hageja kanda ning 95%
    ulatuses kostja kanda.

53.   Menetluskulude rahalise kindlaksmääramise küsimuses juhindub ringkonnakohus
      Riigikohtu poolt 20.04.2016 tsiviilasjas nr 3-2-1-142-15 tehtud otsuse p-des 19-22
      TsMS § 174 lg-tele 3 ja 5 antud tõlgendusest ning poolte menetluskulusid rahaliselt
      kindlaks ei määra. Tulenevalt TsMS § 177 lg-st 2 määrab menetluskulude rahalise
      suuruse kindlaks maakohus mõistliku aja jooksul kohtuotsuse või menetlust lõpetava
      määruse jõustumisest.

54.   TsMS § 178 lg 1 järgi saab menetluskulude jaotust vaidlustada üksnes selle kohtulahendi
      peale edasi kaevates, millega menetluskulude jaotus kindlaks määrati. Hüvitatavate


                                                                                            11(12)
                                                                     Tsiviilasi nr: 2-15-3730

menetluskulude suurust saab vaidlustada selle kohtulahendi peale edasi kaevates, millega
menetluskulude rahaline suurus kindlaks määrati.


 /allkirjastatud digitaalselt/   /allkirjastatud digitaalselt/   /allkirjastatud digitaalselt/
         Indrek Parrest                  Margo Klaar                     Indrek Soots




                                                                                        12(12)

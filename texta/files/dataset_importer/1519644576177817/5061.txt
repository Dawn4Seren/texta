                                                                                     2-16-11206




                           KOHTUMÄÄRUS
Kohus                           Viru Maakohus
Kohtunik                        Pille Aver
Määruse tegemise aeg ja koht    13. oktoober 2016 kell 16:00
                                Narva kohtumaja kantselei
Kohtuasja number                2-16-11206
Kohtuasi                        A S pankrotiavaldus
Menetlustoiming                 Pankroti väljakuulutamine
Menetlusosalised ja esindajad   Avaldaja (võlgnik): A S (IK XXX)
                                Ajutine haldur: Kristi Relvik (e-post: kristi.relvik@relvik.ee)


RESOLUTSIOON

   1. Välja kuulutada füüsilise isiku A S (IK XXX) pankrot 13. oktoober 2016 kell 16:00.

   2. Pankrotimäärus kuulub viivitamatule täitmisele.

   3. Nimetada A S pankrotimenetluses pankrotihalduriks vandeadvokaat Kristi Relvik
      (IK XXX; OÜ Advokaadibüroo Kristi Relvik, asukoht: XXX).

   4. Määrata võlausaldajate esimese üldkoosoleku toimumise ajaks 08. november 2016
      kell 13:30 Viru Maakohtu Narva kohtumajas, asukohaga 1. Mai 2, Narva, kohtusaal
      nr 3.

   5. A S (pankrotis) võlausaldajad on kohustatud hiljemalt kahe kuu jooksul esimese
      pankrotiteate väljaandes Ametlikud Teadaanded ilmumise päevast arvates teatama
      haldurile kõigist oma enne pankroti väljakuulutamist tekkinud nõuetest A S vastu,
      sõltumata nõude tekkimise alusest ja nõude täitmise tähtpäevast. Kui nõue on
      mõjuval põhjusel esitatud pärast nimetatud tähtaja möödumist, ennistab
      üldkoosolek võlausaldaja taotlusel nõude esitamise tähtaja. Nõuet ei saa esitada
      pärast seda, kui jaotusettepanek on esitatud kohtule kinnitamiseks. Nõude esitamise
      tähtaja ennistamine ei ole vajalik pandiga tagatud nõude puhul. Kui nõude
      esitamise tähtaega ei ole ennistatud, võetakse nõue kaitsmisele, kuid tunnustamise
      korral rahuldatakse pärast õigeaegselt esitatud tunnustatud nõuete rahuldamist.

   6. Jätta kehtima enne pankroti väljakuulutamist kohaldatud hagi tagamise abinõud.

   7. Avaldada viivitamatult pankrotimääruse kohta teadaanne väljaandes Ametlikud
      Teadaanded. Pankrotiteates märkida pankroti välja kuulutanud kohtu nimi,
      määruse tegemise kuupäev ja kellaaeg, andmed võlgniku ja halduri kohta,
                                                                                            1(6)
                                                                                    2-16-11206

        ettepanek võlausaldajatele oma nõuete esitamiseks ja nõuete esitamise tähtaeg,
        nõude tähtaegselt esitamata jätmise tagajärjed ning võlausaldajate esimese
        üldkoosoleku toimumise aeg ja koht ja et võlgnikule võlgnevate kohustuste täitmist
        võib vastu võtta üksnes haldur.

     8. Jätta kõik menetluskulud täies ulatuses A S pankrotivara kanda.

     9. Määrata ajutise halduri tasu suuruseks 648 (kuussada nelikümmend kaheksa) eurot
        koos käibemaksuga.

     10. Jätta rahuldamata Kristi Relviku taotlus ajutise halduri tasu hüvitamiseks riigi
         vahenditest.

     11. Pankrotimäärus kuulub täitmisele viivitamatult.

     12. Saata kohtumäärus pankrotihaldurile ja avaldajale.

EDASIKAEBAMISE KORD

Pankrotimääruse peale võib esitada määruskaebuse Tartu Ringkonnakohtule Viru Maakohtu kaudu
15 päeva jooksul pankrotiteate avaldamisest.

Kohus selgitab, et menetlusabi taotlemise korral peab menetlusabi taotleja seaduses sätestatud
tähtaja järgimiseks tegema tähtaja kestel ka menetlustoimingu, mille tegemiseks ta menetlusabi
taotleb, eelkõige esitama kaebuse. Kaebuse põhjendamiseks või riigilõivu tasumiseks või kaebuses
esineva sellise puuduse kõrvaldamiseks, mis on seotud menetlusabi taotlemisega, annab kohus
sellisel juhul mõistliku tähtaja pärast menetlusabi andmise taotluse lahendamist, kui nimetatud
taotlus ei olnud esitatud põhjendamatult või tähtaja pikendamise eesmärgil. See ei välista
menetlustähtaja ennistamist.

ASJAOLUD

A S esitas Viru Maakohtule pankrotiavalduse, milles palus välja kuulutada võlgniku pankrot ning
vabastada võlgniku võlgadest.

Viru Maakohus võttis 29.08.2016 pankrotiavalduse menetlusse ning nimetas ajutiseks halduriks
Kristi Relviku. Ajutine haldur esitas kohtule aruande.

Ajutise halduri aruanne:

1.    VÕLGNIKU VARAD

Kinnistusraamatu andmetel võlgniku nimele kinnisasju registreeritud ei ole ega ole olnud.
Ehitisregistri andmebaasi kohaselt ehitisi kui vallasasju võlgniku nimele registreeritud ei ole.

Maanteeameti andmetel on võlgniku nimele registreeritud järgmised sõidukid:
      1) Audi 100, registreerimismärk XXX, esmane registreerimisaeg 1984;
      2) Toyota Corolla, registreerimismärk XXX, esmane registreerimisaeg 1985.
Võlgniku selgituste kohaselt on nimetatud autod viidud lammutusse mitmeid aastad tagasi. Sellega
seonduvaid dokumente võlgnikul ei ole. Miks on kanded muutmata, võlgnik selgitada ei oska.
Maanteeameti informatsiooni kohaselt on mõlema sõiduki registrikanne peatatud 01.10.2014, võib
järeldada, et nimetatud sõidukid ei osale liikluses vähemalt aastast 2012, mistõttu sõidukite
lammutamine võib olla tõenäoline. Lisaks, isegi kui sõidukid ei ole lammutatud, siis arvestades
                                                                                            2(6)
                                                                                         2-16-11206

sõidukite vanust ja asjaolu, et sõidukite võõrandamiseks on vajalik välja selgitada esmalt nende
asukoht, valmistada varad ette müügiks ja korraldada varade müük, on sõidukite kasumlik
võõrandamine ajutise halduri hinnangul ebatõenäoline.

Eesti väärtpaberite keskregistri pidaja andmetel ei ole võlgniku nimel avatud väärtpaberikontosid
ja võlgnik ei ole liitunud kogumispensioniga. Vastavalt äriregistri andmetele puuduvad võlgnikul
mistahes seosed äriühingutega.

Võlgniku nimele on avatud Swedbank AS-s arveldusarve nr XXX, mille jääk 16.09.2016 seisuga
on 14,96 eurot (kontol on broneeringuid 14,40 eurot kaardi kuutasudest). Ajutise halduri hinnangul
ei ole võimalik nimetatud rahalistele vahenditele sissenõuet pöörata tulenevalt täitemenetluse
seadustiku §-dest 131 ja 132.


Muud teadaolevat vara võlgnikul ei ole. Võlgnik ei tööta. Võlgniku sõnul õpib ta Sillamäe
Kutsekoolis logistika ja laomajanduse õppesuunal. Aruande koostamise seisuga puudub võlgnikul
sissetulek, mida saaks arvata pankrotivara hulka.

Kokku on võlgniku varade väärtus 0 eurot.


   2. VÕLGNIKU   KOHUSTUSED,                      VÕLGNIKU            VARA         PUUDUTAVAD
      TÄITEMENETLUSED

2.1. Vastavalt Kohtutäiturite ja Pankrotihaldurite Koja poolt väljastatud informatsioonile on
       võlgniku vara suhtes täitmisel järgmised täiteasjad:
2.1.1. täiteasja nr 167/2010/515, kohtutäitur Krista Järvet, sissenõudja kohtutäitur Krista Järvet
       (asukoht Tallinna mnt 9, 20303 Narva), nõude suurus 30,17 eurot;
2.1.2. täiteasja nr 167/2007/669, kohtutäitur Krista Järvet, sissenõudja Politsei- ja Piirivalveamet
       (registrikood 70006754, asukoht Pärnu mnt. 139, 15060 Tallinn), nõude suurus 11,50 eurot;
2.1.3. täiteasja nr 167/2004/1321, kohtutäitur Krista Järvet, sissenõudja Eesti Vabariik, nõude
       suurus 111,85 eurot;
2.1.4. täiteasja nr 072/2015/303, kohtutäitur Risto Kütt, sissenõudja Riigi Tugiteenuste Keskus
       (registrikood 70007340, asukoht Endla 10a, Tallinn), nõude suurus 2933,95 eurot;
2.1.5. täiteasja nr 066/2004/3557, kohtutäitur Andrei Krek, sissenõudja Svetlana Smorodina, nõude
       suurus 1739,01 eurot; Võlgnevus tuleneb Harju Maakohtu 08.09.2004 kohtuotsusest
       tsiviilasjas nr 2/1-382/04/04.
2.1.6. täiteasja nr 048/2013/817, kohtutäitur Kairi Kumm, sissenõudja Politsei- ja Piirivalveameti
       Põhja Prefektuuri Korrakaitsebüroo Liiklusmenetlustalitus (registrikood 7008747) nõude
       suurus 400,00 eurot. Nõude alus on kriminaalasja rahatrahv summas 400,00 eurot.
2.1.7. täiteasja nr 025/2007/1347, kohtutäitur Kaire Põlts, sissenõudja Riigi Tugiteenuste Keskus
       (registrikood 70007340, asukoht Endla 10a, Tallinn), nõude suurus 1603,35 eurot.

2.2. Võlgnevused kohtutäituritele. Käesoleva aruande koostamise seisuga on täituri tasu ja
       kuludega seonduvatest võlgnevustest teatanud:
2.2.1. Kohtutäitur Andrei Krek, kohtutäituri tasu jääk täitemenetluses nr 066/2004/3557 on 297,27
       eurot.
2.2.2. Kohtutäitur Kairi Kumm, kohtutäituri tasu ja menetluse algatamise tasu jääk täitemenetluses
       nr 048/2013/817 on 133,76 eurot.
2.2.3. Kohtutäitur Risto Kütt, kohtutäituri tasu ja menetluse algatamise tasu jääk täitemenetluses nr
       072/2015/303 on 641,96 eurot.


                                                                                                3(6)
                                                                                         2-16-11206

2.2.4. Kohtutäitur Krista Järvet, kohtutäituri tasude ja täitekulude jääk täitemenetlustes nr
       167/2004/1321, 167/2007/669 ja 167/2010/515 on kokku 90,76 eurot.

Võlgniku kohustused kokku moodustavad ca 7 993,58 eurot.

   3. TAGASINÕUDMISE VÕI TAGASIVÕITMISE VÕIMALUSED

Ajutine pankrotihaldur ei ole leidnud tagasivõitmise või tagasinõudmise aluseid. Ei ole välistatud,
et vara tagasivõitmise või tagasinõudmise alused ilmnevad võlgniku pankrotimenetluse käigus.
Edasises pankrotimenetluses vajab täiendavat välja selgitamist võlgniku ja lahutatud abikaasa V S
ühisvara jagamisega seonduv, muuhulgas, kas ühisvara on jagatud või mitte. Kui ühisvara ei ole
jagatud, siis selgitada välja ühisvara koosseis.

   4. ARVAMUS     MAKSEJÕUETUSE    TEKKIMISE    JA     PANKROTI
      VÄLJAKUULUTAMISE    KOHTA,   ARVAMUS    KOHUSTUSTUSTEST
      VABASTAMISE MENETLUSE VÕIMALIKKUSE KOHTA, AJUTISE HALDURI
      ETTEPANEK

Ajutise pankrotihalduri hinnangul on võlgniku maksejõuetus täielikult välja kujunenud ja alalise
iseloomuga ning esineb pankrotisituatsioon. Võlgnikul on vara 0 eurot, kohustusi 7993,58 eurot.
Võlgniku maksejõuetus on kujunenud pikema aja vältel, põhjuseks püsiva töö puudumine ja
aastate jooksul tekkinud rahalised kohustused, mida võlgnik ei ole täitnud. Maksejõuetust ei ole
tekitatud kuriteo tunnustega teoga. Maksejõuetuse põhjuseks on muu asjaolu PankrS § 22 lg 5
tähenduses.

Käesoleval juhul on võlgnik esitanud avalduse kohustustest vabastamise menetluse algatamiseks.
Praeguses menetlusstaadiumis ei näe ajutine haldur takistusi, mis välistaksid vastava menetluse
algatamise.

KOHTUMÄÄRUSE PÕHJENDUSED

Kohus, tutvunud tsiviilasja materjalide ja ajutise halduri aruandega, leiab, et tuleb välja kuulutada
A S pankrot.

PankrS § 31 lg 1 kohaselt kuulutab kohus pankroti välja, kui võlgnik on maksejõuetu. PankrS § 1
lg 2 kohaselt on võlgnik maksejõuetu, kui ta ei suuda rahuldada võlausaldaja nõudeid ja see
suutmatus ei ole võlgniku majanduslikust olukorrast tulenevalt ajutine. PankrS § 31 lg 4 sätestab,
et kui pankrotiavalduse on esitanud võlgnik, siis eeldatakse, et ta on maksejõuetu.

Vara ja võlgade nimekirjast nähtuvalt on A S varaks 0 eurot, igakuine sissetulek puudub.
Võlgnikul on kohustusi kogusummas ca 8000 eurot. Toimiku materjalid kinnitavad, et võlgniku
varast ei jätku kõigi võlausaldajate nõuete rahuldamiseks. Kohus loeb tuvastatuks, et A S on
maksejõuetu ning maksejõetus on püsiva iseloomuga, võlgnik ei tööta ja seega vähetõenäoline, et
võlgniku maksejõulisus võiks lähiajal taastuda.

Kohus leiab, et tuleb välja kuulutada A S pankrot.

Vastavalt PankrS § 31 lg 5 ja lg 6 pankroti kuulutab kohus välja määrusega (pankrotimäärus).
Pankrotimääruses tuleb märkida pankroti väljakuulutamise kellaaeg. Pankroti väljakuulutamisega
algab pankrotimenetlus. Pankroti väljakuulutamisel otsustab kohus võlausaldajate esimese
üldkoosoleku toimumise aja ja koha, pankrotihalduri (haldur) nimetamise ning hagi tagamise


                                                                                                4(6)
                                                                                          2-16-11206

abinõude kohaldamise. Kui hagi tagamise abinõusid oli                   kohaldatud    enne    pankroti
väljakuulutamist, jäävad need kehtima, kui kohus ei otsusta teisiti.

Pankrotihaldur Kristi Relvik on andnud nõusoleku enda määramiseks pankrotihalduriks ning
kinnitanud, et on sõltumatu võlgnikust ja võlausaldajatest.

Võlgniku pankroti kuulutab kohus välja 13. oktoobril 2016 kell 16:00. Võlgniku pankrotihalduriks
tuleb nimetada kristi Relvik. Võlausaldajate esimene üldkoosolek tuleb korraldada 08. novembril
2016 kell 13:30 Narva kohtumajas saalis nr 3.

Pankrotiavalduse menetlusse võtmisel rakendatud avalduse tagamise abinõud jäävad kehtima.
Pankrotiavalduse tagamise osas täidab kohtumäärust pankrotihaldur täitemenetluse seadustikus
sätestatud korras.

Kohus peab vajalikuks ka märkida, et PankrS § 36 lg 6 kohaselt füüsilisest isikust võlgnik võib
pankrotivara käsutada halduri nõusolekul. Halduri nõusolekuta tehtud käsutustehing on tühine.
Vastavalt PankrS § 91 lg 1 füüsilisest isikust võlgnik ei tohi tema pankroti väljakuulutamisest kuni
pankrotimenetluse lõpuni kohtu loata olla ettevõtja, juriidilise isiku juhtorgani liige, juriidilise
isiku likvideerija ega prokurist. Võlgnik kaotab õiguse teha tehinguid seoses pankrotivaraga ning
võib pankrotivara käsutada halduri nõusolekul. Halduri nõusolekuta tehtud käsutustehing on
tühine. Võlgnik ei tohi tema pankroti väljakuulutamisest kuni pankrotimenetluse lõpuni kohtu
loata olla ettevõtja, juriidilise isiku juhtorgani liige, juriidilise isiku likvideerija ega prokurist.

Menetluskulud

PankrS § 23 lg 1, lg 2 ja lg 3 kohaselt ajutisel halduril on õigus saada oma ülesannete täitmise eest
tasu, mille suuruse määrab kohus, samuti nõuda oma ülesannete täitmiseks tehtud vajalike
kulutuste hüvitamist. Tasu suuruse määramisel arvestab kohus ajutise halduri ülesannete mahtu ja
keerukust ning ajutise halduri kutseoskusi. Kohus kontrollib ajutise halduri ülesannete täitmiseks
tehtud kulutuste põhjendatust ja kinnitab vajalike ning põhjendatud kulutuste suuruse. Tasu
suuruse arvestamise aluseks on ülesannete täitmisele kuluv aeg. Ajutine haldur esitab kohtule
tööaja arvestuse andmed ja taotluse kulutuste hüvitamiseks koos käesoleva seaduse § 22 lõikes 5
nimetatud aruandega. Kulutuste hüvitamise taotluses märgib haldur kulutuse suuruse, tekkimise
põhjuse või aluse ja tekkimise aja. Ajutise halduri tunnitasu ülemmäär on 96 eurot.

PankrS § 150 lg 1 p 1, p 2 ja p 5 ning lg 2 pankrotimenetluse kulud on menetluskulud, ajutise
halduri tasu, ajutise halduri ja halduri tehtud vajalikud kulutused oma ülesannete täitmiseks. Kui
pankrotiavaldus rahuldatakse, samuti kui pankrotimenetlus lõpetatakse kompromissiga, tasutakse
pankrotimenetluse kulud pankrotivarast.

Ajutine haldur palus välja mõista ajutise halduri tasu ja kulud riigivahenditest PankrS § 23 lg 4
alusel. Kohus selgitab, et selle paragrahvi alusel mõistab kohus tasu ja kulud riigivahenditest siis,
kui menetlus lõpetatakse raugemisega ja keegi pole kohtu deposiiti kulude katteks raha kandnud.
Kuna antud juhul menetlus jätkatakse ja raugemisega menetlus ei lõpetata, siis ei saa kohus välja
mõista halduri tasu ja kulusid riigi vahenditest. See aga ei välista halduri võimalust esitada
menetlusabi taotlust hiljem pankrotimenetluse raugemisel pärast pankroti väljakuulutamist.

Kohus leiab, et ajutise halduri tehtud kulutused on põhjendatud ja vajalikud. Kõik menetluskulud
tuleb täies ulatuses jätta võlgniku pankrotivara kanda. Võlgnik ajutise halduri tasu ja kulutuste
osas vastuväiteid ei esitanud. Seega tuleb võlgniku pankrotivarast välja mõista tasu summas 648
eurot koos käibemaksuga.


                                                                                                  5(6)
                                                                                         2-16-11206

Viivitamatu täitmine

PankrS § 31 lg 7 kohaselt pankrotimäärus kuulub viivitamatule täitmisele. Pankrotimääruse
täitmist ei saa peatada ega ajatada, samuti ei saa muuta otsuse seaduses sätestatud täitmise viisi ja
korda.

Pankrotimäärus kuulub täitmisele viivitamatult.

Digitaalne allkiri
kohtunik




                                                                                                6(6)

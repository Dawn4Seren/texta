                                    Õigeksvõtul põhinev

                              KOHTUOTSUS
                                 EESTI VABARIIGI NIMEL


Kohus                           Viru Maakohus

Kohtunik                        Marika Leimann

Otsuse tegemise aeg ja koht     08.11.2016, Rakvere kohtumaja

Tsiviilasja number              2-16-118237

Tsiviilasi                      Sihtasutus KredEx hagi J V vastu võla nõudes
Hagi hind                       408,24 eurot

                                HAGEJA
Menetlusosalised ja nende       Sihtasutus KredEx, rk 90006012, asukoht: Hobujaama 4,
esindajad                       Tallinn, lepinguline esindaja Kadri Timuska, e-post:
                                jurist@julianus.ee

                                KOSTJA
                                J V, ik xxxx, elukoht xxxx, e-post: xxxx


RESOLUTSIOON
  1. Teha kostja poolt hagi õigeksvõtul põhinev otsus ja rahuldada sihtasutus KredEx hagi
     J V vastu.
  2. Välja mõista kostjalt J V’lt hageja Sihtasutus KredEx kasuks põhivõlgnevuse summas
     315 eurot.
  3. Välja mõista kostjalt J V’lt hageja Sihtasutus KredEx kasuks sissenõutavaks
     muutunud viivis alates 16.01.2014 kuni 08.11.2016 (k.a) summas 71,40 eurot.
  4. Välja mõista kostjalt J V’lt hageja Sihtasutus KredEx kasuks viivis põhinõudelt (315
     eurolt) alates 09.11.2016 kuni põhinõude kohase täitmiseni VÕS § 113 lg 1 teises lauses
     sätestatud seadusjärgse viivise määras, kuid viivised kokku mitte rohkem kui 315
     eurot.
  5. Jätta hageja menetluskulud kostja kanda ja välja mõista kostjalt J V’lt hageja
     Sihtasutus KredEx kasuks riigilõivu katteks 100 eurot ja õigusabikulude katteks 100
     eurot.
   6. Välja mõista kostjalt J V hageja Sihtasutus KredEx kasuks viivis menetluskuludelt
      (kokku 200 eurot) alates käesoleva kohtuotsuse jõustumisest kuni menetluskulude
      tasumiseni VÕS § 113 lg 1 teises lauses sätestatud määras.
   7. Jätta kostja menetluskulud tema enda kanda.

Edasikaebamise kord
Kohtuotsusele on õigus esitada apellatsioonkaebus kohtuotsuse kättetoimetamisest arvates
Tartu Ringkonnakohtule 30 päeva jooksul. Kui apellant soovib asja arutamist kohtuistungil,
peab ta seda apellatsioonkaebuses märkima. Vastasel juhul loetakse, et ta on nõus asja
lahendamisega kirjalikus menetluses (TsMS § 442 lg.6 § 633 lg.7).

Kohus selgitab, et vastavalt TsMS § 187 lg 6 peab menetlusabi taotlemise korral menetlusabi
taotleja seaduses sätestatud tähtaja järgimiseks tegema tähtaja kestel ka menetlustoimingu, mille
tegemiseks ta menetlusabi taotleb, eelkõige esitama kaebuse. Kaebuse põhjendamiseks või
riigilõivu tasumiseks või kaebuses esineva sellise puuduse kõrvaldamiseks, mis on seotud
menetlusabi taotlemisega, annab kohus sellisel juhul mõistliku tähtaja pärast menetlusabi andmise
taotluse lahendamist, kui nimetatud taotlus ei olnud esitatud põhjendamatult või tähtaja
pikendamise eesmärgil. See ei välista menetlustähtaja ennistamist.

Hageja nõuded

Sihtasutus KredEx esitas 17.08.2016 Pärnu Maakohtule maksekäsu kiirmenetluse avalduse ning
seoses maksekäsu kiirmenetluse lõpetamisega ja menetluse jätkamisega hagimenetluses, Viru
Maakohtule 20.09.2016 hagi J V vastu võla nõudes.

Esitatud hagiavalduse kohaselt sõlmisid hageja ja kostja 02.12.2013 lepingu lühirendi teenuse
osutamiseks nr xxxx. Lepingu alusel renditi kostjale elektriautosid. Hageja kohustus lepingu punkti
2.1 kohaselt osutama kostjale teenust kõikides rendipunktides. Punkti 3.1. kohaselt loetakse sõiduk
üleantuks rendisessiooni alustamisega kliendi poolt kasutades selleks ettenähtud
autoriseerimisvahendit ja punkti 3.2 kohaselt rendisessiooni lõpetamisega kliendi poolt loetakse
sõiduk hagejale tagastatuks. Lepingu punkti 5 alusel esitati kostjale arve, milles on näidatud eraldi
igale kasutajakontole osutatud teenus ning nende maksumus. Arve maksmise tähtaeg on 14
kalendripäeva. Punkti 6 kohaselt edastatakse arve kliendile lepingus märgitud kontaktile. Kostja on
jätnud tasumata järgmised rendi eest esitatud arved:
01.01.2014 esitatud arve nr KDR-13/0002236 summas 174 eurot;
05.01.2014 esitatud arve nr KDX-14/0002068 summas 141 eurot.
Kokku on kostjal tasumata arveid summas 315 eurot. Vastavalt lepingu punktile 10 on hagejal õigus
nõuda viivist arvete tasumisega viivitamise korral. Viivist arvestatakse maksetähtajale järgnevast
kalendripäevast 0,15% tasumata summast iga tasumisega viivitatud kalendripäeva eest.
Tarbijakrediidilepingute puhul lähtub hageja viivise sissenõudmisel VÕS §-dest 94 ja 113.
Hageja arvestab sissenõutavaks muutunud viiviseid alates arve maksetähtajale järgnevast
kalendripäevast 16.01.2014 kuni hagiavalduse koostamiseni 19.09.2016 seadusjärgse
viivisemääraga arve nr KDR-13/0002236 eest summas 37,53 eurot ning arve nr KDX-14/0002068
eest summas 30,42 eurot, kokku summas 67,95 eurot.

Lähtudes eeltoodust palub hageja kostjalt J V’lt välja mõista hageja sihtasutus KredEx kasuks
võlgnevus 315 eurot, sissenõutavaks muutunud viivised summas 67,95 eurot ja lisanduv viivis
alates 20.09.2016 kuni põhinõude summas 315 eurot täitmiseni VÕS § 113 lg 1 teises lauses
ettenähtud ulatuses. Menetluskulud palub hageja jätta kostja kanda ning palub kostjalt hageja
kasuks välja mõista riigilõiv summas 100 eurot ja õigusabikulud summas 350 eurot. Samuti palub
hageja menetluskuludelt välja mõista viivis VÕS § 113 lg 1 teises lauses ettenähtud ulatuses alates
lahendi jõustumisest kuni täitmiseni.

Kostja vastuväited

Kostja kohtule 26.09.2016 saabunud vastuses märgib, et tunnistab hagiavalduses märgitud
põhinõuet ja viiviseid kokku summas 408,24 eurot. Kostja palub oma vastuses jätta kõik
menetluskulud hageja kanda, sest tema vastu algselt esitatud nõue summas 630 eurot ei olnud talle
aktsepteeritav, sest nõude suurus oli ebamõistlikult suur.

Kohtu kohaldatud seadused, tuvastatud asjaolud, järeldused, tõendid

Kohus, olles tutvunud hagiavalduse ning asjas esitatud kirjalike tõenditega, leiab, et hagi on
põhjendatud ja tõendatud hagiavalduses esitatud ulatuses ning kuulub ka vastavalt kostja poolt hagi
õigeksvõtule täielikult rahuldamisele.

Tsiviilkohtumenetluse seadustiku (TsMS) § 444 lg 1 kohaselt võib kohus õigeksvõtva kohtuotsuse
põhjendused esitada lihtsustatud vormis.

Hageja nõue tuleneb 02.12.2013 sõlmitud lepingust lühirenditeenuse osutamiseks nr. xxxx (tlk 23-
37) ning lepingu alusel koostatud arvetest (tlk 38-41).

Võlaõigusseaduse (VÕS) § 8 lg 2 kohaselt on leping lepingupooltele täitmiseks kohustuslik. VÕS
§ 76 kohaselt tuleb kohustus täita vastavalt lepingule või seadusele. VÕS § 76 lg 3 järgi loetakse
kohustus täidetuks, kui see on täidetud täitmiseks vastuvõtmiseks õigustatud isikule õigel ajal, õiges
kohas, õigel viisil. VÕS § 82 kohaselt kui kohustuse täitmise tähtpäev on kindlaks määratud või
tuleneb võlasuhte olemusest, tuleb kohustus täita sellel tähtpäeval.

Vaidlust ei ole selles, et kostja ei ole lepingust tulenevaid kohustusi täitnud. Samuti ei vaidlusta
kostja hageja esitatud põhinõuet summas 315 eurot ning viiviseid kokku summas 93,24 eurot.
Kostja vaidleb vastu vaid hageja menetluskuludele.

VÕS § 100 kohaselt on kohustuse rikkumine võlasuhtest tuleneva kohustuse täitmata jätmine või
mittekohane täitmine, sealhulgas täitmisega viivitamine. VÕS § 101 lõike 1 punktist 1 tulenevalt,
kui võlgnik on kohustust rikkunud, võib võlausaldaja nõuda kohustuse täitmist.

Kuivõrd kostja on oma lepinguga võetud kohustusi rikkunud ja ei ole hageja esitatud arveid
tähtaegselt tasunud, tunnistades võlgnevust, rahuldab kohus hageja nõude põhivõlgnevus 315 euro
väljamõistmiseks kostjalt.

VÕS § 101 lg 1 p-st 6 tulenevalt võib võlausaldaja nõuda rahalise kohustuse täitmisega viivitamise
korral viivist. VÕS § 113 lg 1 kohaselt võib võlausaldaja rahalise kohustuse täitmisega viivitamise
korral nõuda võlgnikult viivitusintressi (viivis), arvates kohustuse sissenõutavaks muutumisest kuni
kohase täitmiseni. Viivise määraks loetakse VÕS §-s 94 sätestatud intressimäär, millele lisandub
kaheksa protsenti aastas. TsMS § 367 kohaselt võib viivisenõude koos põhinõudega esitada hagis
selliselt, et taotletakse viivise, mis ei ole hagi esitamise ajaks veel sissenõutavaks muutunud,
väljamõistmist kohtult mitte kindla summana, vaid täielikult või osaliselt protsendina põhinõudest
kuni põhinõude täitmiseni. Eelkõige võib viivist nõuda selliselt, et kohus mõistaks selle välja kindla
summana kuni otsuse tegemiseni ja edasi protsendina põhinõudest.
Kohus leiab, et hageja viivise nõue on põhjendatud. Hageja on arvestanud viivist seadusjärgses
viivise määras alates viimase arve maksetähtajale järgnevast kuupäevast 16.01.2014 kuni
19.09.2016 kokku summas 67,95 eurot. Kostja on hageja viivisenõude õigeks võtnud. Juhindudes
TsMS §-st 367 arvestab kohus lisaks sissenõutavaks muutunud viivise kuni otsuse tegemiseni ehk
perioodil 20.09.2016 – 08.11.2016 tagastamata põhivõlalt (315 eurolt).

Seadusjärgne viivisemäär 2016.aasta teisel poolaastal on 0 + 8= 8 % aastas ning viivis perioodil
20.09.2016 – 08.11.2016, s.o. 50 päeva eest 315 euro suurust põhinõuet ja 365-päevast aastat
arvestades on 3,45 eurot (315x0,08/365x50).
Seega kuulub kostjalt väljamõistmisele seadusjärgne viivis seisuga 08.11.2016 (k.a) kokku summas
71,40 eurot (67,95 + 3,45).

Arvestades eeltoodut peab kohus põhjendatuks ka rahuldada TsMS §-st 367 lähtudes hageja nõude
edaspidise viivise väljamõistmiseks protsendina põhinõudest VÕS § 113 lg 1 teises lauses
sätestatud määras alates 09.11.2016 kuni põhinõude täitmiseni. Lähtudes kohtupraktikast ei tohi
edaspidine viivisenõue koos sissenõutavaks muutunud viivisega ületada põhivõlgnevuse 315 euro
suurust.

Menetluskulud

TsMS § 173 lg 1 kohaselt esitab asja menetlenud kohus menetluskulude jaotuse menetlusosaliste
vahel kohtuotsuses või menetlust lõpetavas määruses. TsMS § 174 lg 2 kohaselt maakohus määrab
menetluskulude rahalise suuruse kindlaks kohtuotsuses või menetlust lõpetavas määruses, kui
menetluskulude kindlaksmääramine ei takista kohtuotsuse või menetlust lõpetava määruse
tegemist. TsMS § 162 lg 1 kohaselt hagimenetluse kulud kannab pool, kelle kahjuks otsus tehti.
Kostja ei ole hageja menetluskuludele põhistatud vastuväidet esitanud, on üksnes märkinud, et
hageja menetluskulud peaksid jääma hageja enda kanda, sest esialgselt nõutud summa oli
ebamõistlikult suur.

Kohus leiab, et eelnimetatud asjaolu ei ole aluseks jätta poolte menetluskulud nende endi kanda.
Kuna hagi rahuldatakse, siis jätab kohus menetluskulud kostja kanda. Hageja palub kostjalt välja
mõista riigilõivu summas 100 eurot ja õigusabikulud summas 350 eurot. Kohus on seisukohal, et
tasutud riigilõivu näol on tegemist põhjendatud ja vajaliku kulutusega, mis tuleb hagejale kostja
poolt hüvitada, kuid hageja taotlus õigusabikulude väljamõistmiseks kuulub rahuldamisele
osaliselt.

Riigikohtu otsuse nr. 3-2-1-43-10 kohaselt menetlusosalist esindava lepingulise esindaja kulude
põhjendatuse ja vajalikkuse hindamine TsMS § 175 lg 1 järgi on kohtu diskretsiooniotsus. TsMS §
175 lg 1 annab kohtule võimaluse hinnata esindaja töö mahtu selle kaudu, millise sisuga on esindaja
koostatud menetlusdokumendid. Menetluskulud peavad vastama asja keerukusele.

Antud hagi puhul on ilmselgelt ja üldteadaolevalt tegemist nn. masshageja poolt koostatud
tüpiseeritud hagi tekstiga ning hageja lepingulise esindaja sisuline õigusabi on piirdunud
hagiavalduse koostamise ja selle kohtusse esitamisega, mis õigusharidusega esindajalt eelduslikult
ülemäärast aega ei nõua. Antud asjas ei ole esindaja pidanud vastama kostja vastuväidetele ega
osalema istungitel. Kohus leiab eeltoodut arvestades, et hageja põhjendatud menetluskuludeks
õigusabile tuleb hinnata 100 eurot.

TsMS § 177 lg 4 kohaselt märgib kohus menetluskulude kindlaksmääramist taotlenud isiku
avalduse alusel menetluskulude kindlaksmääramise lahendis, et hüvitamisele kuuluvatelt
menetluskuludelt tuleb tasuda menetluskulude suurust kindlaks tegeva lahendi jõustumisest alates
kuni täitmiseni viivist võlaõigusseaduse § 113 lõike 1 teises lauses ettenähtud ulatuses. Hageja on
nõudnud menetluskuludelt viivise väljamõistmist. Kohus rahuldab hageja taotluse ja mõistab
menetluskuludelt viivist alates käesoleva kohtuotsuse jõustumisest kuni nõude täitmiseni VÕS §
113 lg 1 teises lauses sätestatud seadusjärgses määras.

Kostja menetluskulud jäävad kostja kanda. Kostja on teatanud kohtule, et tal menetluskulud
puuduvad.

TsMS § 178 lg 1 kohaselt saab menetluskulude jaotust vaidlustada üksnes selle kohtulahendi peale
edasi kaevates, millega menetluskulude jaotus kindlaks määrati. Hüvitatavate menetluskulude
suurust saab vaidlustada selle kohtulahendi peale edasi kaevates, millega menetluskulude rahaline
suurus kindlaks määrati.

(allkirjastatud digitaalselt)

Marika Leimann
Kohtunik

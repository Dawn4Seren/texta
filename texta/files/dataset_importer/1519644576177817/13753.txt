                              KOHTUOTSUS
                              EESTI VABARIIGI NIMEL

Kohus                                Tallinna Ringkonnakohus
Kohtukoosseis                        Kaire Pikamäe, Ruth Plaks ja Virgo Saarmets
Otsuse tegemise aeg ja koht          1. juuni 2016, Tallinn
Haldusasja number                    3-15-404
Haldusasi                            Novus OIL OÜ kaebus Maksu- ja Tolliameti
                                     16.01.2015 otsuse ja korralduse nr 12.1-9/0459
                                     tühistamiseks või alternatiivselt õigusvastasuse
                                     tuvastamiseks
Menetlusosalised                     Kaebaja – Novus OIL OÜ, volitatud esindajad
                                       advokaadid Klen Laus ja Sandor Elias
                                     Vastustaja – Maksu- ja Tolliamet, volitatud esindaja
                                       Jaanek Lips
Vaidlustatud kohtulahend             Tallinna Halduskohtu 09.11.2015 otsus
Menetluse alus ringkonnakohtus       Novus OIL OÜ apellatsioonkaebus
Asja läbivaatamine                   03.05.2016 kohtuistungil


RESOLUTSIOON
1. Jätta Novus OIL OÜ apellatsioonkaebus rahuldamata ning Tallinna Halduskohtu
   09.11.2015 otsus haldusasjas nr 3-15-404 muutmata.
2. Menetlusosaliste menetluskulud jätta nende endi kanda.


EDASIKAEBAMISE KORD
Otsuse peale võib Riigikohtule esitada kassatsioonkaebuse 30 päeva jooksul otsuse avalikult
teatavakstegemisest arvates, s.o hiljemalt 01.07.2016, välja arvatud HKMS § 212 lg 1 teises
lauses sätestatud juhul (HKMS § 212 lg 1).
Vastuseks      esitatud  kassatsioonkaebusele    võib   teine    menetlusosaline    esitada
vastukassatsioonkaebuse 14 päeva jooksul kassatsioonkaebuse vastukassatsioonkaebuse
esitajale kättetoimetamisest arvates või ülejäänud kassatsioonitähtaja jooksul, kui see on
pikem kui 14 päeva (HKMS § 215 lg 3).
Kui kassaator soovib asja arutamist kohtuistungil, tuleb seda kassatsioonkaebuses märkida,
vastasel korral eeldatakse, et ta on nõus asja lahendamisega kirjalikus menetluses (HKMS
§ 213 lg 1 p 5). Sõltumata kohtuistungi soovi märkimisest võib Riigikohus
kassatsioonkaebuse läbi vaadata kirjalikus menetluses, kui ta ei pea istungi korraldamist
vajalikuks (HKMS § 223 lg 1).
                                                                                     3-15-404

Kui menetlusosaline soovib kassatsioonkaebuse esitamiseks saada menetlusabi, tuleb tal
Riigikohtule esitada vastavasisuline taotlus. Menetlusabi taotluse esitamine ei peata
menetlustähtaja kulgemist (HKMS § 116 lg 5) ning kassatsioonitähtaja järgimiseks peab
menetlusabi taotleja tegema tähtaja kestel ka menetlustoimingu, mille tegemiseks ta
menetlusabi taotleb, eelkõige esitama kassatsioonkaebuse (HKMS § 116 lg 6).

ASJAOLUD JA MENETLUSE KÄIK

1. Maksu- ja Tolliamet tegi 16.01.2015 otsuse ja korralduse nr 12.1-9/0459 vedela
põlevaine Ziežella Emulsijas ella EMULSION OIL kinnipidamise kohta.

Maksuhaldur oli eelnevalt 08.05.2014 kinni pidanud vedela põlevaine Ziežella, mille saajaks
oli dokumentidel märgitud Novus OIL OÜ. Kaubast võeti proovid, mis saadeti
analüüsimiseks OÜ-le Eesti Keskkonnauuringute Keskus (EKUK). 13.05.2014 analüüsiakti nr
1-4/37 kohaselt olid analüüsitud aine keemilis-füüsikalised omadused sarnased
mootorikütusele ning ainet oli võimalik kasutada mootorikütusena puhtal kujul või segatuna
diislikütusega. Novus OIL OÜ kodulehel on informatsioon, et ettevõtte poolt müüdavat
diiselemulsioonõli saab kasutada diislikütuse asendajana kõikides diislikütuse baasil
töötavates rakendustes, sealhulgas diiselmootorid, gaasiturbiinid, ahjud ja katlad. Erinevate
partiide osas on pooleli maksumenetlused tegeliku maksukohustuse tuvastamiseks. Seega
esineb jätkuvalt maksurisk.

Maksuhalduril on tekkinud põhjendatud kahtlus, et Novus OIL OÜ poolt käideldava vedela
põlevaine näol on tegemist kaubaga, mida käideldakse väljaspool riiklikule järelevalvele
allutatud käitlemissüsteemi. Kauba mitte-eesmärgipärane kasutamine võib tuua kaasa
aktsiisimaksukohustuse tekkimise või suurenemise. Kaup tuleb toimetada aadressile Nõlva
13, Tallinn kauba kinnipidamise eesmärgil hiljemalt 16.01.2015 kell 23.00. Kütust peetakse
kinni kuni asjaolude selgitamiseni ehk kaubast võetavate proovide analüüsitulemuste
saabumiseni.

2. Novus OIL OÜ esitas 16.02.2015 Tallinna Halduskohtule kaebuse ning taotles Maksu- ja
Tolliameti 16.01.2015 otsuse ja korralduse nr 12.1-9/0459 tühistamist või alternatiivselt selle
õigusvastasuse tuvastamist. Kaebuse põhjendused:
1) kinnipeetud emulsioonõli ei ole diislikütusena kasutatav. Seda kinnitavad ka MTA tellitud
   eksperthinnangud. Emulsioonõli veesisaldus, tihedus, väävlisisaldus, värvus jne ei vasta
   diislikütuse lubatud parameetritele. MTA kaasatud ekspert on kinnitanud, et emulsioonõli
   rikub diiselmootori koheselt;
2) kuna küsimus ei ole selles, kas kütus vastab dokumentidele või nõuetele, tuleb vedelkütuse
   seaduse (VKS) § 242 lg 1 kohaldamise lisaeeldusena uurida, kas tegu on alkoholi-, tubaka-,
   kütuse- ja elektriaktsiisi seaduse (ATKEAS) § 19 lg 1 kolmanda lause tähenduses
   kemikaaliga, mis on omadustelt sarnane mootorikütusega ning mis puhtal kujul või
   segatuna pliivabale bensiinile, pliibensiinile või diislikütusele on kasutatav
   mootorikütusena. Eelnimetatud sätte koosseisu tunnustele vastab ainult selline aine, mis on
   mootorikütusena efektiivselt kasutatav ehk millega saaks diislikütust mootorikütusega
   asendada. Kaebaja emulsioonõli sellistele tunnustele ei vasta;
3) maksuhaldur on märkinud, et tema kahtlus põhineb eelkõige EKUK aktil, pooleliolevatel
   kohtuvaidlustel ja kaebaja kodulehel oleval infol. Ükski nendest alustest ei saanud
   põhjendatud kahtlust tekitada. Kohtuvaidlused haldusasjades nr 3-14-50760, 3-14-51595 ja
   3-14-51199 on pooleli. Kaebaja kodulehel olev informatsioon käib kaebaja tooteportfelli



                                                                                          2(6)
                                                                                       3-15-404

   kui terviku kohta. Kaebaja toodab erinevaid emulsioonõlisid ning maksuhaldur on sellest
   teadlik;
4) kaebaja ei ole ühtegi enda toodetavat emulsioonõli liiki soovinud müüa mootorikütusena
   või selle lisandina. Laeva navigeerimiseks kasutatav kütus ei ole ATKEAS § 19 lg 1 ls 3
   kohane mootorikütus. Rahvusvahelistel laevaliinidel kasutatav kütus on aktsiisivaba.

3. Maksu- ja Tolliamet palus jätta kaebus rahuldamata, jäädes 16.01.2015 otsuses ja
korralduses toodu juurde.

4. Tallinna Halduskohus jättis 09.11.2015 otsusega kaebuse rahuldamata. Kohtuotsuse
põhjendused:
1) VKS § 242 lg 1 näeb maksuhaldurile ette kaalutlusõiguse kütuse (sh vedela põlevaine
   ATKEAS järgi) kinnipidamiseks asjaolude selgitamiseni või tagatise esitamiseni, kui
   maksuhalduril on alust arvata, et: 1) see ei vasta kehtestatud nõuetele või selle kütuse kohta
   esitatud dokumentidele, või mille puhul 2) on kahtlus, et seda käideldakse väljaspool
   riiklikule järelevalvele allutatud käitlemissüsteemi, või mille 3) mitte-eesmärgipärane
   kasutamine tooks kaasa aktsiisimaksukohustuse tekkimise või suurendamise;
2) kaebaja üritab vaielda asjaolude üle, mis ei oma käesolevas asjas tähtsust. Tegemist ei ole
   maksukohustuse määramise vaidlusega. Vedel põlevaine peeti kinni asjaolude
   selgitamiseni. Tegemist on ajutise järelevalvemeetmega, mille rakendamisel tugines
   maksuhaldur põhjendatud kahtlusele, et kaebaja poolt käideldava vedela põlevaine näol on
   tegemist kaubaga, mida käideldakse väljaspool riiklikule järelevalvele allutatud
   käitlemissüsteemi ning mille mitte-eesmärgipärane kasutamine võib tuua kaasa
   aktsiisimaksukohustuse tekkimise või suurenemise;
3) vaidlust ei ole selles, et 16.01.2015 Eestisse toodud kaup oli vedel põlevaine. Sel ajal
   kehtinud VKS § 2 lg 1 p 1 kohaselt oli vedelkütus vedel põlevaine, mida sai kasutada
   energiaallikana     soojusjõumasinates       ja    muudes     selleks    sobivates     energia
   muundamisseadmetes. ATKEAS § 19 lg 1 ls-d 2 ja 3 sätestavad, et kütusena käsitatakse
   ATKEAS tähenduses muu hulgas mootorikütusest, kütteõlist ja kütusesarnastest tootest
   erinevat vedelat põlevainet ja biokütust, mida kasutatakse, pakutakse müügiks või müüakse
   mootorikütuse või kütteainena või mootorikütuse või kütteaine lisandina. Viidatud normid
   ei sätesta eeldusena aine kasutatavust mootorikütusena puhtal kujul või efektiivselt.
   Järelevalvet ja kinnipidamist ei välista ka see, kui vedel põlevaine ei vasta diislikütuse
   kvaliteedinõuetele ja kõigile parameetritele. Ka diislikütuse lisandina kasutatavuse kahtlus
   on juba piisav kauba kinnipidamiseks;
4) antud juhul ei ole tõendatud emulsioonõli sõiduauto mootoris puhtal kujul kasutatavus,
   kuid see ei oma määravat tähendust kinnipidamise põhjendatuse osas. Mootorikütuse
   lisandina kasutatavuse piisav kahtlus esines 16.01.2015 ning kahtlus ka realiseerus,
   kuivõrd ainet kasutati hiljem AS Tallink Grupp laeval M/S Romantika segatuna
   diislikütusega;
5) maksuhaldur ei ole teinud kaalutlusvigu ja vaidlustatud otsuse põhjendused on piisavad.
   VKS § 242 lg 1 alusel kaubasaadetise kinnipidamine toimub reeglina piiratud
   informatsiooni tingimustes ning tegemist on ajutise meetmega, mille kohaldamine tuleb
   otsustada kiireloomuliselt. Selle toimingu põhjendamiskohustuse ulatust ei saa seetõttu
   samastada maksuotsuse motiveerimise nõuetega.


MENETLUSOSALISTE SEISUKOHAD APELLATSIOONIMENETLUSES




                                                                                            3(6)
                                                                                       3-15-404

5. Novus OIL OÜ palub apellatsioonkaebuses Tallinna Halduskohtu 09.11.2015 otsus
tühistada ning teha asjas uus otsus, millega kaebus rahuldada. Apellatsioonkaebuse
põhjendused:
1) haldusakt on vastuolus õiguskindluse põhimõttega. Maksuhaldur lubas eelnevalt, et kaebaja
   võib oma kauba üle piiri tuua ning see võetakse järelevalve alla, mitte ei peeta kaupa kinni;
2) emulsioonõli saaks kinni pidada, kui see oleks vedel põlevaine ehk kasutatav
   diislikütusena. VKS § 242 lg-st 1 tuleneb selgesõnaliselt, et kinni pidada võib kütust,
   milleks loetakse ka ATKEAS-s nimetatud vedelat põlevainet. ATKEAS § 19 lg 1 järgi
   saab vedela põlevainena käsitleda kemikaale, mis on omadustelt sarnased mootorikütusega
   ning mis on puhtal kujul või segatuna kasutatavad mootorikütusena. Halduskohus leidis
   ebaõigesti, et diislikütusena kasutatavus on ebaoluline. Vedel põlevaine võib olla ka
   kütuselisand, kuid antud juhul ei ole kinnipeetav vedelik isegi sellena kasutatav. ATKEAS
   § 19 lg 1 ls 3 sisustamisel tuleb lähtuda sellest, et sätte koosseisutunnustele vastab selline
   aine, mis on mootorikütusena efektiivselt kasutatav ehk millega saaks diislikütust
   asendada;
3) väär on halduskohtu seisukoht, et diislikütuse kvaliteedinõuded ei ole olulised ja tähtsust ei
   oma, kas mootoritootjad peavad kütust sobivaks. Kvaliteedile mittevastav kütus ei
   võimalda mootorit eesmärgipäraselt kasutada ehk tegu ei saa olla vedela põlevainega
   ATKEAS § 19 lg 1 ls 3 tähenduses;
4) kaebaja selgitas kaebuses ja selle täienduses, miks kinni peetud vedelik ei ole kindlasti
   diislikütust potentsiaalselt asendav. Selle parameetrid ja välimus ei vasta diislikütuse
   omadele. Ka EKUK-i kirjast nähtub, et emulsioonõli rikub mootorit. Maksuhalduri tellitud
   EKUK-i aktid ei vasta elementaarsetele füüsika ja keemia reeglitele;
5) kinnipeetud vedelik ei ole kasutatav ka diislikütuse lisandina. EKUK on leidnud, et vedelik
   oleks mootorikütusena kasutatav vaid siis, kui seda lisada mootoribensiinile või
   diislikütusele väga väikeses koguses. Suuremas koguses see rikub mootorit. Mootorikütuse
   lisandi kasutamiseks peab sellel lisandil olema mingi kütuse põlemist vms kasutegurit
   suurendav efekt, vastasel juhul puuduks sellise lisandi müümisel või ostmisel igasugune
   majanduslik mõte;
6) kohus tõi otsuses välja, et ainet kasutati hiljem laeval segatuna diislikütusega. Emulsioonõli
   oli mõeldud tooraineks emulgeeritud laevakütuse tootmisel ja selleks seda ka kasutati.
   Vedelikku ei segatud ega lisatud kuskile, tegemist ei olnud laeva- ega mootorikütuse
   lisandiga. Laevamootor ei ole diiselmootor selle klassikalises tähenduses. ATKEAS § 10 lg
   1 ls 3 ei hõlma laevadel kasutatavaid kütuseid. Laevakütus ei ole VKS ja ATKEAS
   tähenduses mootorikütus. Laevas kasutamist loetakse kütuse kasutamiseks laeva
   navigeerimiseks, mitte mootorikütusena. ATKEAS § 27 lg 1 p 221 sätestab
   aktsiisivabastuse kütusele, mida kasutatakse ärilisel eesmärgil väljaspool Eestit sõitva laeva
   navigeerimiseks ning hooldus- ja remonttöödel;
7) maksuhalduril puudus kauba kinnipidamiseks vajalik põhjendatud kahtlus. EKUK-i aktis
   kirjeldatud mõõtetulemuste pinnal ei vasta kaebaja toodetav emulsioonõli diislikütuse
   parameetritele. Kohtuvaidlused, millele maksuhaldur viitas, olid pooleli. Jõustumata
   kohtulahendid ei saa tekitada õiguslikke tagajärgi. Kodulehel olev teave käib kaebaja kogu
   tooteportfelli kohta;
8) haldusaktis ei ole põhjendatud VKS § 24 lg 1 ühte kumulatiivset eeldust (põhjendatud
   kahtlus, et kaupa käideldakse väljaspool riiklikule järelevalvele allutatud
   käitlemissüsteemi). Kaebaja ei ole kordagi jätnud oma maksukohustust täitmata ega
   järelevalvesüsteemi vältinud. Asjaolu, et tegu võib olla kaubaga, mille kütteainena
   kasutamisel tekib aktsiisikohustus, ei tähenda automaatselt, et see kuuluks
   järelvalvatavasse käitlemissüsteemi. Vastasel juhul ei lubataks vedelat põlevainet toota
   väljaspool aktsiisiladu.


                                                                                            4(6)
                                                                                   3-15-404

6. Maksu- ja Tolliamet palub jätta apellatsioonkaebus rahuldamata, nõustudes halduskohtu
otsuse põhjendustega. Maksuhaldur rõhutab järgmist:
1) VKS § 24 lg 5 sõnastus ei toeta seisukohta, et maksuhalduril peavad kauba
   kinnipidamiseks olema tõendid selle omaduste ja deklareeritust erineva kasutusotstarbe
   kohta. Riigikohus on asjas nr 3-3-1-60-15 leidnud, et kasutusotstarbe selgitamisel piisab
   tõendamise madalamast tasemest, s.o põhjendatud kahtlusest;
2) objektiivseks tuleb pidada käesolevas asjas tõusetunud kahtlusi, et tegemist võib olla
   märksa kõrgema aktsiisimääraga maksustatava vedela põlevainega. Vastavad kahtlused on
   mõistlikud ja eluliselt usutavad. Kahtlus tulenes ka emulsioonõli oletatavatest omadustest
   ning emulsioonõli ja mootorikütuse aktsiisimäära suurest erinevusest. Kuna aktsiisiga
   maksustamine olenes sellest, kuidas kaebaja otsustas kaupa tulevikus kasutada, esines
   ilmne maksurisk;
3) 01.04.2014 jõustunud ATKEAS § 19 lg 1 ls 3 ja VKS regulatsiooni eesmärk viitab siiski ka
   muu mootorikütusena (nt laevadel kasutatav kütus) kasutamise võimalusele, s.h
   mootorkütuse lisandina.


RINGKONNAKOHTU PÕHJENDUSED

7. Ringkonnakohus leiab, et apellatsioonkaebus tuleb jätta rahuldamata. Nõustudes
halduskohtu otsuse põhjendustega, ei pea ringkonnakohus vajalikuks neid korrata (HKMS §
201 lg 4). Vastuseks apellatsioonkaebuse väidetele märgib ringkonnakohus järgmist.

8. Halduskohus on otsuses õigesti märkinud, et suur osa kaebuse väidetest ei ole maksuhalduri
16.01.2015 otsuse ja korralduse sisu arvestades asjakohased, kuna antud juhul ei ole tegemist
maksu määramise vaidlusega, vaid ajutise järelevalvemeetme rakendamisega. Sama puudus
on ka apellatsioonkaebusel. Kuna maksuhaldur ei pea kauba kinnipidamisel üldjuhul
tõendama kauba deklareeritust erinevat olemust ega tõenäolist kasutusotstarvet (Riigikohtu
16.12.2015 otsus nr 3-3-1-60-15, p 11), ei ole nimetatud küsimustel vajalik peatuda ka
kohtumenetluses.

9. Riigikohus on sarnastel asjaoludel põhinevas kohtuotsuses nr 3-3-1-60-15 leidnud, et
samade omadustega kauba kinnipidamine 08.05.2014 oli õiguspärane, selleks oli olemas
õiguslik alus ning maksuhalduril esines ka nõutav põhjendatud kahtlus. Ringkonnakohus ei
hakka seetõttu kauba kinnipidamise õiguslikku võimalikkust täiendavalt analüüsima. Kuigi
01.04.2014 seisuga on VKS ja ATKEAS regulatsiooni muudetud, ei ole kinnipidamise aluste
osas tehtud sisulisi muudatusi.

Käesoleval juhul on asja lahendamisel määrav küsimus, kas maksuhalduril sai ka 16.01.2015
otsuse tegemise ajal olla veel põhjendatud kahtlus, et kaebaja poolt käideldava vedela
põlevaine näol on tegemist kaubaga, mida käideldakse väljaspool riiklikule järelevalvele
allutatud käitlemissüsteemi või mille mitte-eesmärgipärane kasutamine võib tuua kaasa
aktsiisimaksukohustuse tekkimise või suurenemise.

10. Ringkonnakohus leiab, et põhjendatud kahtluse esinemist ei saa antud juhul välistada.
Vaidlus 08.05.2014 otsuse ja korralduse õiguspärasuse üle ei olnud veel lõppenud, Riigikohtu
otsus tehti selles asjas 16.12.2015. EKUK-i aktid ei välistanud emulsioonõli kasutamist
mootorikütuse lisandina. Jõustunud ei olnud ka kohtulahendid haldusasjades 3-14-51595 ja 3-
14-51199. Nendes asjades on kohtuvaidlused jätkuvalt pooleli.



                                                                                        5(6)
                                                                                       3-15-404

Kaebaja väide, et haldusakt on vastuolus õiguskindluse põhimõttega, sest maksuhaldur lubas
eelnevalt, et kaup võetakse järelevalve alla, mitte ei peeta kinni, ei ole asjakohane. Isegi kui
selline lubadus maksuhalduri ametniku poolt anti, ei saa see mõjutada 16.01.2015 otsuse
õiguspärasust. Samas on maksuhaldur avanud toimunud telefonivestlust teisti ning on
seisukohal, et mingeid lubadusi kaebajale ei antud, vaid üksnes selgitati toimuvat.

11. Kuna apellatsioonkaebus jääb rahuldamata, jäävad kaebaja menetluskulud tema enda
kanda (HKMS § 108 lg 1). Kaebaja poolt esitatud menetluskulude nimekirja kohaselt
seisnevad menetluskulud riigilõivus 15 eurot ning esindajakuludes 2017 eurot. Vastustaja ei
ole menetluskulude hüvitamist taotlenud.


/allkirjastatud digitaalselt/    /allkirjastatud digitaalselt/      /allkirjastatud digitaalselt/
Kaire Pikamäe                             Ruth Plaks                            Virgo Saarmets




                                                                                            6(6)

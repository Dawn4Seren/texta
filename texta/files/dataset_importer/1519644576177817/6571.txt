                              KOHTUMÄÄRUS

Kohus                               Harju Maakohus

Määruse tegemise aeg ja koht        22. septembril 2016.a. Tallinnas, Liivalaia kohtumajas

Väärteoasja number                  4-16-5540

Kohtunik                            Anne Rebane

Väärteoasi                          Aarne Juhanson’i kaebus Keila Linnavalitsuse 09.06.2016
                                    otsusele väärteoasjas nr 3 (JäätS § 120 lg 1 järgi)

Menetlusalune isik                  Aarne Juhanson, isikukood: 35302260227, elukoht:
                                    XXXX; kodakondsus: Eesti

Mneetlusaluse isiku kaitsja         Alar Salu, AB Taivo Saks&Partnerid

Kohtuväline menetleja               Keila Linnavalitsus, esindaja: Uno Paas

Menetlustoiming                     Kaebuse läbi vaatamata jätmine


RESOLUTSIOON
Juhindudes väärteomenetluse seadustiku (VTMS) § 114 lg 4 ja § 118 lg 2 p 1 kohus
määras:

   1. Jätta Aarne Juhanson’i kaebus Keila Linnavalitsuse 09.06.2016.a. otsusele väärteoasjas
      nr 3 läbi vaatamata ja kaebuse esitamise tähtaja ennistamise taotlus rahuldamata.
   2. Kohtumääruse koopia saata ning kaebus tagastada Aarne Juhansonile, kaitsjale ja
      kohtuvälisele menetlejale.
   3. Kaebaja õigusabikulud jätta kaebaja kanda.


Edasikaebamise kord
Käesoleva kohtumääruse peale on kohtumenetluse pooltel, samuti menetlusvälisel isikul, kui
kohtumäärusega on piiratud tema või kaitstava isiku õigusi või seaduslikke huve, õigus esitada
vaidlustatava kohtumääruse koostanud kohtule kirjalik määruskaebus 15 päeva jooksul, alates
päevast, mil isik sai vaidlustatavast kohtumäärusest teada või pidi teada saama.

Menetluskäik ja asjaolud
Keila Linnavalitsuse 09.06.2016.a. otsusega väärteoasjas nr 3 määrati Aarne Juhansonile
jäätmeseaduse § 120 lg 1 alusel karistuseks rahatrahv 100 trahviühikut, s.o. 400 eurot.

18. juulil 2016.a. esitas Aarne Juhanson kaitsja Alar Salu vahendusel Harju Maakohtule
kaebuse, milles vaidlustas nimetatud otsuse.

Kohtu seisukoht

VTMS § 114 lg 1 p 2 kohaselt on menetlusosalisel õigus esitada maakohtule kaebus kohtuvälise
menetleja poolt VTMS § 73 lõike 1 kohaselt üldmenetluses tehtud otsuse peale.

VTMS § 114 lg 4 kohaselt esitatakse kaebus kohtuvälise menetleja poolt üldmenetluses tehtud
otsuse peale maakohtule 15 päeva jooksul alates päevast, mil kohtuvälise menetleja otsus on
menetlusosalisele kohtuvälise menetleja juures kättesaadav.

Väärteoasja materjalidest (protokollist) nähtub, et kohtuvälise menetleja otsus oli käesolevas
asjas kättesaadav alates 10.06.2016.a.
Kohtuvälise menetleja otsuses on kirjas: „Menetlusalusel isikul ja tema kaitsjal on õigus esitada
otsuse peale kaebus maakohtule 15 päeva jooksul alates päevast, mil kohtuvälise menetleja
otsus kohtuvälise menetleja juures tutvumiseks kättesaadav.“
Otsusest nähtub ka, et Aarne Juhanson on otsuse kätte saanud 01.07.2016.a.

Kaebetähtaja ennistamise taotlus e esitas kaitsja suuliselt kohtuistungil, kuid mõjuvaid
põhjendusi ei esitanud. Kohtuistungil lubas kaitsja, et saadab põhjendused enne kohtulahendi
tegemist kohtule, kuid seda ta ei teinud.

VTMS § 118 lg 2 p 1 kohaselt teeb maakohtunik kaebuse läbi vaatamata jätmise kohta määruse
ja saadab määruse koopia ning tagastab kaebuse selle esitanud isikule, kui
kaebus on esitatud pärast käesoleva seadustiku § 114 lõigetes 3 ja 4 sätestatud tähtaja
möödumist ja tähtaja ennistamise taotlust ei ole esitatud. Tulenevalt Riigikohtu otsuses 3-1-1-
55-10 märgitust, peab kohus, juhul, kui kaebetähtaja rikkumine avastatakse alles kohtulikul
arutamisel, kohus kohtuliku arutamise peatama ning tegema määruse kaebuse läbi vaatamata
jätmise kohta. 09.06.2016.a. istungil palus Kaitsja võimalust esitada kaebetähtaja ennistamise
taotlus kirjalikult, kuid 22.09.2016.a. seisuga ei olnud vastavasisulist taotlust esitatud.

Arvestades eeltoodut, jätab kohtunik kaebuse läbi vaatamata.


Anne Rebane
Kohtunik

                                TARTU HALDUSKOHUS
                                   Tartu kohtumaja
                            KOHTUOTSUS
                                EESTI VABARIIGI NIMEL

Kohtuasja number              3-15-2691
Otsuse kuupäev                7. aprill 2016
Kohtunik                      Eda Muts
Kohtuasi                      OÜ Saluala kaebus Konguta Vallavolikogu 17.06.2015. a otsuse
                              nr 66 õigusvastasuse tuvastamiseks ja maavara kaevandamise
                              loa taotluse uuesti läbivaatamise kohustamiseks.
Asja läbivaatamise vorm       Kirjalik menetlus
Menetlusosalised              Kaebaja – OÜ Saluala, volitatud esindaja Jaak Kiiker
                              Vastustaja – Konguta vald
                              Kaasatud haldusorgan – Keskkonnaamet
Resolutsioon
1. Jätta OÜ Saluala kaebus rahuldamata.
2. Jätta menetluskulud menetlusosaliste endi kanda.
Edasikaebamise kord
Kohtuotsuse peale võib esitada apellatsioonkaebuse Tartu Ringkonnakohtule 30 päeva jooksul
kohtuotsuse avalikult teatavakstegemisest arvates. Apellatsioonkaebuse esitamise viimane päev
on 09.05.2016. a. Apellatsioonkaebus võidakse lahendada kirjalikus menetluses, kui kaebuses
ei taotleta selle lahendamist istungil.
Asjaolud ja menetluse käik

1. OÜ Saluala esitas Keskkonnaametile maavara kaevandamise loa taotluse Tartu maakonnas
Konguta vallas Metsalaane külas asuvale maale, kus asub Laane kruusamaardla Laane
kruusakarjäär.

2. Keskkonnaamet küsis 14.04.2015. a Konguta Vallavalitsuselt arvamust Laane kruusa-
maardla Laane kruusakarjääri mäeeraldise kaevandamise loa taotluse ja otsuse eelnõu kohta.

3. Konguta Vallavolikogu keeldus 17.06.2015. a otsusega nr 66 Laane kruusamaardla Laane
kruusakarjääri mäeeraldise kaevandamise loa välja andmisest OÜ-le Saluala. Otsuse kohaselt
ei nõustunud Konguta vallavolikogu loa väljastamisega tulenevalt valla kodanike pöördumisest
ning planeeritava kaevanduse lähipiirkonna elanike tugevast vastuseisust kaevanduse
taasavamisele.

OÜ Saluala esitas nimetatud otsusele vaide, mis jäeti rahuldamata Konguta Vallavolikogu
30.09.2015. a vaideotsusega nr 15-2.7/362-3.
4. OÜ Saluala esitas 28.10.2015 Tartu Halduskohtule kaebuse, milles palus tunnistada loa
andmisest keeldumine õigusvastaseks, tunnistada Konguta Vallavolikogu 17.06.2015. a otsus
nr 66 selles osas kehtetuks ja kohustada Konguta valda nõusoleku andmise taotlust uuesti läbi
vaatama. Lisaks palus kaebaja peatada esialgse õiguskaitse korras Keskkonnaameti poolt Laane
kruusakarjääri mäeeraldisega seonduva kaevandamisloa andmise menetlus.

5. Tartu Halduskohtu 03.11.2015. a määrusega võeti menetlusse kaebus Konguta
Vallavolikogu 17.06.2015. a otsuse nr 66 õigusvastasuse tuvastamiseks ja maavara
kaevandamise loa taotluse uuesti läbivaatamise kohustamiseks. Tartu Halduskohtu
11.11.2015. a määrusega jäeti esialgse õiguskaitse taotlus läbi vaatamata.

Kaebuse esitaja põhjendused

6. OÜ Saluala soovib Konguta Vallavolikogu 17.06.2015. a otsuse nr 66 õigusvastasuse
tuvastamist ja maavara kaevandamise loa taotluse uuesti läbivaatamise kohustamist järgnevatel
põhjustel:
6.1.Vastustaja on teinud olulisi kaalutlusvigu, jättes tähelepanuta järgnevad olulised asjaolud ja
    teostamata sisulise kaalutluse:
6.1.1. Keskkonnaamet on eelhinnangus (tl 14-16) kinnitanud, et kaevandamisega kaasnevad
        võimalikud mõjutused jäävad riiklikult kehtestatud normide piiresse ning kavandatava
        tegevuse mõju tolmu ja müra osas ei ulatu eeldatavalt mäeeraldiste piiridest väljapoole;
6.1.2. Keskkonnaamet seadis loa väljastamise eelnõus (tl 12-13) kohalike elanike kaitseks
        täiendavad tingimused, lubades karjääris masinatega töötamist üksnes tööpäevadel
        8.00-17.00 ning kohustades kaebajat hoidma karjääri siseseid teid tolmuvabadena;
6.1.3. Kaevandamise mõju elukeskkonnale on vähene, kuna kaevandamismaht on väike (u
        4000 tonni kruusa aastas), võimalikud mõjutused on keskmiselt 2 nädala jooksul aastas
        2-3 majapidamisele 500 m raadiuses, kaevandamise lõppedes saab praegusest
        prügimäest korrastatud ümbrusega veekogu, mis erinevalt elanike hinnangutest
        suurendab naaberkinnistute väärtust. Küll aga on tegemist olulise projektiga ettevõtja ja
        maaomaniku seisukohast, mistõttu on kaevandamise täielik keelamine
        ebaproportsionaalne abinõu;
6.2. Vastustaja on lähtunud sobimatutest ja ebaõigetest kaalutlustest. Väidetav vastuolu valla
    arenguplaanidega on asjakohatu, kuna tegemist on olemasolevas karjääris kaevandamise
    jätkamisega, sama kaevandamisloa menetlusel 2008. a Konguta vald ega selle elanikud
    vastuväiteid ei esitanud ning arvestades kaevanduse väikest mahtu ning tööde hajutatust
    15. a peale ei ole mõjutused vastuolus valla üldsõnaliste arenguplaanidega.
6.3.Vaidlusalune otsus on vastuolus Konguta Vallavolikogu 16.03.2009. a määrusega nr 93
    kehtestatud Konguta valla üldplaneeringuga, mille kohaselt on Laane maaüksusele, millel
    asub vaidlusalune karjäär, määratud mäetööstusmaa juhtfunktsioon. Kaebaja usaldas, et
    kehtib valla üldplaneering ning sellega vastuolus olevaid otsuseid ei võeta vastu ilma
    ülekaaluka avaliku huvi olemasoluta, mis antud juhul puudub.

Vastustaja vastuväited

7. Vastustaja palub 24.11.2015. a vastuses jätta kaebus rahuldamata. Kohalikud elanikud on
kaevandamise vastu, kuna karjääriga kaasneb pikaajaline müra ja tolm (taotletava loa
kehtivusaeg oleks 15 aastat), suurte masinate poolt teekatte lõhkumine ning
kaevandustegevusega langeb ümbruskonna elanike elukvaliteet ja elanikele kuuluva kinnisvara

                                                2
väärtus. Vastustaja hinnangul võib karjääri avamisel tekkida oht, et elanikud lahkuvad Konguta
vallast, kuna Konguta vallas elamise tänane väärtus on loodus, linnalähedus ja rahulik
elukeskkond. Negatiivsed mõjud halvendaksid kohalike elanike heaolu ning riivaksid seeläbi
nende omandiõigust, õigust kodu ja eraelu puutumatusele ning õigust tervise kaitsele. Konguta
vallas on juba piisavalt nii riigile kuuluvaid kui ka eraomanduses olevaid toimivaid karjääre.
Kohaliku kogukonna huvi olemasoleva olukorra säilitamiseks väljendab elanike pöördumine,
milles avaldatakse vastuseisu kaevandamise loa taotlusele. Vastustajal on õigus ja kohustus
teha kohaliku elu küsimuses otsustusi, mis lähtuvad valla ja vallaelanike huvidest. Vastustaja
leiab, et Saluala OÜ majanduslikud huvid ei anna põhjust kahjustada teiste isikute erahuvisid
ja olulisi avalikke huvisid. Nõusoleku andmisest keeldumine on kohale, kuna see aitab kaasa
kohalike elanike õiguste ning avaliku huvi kaitsele.

Kaasatud haldusorgani seisukoht

8. Keskkonnaamet märkis 24.11.2015 seisukohas, et kaevandamisloa andja ei saa anda
hinnangut kohaliku omavalitsuse otsuses antud seisukohtadele, sh nende põhjendatusele ja
õiguspärasusele. Kohaliku omavalitsuse poolse mittenõustumise korral võib kaevandamisloa
anda, kui selleks on Vabariigi Valitsuse nõusolek. Keskkonnaamet analüüsib pärast kohaliku
omavalitsuse mittenõustuva seisukoha saamist, kas on olemas riiklik huvi, mis annab aluse
pöörduda Vabariigi Valitsuse poole kohaliku omavalitsuse nõusolekut asendava Vabariigi
Valitsuse nõusoleku saamiseks. Keskkonnaamet ei ole OÜ Saluala kaevandamisloa taotluse
menetluses riikliku huvi olemasolu või puudumist veel välja selgitanud.

Kohtu seisukoht

9. Kaebaja leiab, et Konguta Vallavolikogu 17.06.2015. a otsus nr 66 on õigusvastane ja palub
maavara kaevandamise loa taotluse uuesti läbivaatamise kohustamist, kuna vastustaja on teinud
olulisi kaalutlusvigu.

Kohus selgitab, et Konguta Vallavolikogu 17.06.2015. a otsus nr 66, millega keelduti
kaevandamise loale kooskõlastuse andmisest, on menetlustoiming (vrdl Riigikohtu
10.06.2010. a määrus haldusasjas nr 3-3-1-38-10, p 14). Kuna kooskõlastuse andmise üle
otsustab kohalik omavalitsus kaalutlusõiguse alusel, piirdub nimetatud menetlustoimingu
sisuline kohtulik kontroll kaalutlusreeglitest kinnipidamise hindamisega.

10. Vaidlustatud otsuse põhjendused on lakoonilised ja kaebuses on viidatud asjaolule, et
vastustaja on vaide mitterahuldamise otsuses esitanud täiendavaid põhjendusi. Kohtupraktika
kohaselt ei saa menetlustoimingule otseselt laiendada motiveerimisnõudeid, mis on HMS §-s
56 sätestatud haldusaktide motiveerimisele, kuid menetlustoimingute põhjendamise nõue
tuleneb haldusmenetluse üldpõhimõtetest (Riigikohtu 14.01.2009. a otsus haldusasjas nr 3-3-1-
62-08, p 10). Kohtu hinnangul ei ole antud juhul vastustaja rikkunud põhjendamiskohustust,
kuna kaebajal oli võimalik enne kohtusse pöördumist tutvuda otsuse langetamise põhjendustega
(mh vaideotsuses) piisaval määral, et esitada kaebuses vastuväited otsuse sisulistele
põhjendustele. Arvestades, et erandolukorras on kohtupraktikas lubatud haldusakti
põhjendamist alles kohtumenetluses (Riigikohtu 29.11.2012. a otsus haldusasjas nr 3-3-1-29-
12, p 20), tuleb käesoleval juhul lugeda õiguspäraseks menetlustoimingu põhjendamine
kohtueelses vaidemenetluses.



                                              3
11. Kaebaja väitel on vastustaja kaalutlusõiguse teostamisel jätnud arvestamata oluliste
asjaoludega, mis viitavad kavandatava kaevandustegevuse vähesele mõjule, ning on ühtlasi
jätnud teostamata sisulise kaalumise, mis on viinud ebaproportsionaalse tulemuseni (määruse
p 6.1).

Kohus kaebaja seisukohaga ei nõustu. Nimelt nähtub Konguta Vallavolikogu 30.09.2015. a
vaide mitterahuldamise otsusest nr 15-2.7/362-3, et vastustaja on ühelt poolt arvestanud
muuhulgas vallaelanike rahulolu, elukvaliteeti ja taotletava tegevusega kaasnevaid negatiivseid
mõjutusi elanike omandiõiguse, kodu- ja eraelu puutumatusele ning tervise kaitse õigusele.
Samuti on vastustaja käsitlenud avalikke huve, viidates valla territooriumil tekkida võivatele
väikestele keskkonnakahjustustele, looduslike elupaikade kaitse vajadusele ning asjaolule, et
Konguta vallas ja selle lähiümbruses on juba piisavalt toimivaid karjääre. Seega on vastustaja
muuhulgas möönnud, et mõjutused keskkonnale ei ole väikesed. Põhjenduste kohaselt asub
kaevanduspiirkond väärtuslikul maastikul. Kogumina ei ole vastustaja pidanud kaebaja
majanduslikke huve piisavalt kaalukaks, et selle arvelt kahjustada teiste isikute erahuve ja
avalikke huve. Vastustaja on kaevandamisloale nõusoleku andmise menetluses korraldanud
kaks koosolekut, milledes on osalenud nii kaebaja, Keskkonnaamet, samuti elanike esindajad.
Eelnevast nähtub, et vastustaja on kaalutlusõiguse teostamisel arvestanud olulisi asjaolusid ja
kaalunud vastanduvaid huve ning puudub alus kahelda otsuse proportsionaalsuses.

12. Kaebaja hinnangul on vastustaja lähtunud asjakohatust põhjendusest, leides et
kaevandamise võimalikud mõjud on vastuolus valla arengukavaga.

Vastustajal on õigus arvestada kaalutlusotsust langetades valla arengukava ja tuleviku-
visiooniga. Kohtu hinnangul ei saa samas karjääris enam kui 30 aastat tagasi toimunud
kaevandamisest (eelhinnang, tl 14 pöördel) järeldada, et karjääri taasloomine oleks kooskõlas
valla tulevikuvisiooniga. Samuti ei takista asjaolu, et varasemas kaevandamisloa menetluses
vastuväiteid ei esitatud, nende esitamist valla ja selle elanike poolt vaidlusaluses menetluses.
Vastustaja seisukoht, et täiendava karjääri loomine hetkel toimivate kõrvale ei ole kooskõlas
Konguta valla arengukavaga, on põhjendatud sellega, et kaevandamisega kaasnev müra võib
takistada arengukavas välja toodud eesmärkide (mh turismi- ja puhkemajanduse ning aktiivse
puhkusega seotud ettevõtluse arendamine) saavutamist. Eeltoodust tulenevalt leiab kohus, et
vastustaja ei ole lähtunud sobimatutest ega ebaõigetest kaalutlustest.

13. Kaebaja väidab, et vaidlusalune otsus on vastuolus Konguta valla üldplaneeringuga, mille
kohaselt on Laane maaüksusele määratud mäetööstusmaa juhtfunktsioon.

Konguta Vallavolikogu 16.03.2009. a määrusega nr 93 kehtestatud Konguta valla
üldplaneeringu p 3.1 kohaselt ei tähenda üldplaneeringus eri värvidega tähistatud maakasutus
seni määratud maakasutuse sihtotstarbe kohest muutmise algatamist omavalitsuse poolt, vaid
maaomanikule planeeringu kehtestamisega antud võimalust. Ka kohtupraktikas on nenditud, et
üldplaneering ei määra iseenesest veel katastriüksuse sihtotstarvet, vaid annab sisulise aluse
selle määramiseks (Riigikohtu 18.10.2004. a otsus haldusasjas nr 3-3-1-37-04, p 14). Hetkel on
vaidlusalusel Laane maaüksusel maatulundusmaa sihtotstarve, mitte mäetööstusmaa
sihtotstarve (Vabariigi Valitsuse 23.10.2008. a määruse nr 155 "Katastriüksuse sihtotstarvete
liigid ja nende määramise kord" § 6 p-d 9 ja 11). Kohus leiab, et kaebajal ei saanud tekkida
õiguspärast ootust, et maatulundusmaa sihtotstarbega Laane üksusele kaevandamisloa
taotlemisel antakse vastustaja poolt igal juhul kooskõlastus üksnes seetõttu, et üldplaneeringuga
on antud maaüksusele määratud mäetööstusmaa juhtfunktsioon. Nagu kaebaja ise on möönnud,

                                               4
on lubatud üldplaneeringuga vastuolus olevate otsuste vastuvõtmine kui selleks esineb
ülekaalukas avalik huvi. Seega oli vastustajal käesoleval juhul vastanduvaid huve kaaludes
õigus keelduda kaevandamisloa taotluse kooskõlastamisest.

14. Eeltoodut kogumis arvestades leiab kohus, et Konguta Vallavolikogu 17.06.2015. a otsus
nr 66 on õiguspärane ning kaebuse rahuldamiseks puudub alus. Eeltoodud põhjustel jätab kohus
kaebuse tervikuna rahuldamata.

15. HKMS § 108 lg 1 kohaselt kannab menetluskulud pool, kelle kahjuks otsus tehti. Kuna
menetlusosalised ei ole menetluskulude väljamõistmiseks taotlust esitanud, jäävad kulud
menetlusosaliste endi kanda.



/allkirjastatud digitaalselt/

Eda Muts
kohtunik




                                             5

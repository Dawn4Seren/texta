                         KOHTUMÄÄRUS
 Kohus                             Tallinna Ringkonnakohus
 Määruse tegemise aeg ja koht      20. jaanuar 2016. a, Tallinn, kirjalik menetlus
 Kriminaalasja number              1-08-363
 Kohtukoosseis                     Pavel Gontšarov, Ivi Kesküla, Meelika Aava
 Vaidlustatud kohtulahend        Harju Maakohtu 06.05.2010.a. määrus, millega
                                 pöörati täitmisele Asko Rohtmets’ale Harju
                                 Maakohtu 12.04.2006.a. otsusega mõistetud
                                 karistuse ärakandmata osa
 Kaebuse esitaja ja kaebuse liik Süüdimõistetu Asko Rohtmets’a (ik. 36404140037;
                                 viibib Tallinna Vanglas) kaitsja Toomas Pilt,
                                 määruskaebus

RESOLUTSIOON

Jätta Harju Maakohtu 06.05.2010.a määrus muutmata ja süüdimõistetu Asko Rohtmets’a
kaitsja Toomas Pilt’i määruskaebus rahuldamata.

KrMS § 187 lg 2 alusel välja mõista Asko Rohtmetsa’lt (ik 36404140037)
määruskaebemenetluses osutatud õigusabi eest kaitsjale makstud tasu katteks
riigieelarve tuludesse 48 (nelikümmend kaheksa) eurot, mis kuulub tasumisele
Rahandusministeeriumi arveldusarvele AS SEB Pangas EE891010220034796011,
Swedpangas      EE932200221023778606,   Danske  Bank    AS    Eesti  filiaalis
EE403300333416110002 või Nordea Bank Finland PLC Eesti filiaalis
EE701700017001577198, viitenumber 2800049748.

EDASIKAEBAMISE KORD

Käesoleva määruse peale võib esitada advokaadi vahendusel määruskaebuse Riigikohtule
Tallinna Ringkonnakohtu kaudu 15 päeva jooksul alates määruse teatavaks saamise päevale
järgnevast päevast.

ASJAOLUD JA MENETLUSE KÄIK

1. Harju Maakohtu 12.04.2006.a. otsusega mõisteti Asko Rohtmets süüdi KarS § 184 lg 1 alusel
vangistusega 3 aastat 5 kuud, karistusaja alguseks loeti 15.09.2005.a.

2. Harju Maakohtu 17.01.2008.a. määrusega vabastati A. Rohtmets karistuse kandmiselt
tingimisi enne tähtaega. Kohtumäärusega kohustati A. Rohtmetsa katseajal järgima KarS § 75
lg 1 p 1-5 sätestatud kontrollnõudeid.


                                                                                          1
3. 03.06.2008.a. esitas kriminaalhooldusametnik Harju Maakohtule erakorralise ettekande A.
Rohtmets’a suhtes karistuse täitmisele pööramiseks, kuna A. Rohtmets ei allunud kohustusele
mitte tarvitada alkoholi ja narkootikume.

4. Harju Maakohtu 02.07.2008.a. määrusega vahistati A. Rohtmets KrMS § 130 lg 5 alusel
kohtuotsuse täitmise tagamiseks. KrMS § 140 lg 1 alusel määrati A. Rohtmets kuulutada
vajadusel tagaotsitavaks.

5. Põhja Prefektuur kuulutas A. Rohtmets’a tagaotsitavaks 04.08.2008.a. 29.04.2010.a. teatas
Põhja Prefektuur Harju Maakohtu järelepärimise peale, et A. Rohtmets peeti 01.09.2008.a kinni
Hispaanias, oli peale seda vabanenud ning viibinud korduvalt erinevates Hispaania
kinnipidamisasutustes. Viimase informatsiooni kohaselt viibis A. Rohtmets Hispaanias ning ei
kavatse Eestisse naasta.

MAAKOHTU MÄÄRUS

6. Harju Maakohus rahuldas 06.05.2010.a. määrusega kriminaalhooldusametniku taotluse ja
pööras KrMS § 432 lg 31 ja KarS § 74 lg 4 alusel A. Rohtmets’ale Harju Maakohtu 12.04.2006
otsusega mõistetud ning ärakandmata karistuse, s.o 1 aasta ja 16 päeva vangistust, täitmisele.

Kriminaalhooldaja ettekandest nähtuvalt ei täida A. Rohtmets kontrollnõudeid: ei allu
kohustusele mitte tarvitada alkoholi ja narkootikume. A. Rohtmetsa on karistatud 24.03.2008.a.
Põhja PP poolt alkoholiseaduse § 70 alusel rahatrahviga 420 krooni. Kohus koostas määruse A.
Rohtmetsa vahistamise kohta 02.07.2008.a. Käesoleva ajani ei ole teda tabatud. Kohtule ei ole
laekunud informatsiooni selle kohta, et A. Rohtmets oleks hiljem Eesti Vabariiki naasnud.
Põhja Prefektuuri teatise kohaselt viibib A. Rohtmets käesoleval ajal Valencias, Hispaanias,
kus üürib korterit ning ei kavatsevat Eestisse naasta. Tema täpsem aadress on politseile
teadmata, teatise kohaselt on A. Rohtmetsa korduvalt ka Hispaanias kinnipeetud, kuid hiljem
on ta vabastatud. A. Rohtmets pole karistuse täitmisele pööramise küsimuse arutamisest teadlik
ning ta pole kohtule esitanud mitte ühtegi mõjuvat põhjendust, miks ta pole täitnud temale
kohtuotsusega pandud kohustust.

A. Rohtmets on rikkunud kohustust mitte tarvitada alkoholi ja narkootikume. A. Rohtmets,
lahkudes Eesti Vabariigist 2008.a aastal, rikkus ka registreerimiskohustust, kohustust elada
kohtu poolt määratud elukohas (Siili 18-33, Tallinn), lahkus oma elukohast kriminaalhooldaja
loata ning ei taotlenud kriminaalhooldajalt luba elu- töö- või õppimiskoha vahetamiseks
Tulenevalt sellest, et A. Rohtmets on Põhja Prefektuuri andmetel lahkunud Eestist ja ei kavatse
siia naasta, on kohtul alust arvata, et A. Rohtmets lahkus Eesti Vabariigist elama välisriiki.
Kinnitust leidnud, mõjuvaid põhjusi tal rikkumiseks ei esine. Seega esinevad alused A.
Rohtmetsale mõistetud karistuse täitmisele pööramiseks.

MENETLUSE VAHEPEALNE KÄIK

7. 21.10.2015.a. koostas Harju Maakohus A. Rohtmets’a suhtes Euroopa Vahistamismääruse.

8. A. Rohtmets peeti Hispaanias kinni 24.11.2015 ja viibib Tallinna Vanglas alates 22.12.2015.
A. Rohtmets sai Harju Maakohtu 06.05.2010.a. määruse kätte 23.12.2015.

9. 23.12.2015 toimus Harju Maakohtus süüdimõistetu küsitlemine KrMS § 432 lg 31 alusel.
Süüdimõistetu selgitas istungil, vajab ravi Hispaanias, mistõttu palub 06.05.2010.a. määruse

                                                                                             2
tühistamist, on nõus edasiselt alluma kriminaalhooldusele, samuti selgitas, et on rikkunud kõiki
kontrollnõudeid. Hispaaniasse läks, kuna soovis seal elada ja töötada, kriminaalhooldajat sellest
ei teavitanud, kuna number kadus ära. Kaitsja toetas süüdimõistetu seisukohti.

MÄÄRUSKAEBUS

10. Harju Maakohtu 06.05.2010.a. määruse peale esitas määruskaebuse süüdimõistetu A.
Rohtmets’a kaitsja Toomas Pilt, kes taotleb määruse tühistamist ja karistuse täitmisele
pööramata jätmist.

Kaitsja on seisukohal, et käeolevaks ajal karistust täitmisele pöörates tuleb arvestada
toimepandud kuriteo asjaolusid, süüdlase isikut ja asjaolu, et A. Rohtmets on isik, kes põeb
mitmeid parandamatuid haigusi. A. Rohtmetsa poolt toimepandud kuriteo osas alustati
kriminaalmenetlust 08.09.2005.a. Käesolevaks ajaks on menetluse algusest möödunud üle
kümne aasta. Süüdi mõisteti Asko Rohtmets 12.04.2006.a otsusega ja 17.01.2008.a määrusega
vabastati ta tingimisi enne tähtaega karistuse kandmiselt. Vaatamata sellele, et ta rikkus
kriminaalhoolduse nõudeid, ei ole ta viimase 7 aasta jooksul uusi kuritegusid toime pannud.
Käesoleval ajal on A. Rohtmets parandamatult haige ja vajab ravi. Viimased 2,5 aastat on ta
olnud arstide järelevalve all. Tal esineb muu hulgas XXXXXXXXX. Kohus ei ole piisavalt
motiveeritud A. Rohtmetsa karistuse täitmisele pööramise vajadust piirdudes ainult sellega, et
ta on rikkunud kõiki kontrollnõudeid.

RINGKONNAKOHTU SEISUKOHT

11. Ringkonnakohus on seisukohal, et maakohtu määrus on seaduslik ja põhjendatud ning
määruskaebuse rahuldamiseks puudub alus.

12. A. Rohtmets võeti kriminaalhooldusosakonnas arvele 30.01.2008.a. 24.03.2008.a.
väärteootsus ja väärteoprotokoll kinnitavad, et A. Rohtmets’a karistati 29.02.2008.a. toime
pandud alkoholiseaduse § 70 rikkumise eest. Maakohus on tuvastanud kontrollnõuete
rikkumise A. Rohtmets’a poolt, mis seisnes alkoholi tarvitamise keelu rikkumises. Samuti on
maakohus 06.05.2010.a. määruses leidnud, et välisriiki lahkumise ja seal viibimisega on A.
Rohtmets asunud kriminaalhooldust täielikult eirama. Kuna maakohus mõjuvaid põhjuseid
selleks ei tuvastanud, jõudis kohus põhjendatult järeldusele, et karistus tuleb täitmisele pöörata.
Süüdimõistetu kuulati üle Eestisse toimetamisele järgmisel päeval maakohtu istungil
23.12.2015 ning tema selgitustest nähtub, et ta oli teadlik ja tunnistas täielikult ennetähtaegsel
vabanemisel kriminaalhooldusega kaasnenud tingimuste rikkumist. Maakohtu 06.05.2010.a.
seisukohad karistuse täitmisele pööramise kohta on seega jätkuvalt põhjendatud. Vajab
täpsustamist, et tegelikkuses tulnuks maakohtul 06.05.2010.a. määruse tegemisel juhinduda
KarS § 74 lg 4 asemel KarS § 76 lg-st 5 (kehtiv KarS § 76 lg 7), kuna A. Rohtmets’ale määrati
katseajaks kontrollnõuded ja kohustused ennetähtaegse vabastamise tõttu. See minetus aga ei
too kaasa maakohtu määruse tühistamist, kuna KarS § 76 lg 5 puhul tuli kohtul samuti tuvastada
erakorralise ettekande alusel süüdimõistetu poolne kontrollnõuete- või kohustuste rikkumine,
mis on toime pandud tahtlikult ja mõjuva põhjuseta. Seejuures nägi maakohtu määruse ajal
kehtinud redaktsioonis KarS § 76 lg 5 ette ainsa õigusliku tagajärjena kontrollnõuete ja –
kohustuste rikkumise korral karistuse täitmisele pööramise, mille puhul erinevalt KarS § 74 lg-
st 4 puudus kohtul diskretsioon. Seega vastab maakohtu määrus täielikult korrektse normi
nõuetele, kuivõrd need on rangemad võrreldes normiga, millest maakohus juhindus. Eelmärgitu
tähendab, et karistuse täitmisele pööramine jääb jõusse.


                                                                                                 3
13. Kolleegium märgib, et 06.05.2010.a. kehtinud KarS § 76 lg-st 5 ega mõnest muust normist
ei tulene seaduslikku alust, mis võimaldaks kaitsja argumendi alusel 06.05.2010.a. määruse
tühistada põhjusel, et tänaseks on möödunud võrdlemisi pikk aeg A. Rohtmets’a
süüdimõistmisest ja ennetähtaegsest vabastamisest. Teiseks on kõnealune ajaperiood
kujunenud pikaks üksnes tänu süüdimõistetu käitumisele, mis seisnes vabaduses karistuse
kandmise ajal loata välisriiki lahkumises ja seal viibimises omal äranägemisel. 06.05.2010.a.
määruse tühistamiseks tulnuks kaitsjal KarS § 76 lg-s 5 sätestatut silmas pidades tõendada, et
A. Rohtmets ei ole kriminaalhoolduse tingimusi rikkunud, see ei toimunud tahtlikult või esines
rikkumiseks mõjuv põhjus. Midagi seesugust määruskaebusest ei nähtu. Kuriteo asjaolud ja
süüdimõistetu poolt aastaid menetlusest kõrvale hoidumine ei ole argumendid, mis õigustaksid
kriminaalhoolduse rikkumisi. Kuigi kaitsja väitel ei ole süüdimõistetu viimase 7 aasta jooksul
kuritegusid toime pannud, ei muuda see asjaolu kriminaalhooldusega seonduvaid rikkumisi
olematuks. Kriminaalhoolduse eesmärk on küll aidata kaasa isiku õiguskuulekuse tagamisele,
mis aga seisneb olulisel määral isiku motiveerituses järgida kontrollnõudeid- ja kohustusi.
Süüdimõistetu lahkus kriminaalhoolduse perioodil juba 2008.a.-l välismaale ning tema
tabamine 2015.a. lõpus õnnestus üksnes tänu õiguskaitseasutuste aktiivsele ja rahvusvahelisele
koostööle. Selliselt on süüdimõistetu väljendanud ülimat ükskõiksust võimaluse suhtes kanda
karistust vabaduses, mistõttu tuleb tal jätkata karistuse kandmist vangistuses.

14. Väited süüdimõistetu rohketest parandamatutest haigustest on seni täielikult tõendamata ja
paljasõnalised. Teiseks on süüdimõistetule kinnipidamisasutuses tagatud meditsiiniteenuste
kättesaadavus. VangS § 14 lg 1 näeb ette, et kinnipidamisasutusse saabumisel on kohustuslik
läbida arsti poolt läbiviidav tervisekontroll. Kinnipeetavale on vanglas tagatud
tervishoiuteenuse osutamine tervishoiutöötaja poolt (VangS § 52 lg 1 ls 1). Arst on kohustatud
pidevalt jälgima kinnipeetavate terviseseisundit, ravima neid vanglas olevate võimaluste piires
ja vajaduse korral suunama ravile asjakohase eriarstiabi osutaja juurde (VangS § 52 lg 2).
Parandamatu haiguse tõttu karistusest vabastamiseks on ette nähtud eraldi menetlus KrMS §
425 lg 1 alusel, mille raames esmalt tuvastatakse süüdimõistetu tervislik seisund ning arstliku
komisjoni poolt antakse vastav hinnang sellele.

15. A. Rohtmets’a kaitsja esitas taotluse riigi õigusabi tasu suuruse ja riigi õigusabi kulude
hüvitamise ulatuse kindlaksmääramiseks. Taotluse kohaselt kulus kaitsjal kaitsealusega
kohtumiseks vanglas 0,5 tundi, määruskaebuse koostamiseks 0,5 tundi, mille eest taotleb kaitsja
tasu 40 eurot, millele lisandub käibemaks 8 eurot, kokku seega 48 eurot. Kolleegium leiab, et
kaitsja taotlus on põhjendatud. Juhindudes RÕS § 21 lg-st 3, KrMS § 175 lg 1 p-st 4 ja § 187
lg-st 2 ning RÕS § 21 lg 3 alusel kehtestatud riigi õigusabi osutamise eest makstava tasu
arvestamise aluste, maksmise korra ja tasumäärade ning riigi õigusabi osutamisega kaasnevate
kulude hüvitamise ulatuse korrast, tuleb advokaadibüroole Oja, Nõu ja Partnerid välja mõista
riigieelarvest eraldatud vahendite arvelt 48 eurot. Kuna kolleegium teeb KrMS § 337 lg 1 p-s 1
nimetatud lahendi, jääb eelmärgitud menetluskulu KrMS § 187 lg 2 alusel A. Rohtmets’a kanda.

16. Juhindudes KrMS § 337 lg 1 p-st 1 ja §-st 390 jätab ringkonnakohus vaidlustatud Harju
Maakohtu 06.05.2010.a. määruse muutmata ja esitatud määruskaebuse rahuldamata.

        Pavel Gontšarov                   Ivi Kesküla                    Meelika Aava
  /allkirjastatud digitaalselt/   /allkirjastatud digitaalselt/   /allkirjastatud digitaalselt/




                                                                                                  4

                                KOHTUOTSUS
                               EESTI VABARIIGI NIMEL


 Kohus                                     Tallinna Ringkonnakohus
 Kohtukoosseis                             Tiit Kollom (eesistuja), Reet Allikvere, Kaupo Paal

 Otsuse tegemise aeg ja koht               28.01.2016 Tallinnas
 Tsiviilasja number                        2-12-56617
 Tsiviilasi                                KM hagi VK vastu kinnisasja kaasomandi
                                           lõpetamiseks

 Tsiviilasja hind                          3500 eurot
 apellatsioonimenetluses
 Vaidlustatud kohtulahend                  Pärnu Maakohtu 19.08.2015 otsus

 Kaebuse esitaja ja kaebuse liik           KM apellatsioonkaebus

 Kohtuistungi toimumise aeg                12.01.2016

 Menetlusosalised ja nende esindajad       Hageja KM (IK XXXXXXXXXXX), lepinguline
                                           esindaja Suido Västra
                                           Kostja VK (IK XXXXXXXXXX), lepinguline
                                           esindaja adv. Paul Järve

RESOLUTSIOON:

Pärnu Maakohtu 19.08.2015 otsus tsiviilasjas nr. 2-12-56617 tühistada ja teha uus otsus hagi
rahuldamiseks.

Lõpetada kaasomand selliselt, et Pärnus, XXXXXXX XXX XX asuv kinnistu (registriosa nr.
XXXXXX) jääb hageja KM ainuomandisse ja hageja kohustub tasuma VK-le tema kaasomandi
osa eest 15 000 eurot (viisteist tuhat eurot).

Kohustada VK andma nõusolek kinnistu, mille kinnistusraamatu registriosa nr. on XXXXXX,
teise jao omanikukande, mille kohaselt on VK viidatud kinnistu 1/5 osa kaasomanik,
kustutamiseks ja uue kande tegemiseks, millega kantakse kinnistu ainuomanikuna
kinnistusraamatusse KM.

Kohustada VK andma nõusolek asjaõiguslepingu sõlmimiseks, mille raames VK lepib KM-ga
kokku, et VK-le kuuluva kinnisasja, mille registriosa nr. on XXXXXX, kaasomandi mõttelise
osa omandiõigus läheb üle KM-le.
KM apellatsioonkaebus rahuldada.

Maakohtus ja ringkonnakohtus kantud menetluskulud jätta poolte endi kanda.


Edasikaebamise kord

Otsuse peale võivad menetlusosalised vandeadvokaadi vahendusel esitada kassatsioonkaebuse
Riigikohtule 30 päeva jooksul otsuse kättetoimetamisest arvates.

TsMS § 218 lg 4 kohaselt võib hagimenetluses Riigikohtus menetlusosaline ise esitada
menetlusabi saamise taotluse. TsMS § 187 lg 6 kohaselt peab seaduses sätestatud tähtaja
järgimiseks tegema menetlusabi taotleja tähtaja kestel ka menetlustoimingu, mille tegemiseks
ta menetlusabi taotleb, eelkõige esitama kaebuse. Kaebuse põhjendamiseks või riigilõivu
tasumiseks või kaebuses esineva sellise puuduse kõrvaldamiseks, mis on seotud menetlusabi
taotlemisega, annab kohus mõistliku tähtaja pärast menetlusabi andmise taotluse lahendamist,
kui nimetatud taotlus ei olnud esitatud põhjendamatult või tähtaja pikendamise eesmärgil. See
ei välista menetlustähtaja ennistamist.

Asjaolud

KM esitas Pärnu Maakohtusse 19.12.2012 nõude VK vastu kinnisasja kaasomandi
lõpetamiseks ja kinnisraamatu kande muutmiseks nõusoleku andmiseks. Menetluse käigus
hageja muutis ja täiendas nõuet ja palus lõpetada kaasomand kinnistule XXXXXXX XXX XX
Pärnus selliselt, et anda kinnistu KM ainuomandisse ja kohustada KM-lt välja maksma VK-le
rahaline hüvitus temale kuulunud kinnistu kaasomandi 1/5 mõttelise osa eest 13 400 eurot.
Hageja palus kohustada kostjat andma nõusolek kinnistu teise jao omanikukande muutmiseks,
millega kantakse kaasomandi mõttelise osa omanikuna kinnistusraamtusse KM ja määrata, et
kohtuotsus asendab VK tahteavaldust vajaliku kande muutmiseks.

Poolte kaasomandis on Pärnus XXXXXXX XXX XX asuv kinnistu, mis on hoonestatud
elamiseks ühele perele. Hagejale kuulus kinnistust 2/5 mõttelist osa, mille ta omandas 2011.a
augustis sundtäitmise käigus läbiviidud enampakkumise tulemusel. Hageja omandas mõttelise
osa kinnistust eesmärgiga luua oma perele sobivad elutingimused, milleks on vaja teha suuri
investeeringuid. Kaasomandit mõistlikult alal hoida ei ole reaalne praeguses seisus ega ka
tulevikus ainuüksi seetõttu, et ühe kaasomanikust naabriga, kostja VK-ga, kes on 1/5 mõttelise
osa omanik kinnistust, on pooleli vaidlus, mida ei ole osutunud võimalikuks lahendada
kokkuleppel ei kohtuväliselt ega kohtuasja raames. Hageja tegi tema ja tema pereliikmete
ainukasutuses olevas elamuosas kapitaalremondi, mille käigus senise pööningul asunud ja
viimati 2011.a talvel külmumise tõttu purunenud veetorustiku asemele ehitas A-RS-le (samuti
2/5 kinnistu mõttelise osa omanik) omal kulul välja uue veevarustuse ja 2012.a augustis samuti
ka kostjale.

Seoses KM ja kolmanda kaasomandi kaasomaniku A-RS vahel sõlmitud lepinguga sai hagejast
menetluse ajal 4/5 kinnistu mõttelise osa omanik.

Kaasomandi alalhoidmisega seotud kulutused on elamu vanuse tõttu (kasutusele võetud 1898)
suured ja lisaks panuste proportsionaalsusele peaks kaasomanike vahel olema ka
üksteisemõistmine nende kulutuste vajalikkuses, mida hageja arvates saavutada ei ole reaalne.
Kaasomandis elamut ja kommunikatsioone mõistlikul viisil alal hoida ei ole võimalik ning õige
on kaasomand lõpetada.

                                                                                            2
Hagejal ei ole etteheiteid kostja ainukasutuses garaažile kinnistul ehitusseaduse ja
tuleohutusseaduse mõttes. Garaaži asukoht tekitab suure tõenäosusega vaidlusi tulevikus
isikuga, kes soovib kinnistul sõidukit/sõidukeid parkida teisiti võrreldes praegusega, kui hageja
ei saa kinnistut enda ainuomandisse.

Kostja ei ole tasunud alates 2012.a augusti veemõõtja paigaldamisest tema poolt tarbitud vee
eest. Hageja arusaamise järgi ei ole XXXXXXX XXX XX kostja ainus elukoht, sest kostja ei
ela seal aastaringselt. Kostja teise elukoha kohta ei ole hagejal õnnestunud rahvastikuregistrist
andmeid saada.

Otstarbekas juurdepääs avalikult teelt sõidukiga kostja ainukasutuses kinnistu osale puudub.
Ühisveevärgi ja –kanalisatsiooniga liitumispunkt asub hageja elamuosas, mis põhjustab
ühisveevärgi- ja kanalisatsiooniteenuse tarbimisel keerukat asjaajamist ja eeldatavasti vaidlusi
ka tulevikus. Puudub ehituslik lahendus elamu osade komplekssuse ja kasutusotstarbe
säilimiseks, kui hageja või kostja ainukasutuses elamu osa peaks hävima. Hageja ainukasutuses
elamuosa renoveerimiseks vajalike tööde tegemiseks on hädavajalik avada ka kostja
ainukasutuses elamuosa kandekonstruktsioone. Elamu on ehitatud ühepereelamuks ja koos
õuealaga kasutamiseks tervikuna ühele perekonnale.

Kostja vastus

Kostja hagi ei tunnistanud.

Enne seda, kui hageja omandas 2/5 mõttelist osa Pärnus, XXXXXXX XX asuvast kinnistust,
oli kaasomanike vahel sõlmitud kinnistu valdamise ja kasutamise korra kindlaksmääramise
kokkulepe ning koostatud avaldus kinnistusosakonnale. Kinnistul on juba pikka aega olnud
kolm kaasomanikku, ka ehitisregistris on elamu registreeritud kolme või enama korteriga
elamuna. Seoses sellega ei ole asjakohane hageja seisukoht, et kinnistu ongi hoonestatud
elamiseks ühele perele.

Kostja ei ole kuidagi takistanud ega seganud kaasomandi kasutamist, samuti on ta alati olnud
nõus tegema mõistlikke kulutusi kaasomandi säilitamiseks. Hageja väited sellest, et mõistlikud
kulud tekitavad vaidlusi kaasomanikega, ei vasta tõele selles osas, et hageja ei ole siiani ühtegi
arvestust mõistlikest kulutustest esitanud.

Kostja leidis, et kaasomandi lõpetamine kokkuleppega on sisuliselt võimalik, kuid seda mitte
viisil, millise on välja pakkunud hageja. Kapitaalremondi tegemine hageja poolt on ilmselt
liialdus, sest vähemalt maakohtu poolt teostatud paikvaatluse ajal see valmis ei olnud. Sama
puudutab nn omal kulul hageja poolt uue veevarustuse väljaehitamist. Tegemist on üksnes ühe
veetoru läbiviimisega ühes seinas. Hageja ei ole väljendunud selgelt, milline summa tuleks
kostjal selle eest maksta.

Otstarbekas juurdepääs kinnistule avalikult teelt on olemas ja hageja kasutab seda.
Ühisveevärgi ja -kanalisatsiooni liitumiskoha asukoht ei kujuta endast takistust kaasomandi
lõpetamisel mõne teise viisi valimisel. Ehitusliku lahenduse puudumine ehitiste osade
komplekssuse ja kasutusotstarbe säilimiseks teiste osade hävimisel on ilmselgelt ekspertide
hindamise küsimus, mitte hageja paljasõnalise väitega lahendatav. Hageja seisukohad sellest,
nagu ei saakski kaasomandit kinnistule lõpetada muul viisil, kui hageja poolt pakutud moel, ei
ole põhjendatud.


                                                                                                3
Tänaseks on vastavalt eksperthinnangule kostja omandiosa väärtuseks 13 400 eurot. Arvestades
korteriturgu Pärnus, pole nimetatud summa eest võimalik ühtegi praegusele kaasomandi osale
vastavat, võrdväärset korterit omandada. VK-l teist elamispinda ei ole. Selline kaasomandi
lõpetamise viis riivaks täiesti selgelt VK huve. Isegi, kui oletada, et selline lahend oleks
võimalik, ei saaks kostja uue elamispinna otsimisel olla kindel selles, kas hageja on üldse
võimeline nimetatud rahasummat tasuma.

VK elab XXXXXXX XXX XX-X juba 1999-st aastast, KM omandas osa kinnistust aastal 2011
ja on näidanud, et ta ei ole huvitatud sellel elamispinnal elamisest, sest tema omandiosa
kasutavad teised inimesed, hageja elab ise Soomes. Selles olukorras oleks äärmiselt ebaõiglane,
kui VK peaks kaotama kodu, mille ta on väheste vahenditega heakorrastanud. Kaasomandi
lõpetamisel, kui kaasomanikud ei saavuta kokkulepet asja jagamise viisi osas, on kohtul
diskretsiooniõigus ja see eeldab, et kohus kaalub kõiki asjaolusid, enne kui otsustab konkreetse
jagamise viisi kasuks.

Maakohtu põhjendused

19.08.2015 otsusega jättis Pärnu Maakohus hagi rahuldamata ja kostja menetluskulud 1290
eurot hageja kanda ning KM-l tuleb tasuda VK-le hüvitamisele kuuluvatelt menetluskuludelt
viivist võlaõigusseaduse § 113 lg 1 teises lauses ettenähtud ulatuses.

AÕS § 76 lg 1 järgi on kaasomanikul õigus igal ajal nõuda kaasomandi lõpetamist. AÕS § 77
lg 1 kohaselt jagatakse kaasomandi lõpetamisel jagatakse asi vastavalt kaasomanike
kokkuleppele. AÕS § 77 lg 2 kohaselt kui kaasomanikud ei saavuta kokkulepet kaasomandis
oleva asja jagamise viisi suhtes, otsustab kohus hageja nõudel kas jagada asi kaasomanike vahel
reaalosades, anda asi ühele või mitmele kaasomanikule, pannes neile kohustuse maksta teistele
kaasomanikele välja nende osad rahas, või müüa asi avalikul või kaasomanikevahelisel
enampakkumisel ning saadud raha jagada kaasomanike vahel vastavalt nende osa suurusele.
Riigikohus on korduvates kaasomandi lõpetamist puudutavates lahendites (nt 3-2-1-104-05, 3-
2-1-45-06) selgitanud, et kohus saab kaasomandit lõpetada vaid hagis/vastuhagis taotletaval
viisil ning kui selline viis/viisid ei ole õiglane, on võimalik ka hagi rahuldamata jätta. Praegusel
juhul oli kohtul kaaluda vaid üks kaasomandi lõpetamise viis – kogu kinnistu jätmine hagejale
kohustusega kostjale tema osa rahaliselt hüvitada. Riigikohus märkis tsiviilasjas nr 3-2-1-45-
06, et asja jagamine (kaasomandi lõpetamine) peab toimuma mõlema kaasomaniku huve
võimalikult suures ulatuses arvestades. Kohus peab kaasomandi lõpetamise nõude lahendama
poolte huvide kaalumisega, lähtudes õiglusest. Tegemist on kohtu diskretsiooniotsusega.

Kohus leidis, et vaidluse all ei olnud asjaolu, et kostja on elanud kõnealusel kinnistul asuvas
elamus 1999.aastast ehk 16 aastat ja see on tema ainus teadaolev elukoht. Kostja on 72-aastane
pensionär ega oma kohtu hinnangul mõistlikke võimalusi omandi kaotuse eest saadava hüvitise
arvel soetada endale Pärnus eluaset selliste tingimustega nagu praeguses elukohas. Pooled ei
vaielnud ekspertarvamusest tuleneva kostjale kuuluva mõttelise osa väärtuse üle. 1-toalised
korterid on üldjuhul hinnavahemikus 20 000 – 30 000 eurot. Isegi kui nt maapiirkonnas oleks
võimalik saadava hüvitise eest korter soetada, ei ole ilmselt see võimalik selliste lisaväärtustega
nagu praegusel kinnistul. Vaatlusel ilmnes üheselt, et reaalselt vastab kinnistu kasutamine
kasutuskorra lepingus 11.05.2009 kokkulepitule – s.t kinnistu kolm kaasomanikku kasutavad
nii elamut kui selle juurde kuuluvat maatükki eraldi sissepääsude ja esmavajalike
kommunikatsioonidega, maatükkide osad on aedadega piiritletud ja sisuliselt on seega kinnistu
kolmeks iseseisvaks kasutuseks jagatud. VK kasutuses on kahel korrusel väikesed eluruumid,
mis on igati elamiskõlblikud, tema kasutuses oleval kinnistu maaosal on nõuetekohane garaaž
ning kinnistu tagumine ja tema kasutuses olev osa on eraldi aiaga piiritletud. Kohus leidis, et

                                                                                                  4
ebaveenvad olid hageja esitatud väited parkimisprobleemide kohta, kuivõrd VK kasutuses
oleva tagumise maatüki värava suuruse muutmisel on võimalik vajadusel sõidukeid ka sinna
parkida.

Hagi rahuldamata jätmise tagajärjed ei ole hagejale koormavad, sest tegelik olukord kinnistul
ei muutunud märkimisväärselt ka hageja poolt kolmanda kaasomaniku A-RS osa ostmisega.
Nimetatud ostu-müügilepingu p 3.3.1. kohaselt jäi A-RS endiselt oma varasemat
kasutuskorraga määratud kinnistuosa kasutama. Seega ei välista ka hagi rahuldamine
probleeme kinnistu kasutamisel nt veeavarii korral seoses liitumispunkti paiknemisega hageja
kasutuses olevas osas, pealegi ei vasta selles olukorras tõele hageja tegelik tahe kogu elamu
oma perele vastavate elamistingimustega koduks luua.

Asjaolud, et poolte vahel on vaidlused nii kinnistu veekasutuse (tsiviilasi nr 2-12-25795) kui
vundamendi ja katuseparanduste osas, ei tähenda, et sellised takistused oleks ületamatud. AÕS
§ 72 lg 5 alusel saab hageja vajadusel nõuda, et kaasomandis oleva asja kasutamine toimuks
vastavalt kõigi kaasomanike huvidele, sama sätte järgi peavad kaasomanikud üksteise suhtes
käituma lähtuvalt hea usu põhimõttest, eelkõige hoidudes kaasomanike õiguste kahjustamisest.
Olukorras, kus poolte ühine katuseosa vajab vahetamist või on oht maja vajumisele, ei ole
kostjapoolne probleemi ignoreerimine hea usu põhimõttega kooskõlas ning hageja peaks saama
vajadusel õiguskaitset. AÕS § 75 järgi peab kaasomanik asja alalhoidmise kulutusi kandma
vastavalt temale kuuluva osa suurusele. Oluline on, et hageja ise ei ole vaatamata kinnistu 2/5
mõttelise osa omandamisele 2011.a enampakkumisel tegelikult kinnistule elama asunud,
remonttööd on maja keskmises, ehk hageja ainukasutuses olevas osas, pooleli ning seal on
elanud muud isikud.

Kohus leidis, et hageja huvi kogu kinnistu omandamiseks/ümberehitamiseks oma perele ei
kaalu esitatud asjaoludel üles kostja huve jääda vanaduspäevadeks elama majja, kus tema maja-
ja kinnistuosa on selgelt piiritletud ja millise kasutuskorra lepingu on ta ise 2009.aastal
allkirjastanud, olles selleks ajaks juba 10 aastat majas elanud.

Kohus leidis, et kostja menetluskulud tuleb jätta hageja kanda. Kohus määras kindlaks kostja
lepingulise esindaja vajalikud ja põhjendatud kulud 300 + 300 + 120 + 420 + 150 = 1290 eurot
(sh käibemaks).

Apellatsioonkaebus

Hageja palub tühistada maakohtu otsuse, rahuldada uue otsusega hagi ning jätta menetluskulud
vastustaja kanda. Alternatiivselt, kui hagi jääb rahuldamata, vähendada kostja kasuks välja
mõistetud menetluskulu 540 euro võrra.

Hageja ei nõustu maakohtu seisukohaga, et kostjal ei ole tema osa kinnistu hinna 13 400 euro
eest võimalik soetada uut elamispinda. Tänase seisuga on kinnisvaraportaalis müügis Pärnus
asuvad 2-toalised korterid hinnaga 13 500 eurot ja 15 900 eurot, asjasse puutub ka
müügikuulutuses avaldatud hinnas sisalduv maakleri tasu. Kostjale makstava hüvitise suurus
13 400 eurot on välja selgitatud eksperdi arvamusega. Kaasomandit lõpetamata jätta sõltumata
sellest, et omandist ilmajäämise eest õiglase hüvitise kaasomanik küll saaks, kuid see isik on
eakas ja/või jagataval kinnistul aastaid elanud, ei saa.

Maakohtu viited Riigikohtu lahendile nr 3-2-1-104-05 on ekslik, sest selles lahendis ei selgita
Riigikohus kaasomandi lõpetamisel ebaõigluse aspekti tulenevalt kaasomanikule omandist
ilmajäämisel makstava hüvitise suurust võrrelduna analoogsete korterite müügihinnaga, vaid

                                                                                             5
selgitab, et kostja peab selleks, et jagada kinnisasja reaalosadeks teistmoodi kui hageja, esitama
vastuhagi; kui reaalosade väärtus ei vasta kaasomanikele kuuluvate mõtteliste osade väärtusele,
on kohtul võimalus määrata rahaline tasaarvestus osade ühtlustamiseks. Ka lahendis nr 3-2-1-
45-06 ei selgita Riigikohus kaasomandi lõpetamisel ebaõigluse aspekti tulenevalt
kaasomanikule omandist ilmajäämisel makstava hüvitise suurust võrrelduna analoogsete
korterite müügihinnaga.

Riigikohus leidis lahendis nr 3-2-1-141-09, et õiglast hüvitist on võimalik maksta, kui pooled
taotlevad, et omandi väärtus määrataks kindlaks võimalikult täpselt omandi kaotamise aja
seisuga. Samuti on Riigikohus asunud seisukohale, et kaasomandi osast ilma jäävatele
kaasomanikele tuleb tagada täielik rahaline hüvitis oma omandiõiguse kaotamise eest. Selleks
tuleb üldjuhul hinnata kaasomandis oleva asja väärtust tervikuna ja arvestada selle alusel välja
kaasomaniku osa rahas tema mõttelise osa suuruse alusel. Lähtuda tuleb seejuures kaasomandis
oleva asja kui terviku harilikust väärtusest.

Hageja arusaamise järgi ei ole XXXXXXX XXX XX ka kostja ainus elukoht. Kostja enda
kinnitusest, et see on tema ainus elukoht Pärnus, järeldub, et kostjal on tegelikult ka teine
elukoht Eestis.

Kaasomandi lõpetamisel ei saa õigluse aspekti hindamisel omada tähtsust, et kostjale makstav
hüvitis omandi kaotamise eest peaks võimaldama tal soetada eluaseme ilmtingimata Pärnus.

A-RS kasutab tema ainukasutuses elamu osa ka pärast 10.04.2015 sõlmitud müügilepingut
mitte seetõttu, et hageja oma pere jaoks seda elamuosa tegelikult ei vaja. Hagejal selles
elamuosas oma perele vastavaid elamistingimusi ei ole praegu võimalik luua, sest selleks on
vaja teha kulutusi, milleks hagejal praegu vahendeid ei ole, ka sel põhjusel, et hagejale
positiivse kohtulahendi korral peab ta maksma hüvitise kostjale. Hageja ostis A-RS kaasomandi
osa hinnaga 20 000 eurot, s.t ligikaudu 25% kallima hinnaga eksperthinnangu järgi selle vara
väärtusest 14 300 eurot. See asjaolu ja tähtajatu tasuta isiklik kasutusõigus A-RS kasuks
tõendab selgeimal võimalikul viisil hageja tegelikku tahet omandada kogu elamu oma perele.
Hageja renoveerib elamut vastavalt oma võimalustele.

Hageja töötab Norra Kuningriigis alates 2013.a märtsist, sest leidis seal tasuvat tööd. Ligikaudu
1,5 kuud aastas elab hageja XXXXXXX XXX XX elamus, ülejäänud aja elavad seal hageja
sugulased. Kaua hagejal on tööd Norras, sõltub tema sealsest tööandjast ja Norra
majanduslikust olukorrast.

27.12.2013 e-kirjades kirjeldatud sündmused tõendavad hageja (ja tema lähikondsete) halba
läbisaamist kostjaga, sest kostja on hagejat ka varem ähvardanud. Ilmekas näide kostja
pahatahtlikust suhtumisest tema kaasomandiga seotud kulutuste kandmise kohustuse täitmisse
on, et alates 2012.a augustist tarbitud vee eest tasus kostja hagejale esimest korda 2015.a juulis
ja ka siis mitte kogu võlga, vaid ainult pool sellest. AS-ile Pärnu Vesi on XXXXXXX XXX
XX elanikud kohustatud tasuma tarbitud vee eest regulaarselt.

Hageja pakkus 20.04.2015 kompromissettepanekus kostjale samasugust lahendust nagu A-SS-
le, kellega 10.04.2015 müügilepingus lõpetati kaasomand kokkuleppega. Hagi rahuldamine ei
tähenda ilmtingimata, et kostja tema eluruumide valdusest ilma jääb.

Hageja on nõus maksma kostjale hüvitist 15 000 eurot.



                                                                                                6
Hageja palub tühistada maakohtu otsuse ka menetluskulude suuruse osas. Hageja palub lugeda
põhjendatuks kostja menetluskulud 750 eurot koos käibemaksuga, kui ringkonnakohus teeb
hagejale muus osas negatiivse otsuse.


Vastus apellatsioonkaebusele

Kostja palub jätta maakohtu otsuse muutmata.

Ringkonnakohtu seisukoht

Kolleegium leiab, et maakohtu otsus tuleb tühistada ja uue otsusega hagi rahuldada. KM
apellatsioonkaebus tuleb rahuldada.

KM ja VK kaasomandis on kinnistu, mis asub Pärnus, XXXXXXX XXX XX, millest hagejale
kuulub 4/5 ja kostjale 1/5 osa. Hageja esitas kohtule nõude kaasomandi lõpetamiseks selliselt,
et kaasomandis olev kinnistu jääks hagejale ning hageja kohustub hüvitama kostjale tema
kaasomandi osa rahas. Kostja vaidles hageja nõudele vastu ja palus selle jätta rahuldamata.

Poolte esile toodud asjaolusid arvestades pidas maakohus põhjendatuks jätta hagi rahuldamata
ja kaasomandi lõpetamata. Ringkonnakohus leiab, et maakohus on asjaolusid kaaludes taolisele
järeldusele jõudnud ekslikult. Kaasomandi lõpetamise nõude esitamise korral saab kohus jätta
nõude rahuldamata üksnes väga erandlikel juhtudel. Kolleegium on seisukohal, et praeguses
asjas selliseid erandlikke asjaolusid menetlusosalised kohtu ette toonud ei ole.

Kaasomandi lõpetamist saab kaasomanik nõuda igal ajal, kaasomanik ei pea põhjendama, miks
ta kaasomandit lõpetada soovib. Kaasomandi lõpetamiseks ei ole vaja olulist põhjust. Kohus ei
või jätta vaidlust lahendamata põhjusel, et kostja vaidleb hagile vastu. Ringkonnakohus leiab,
et hageja nõue kaasomandi lõpetamiseks tuleb rahuldada hageja poolt taotletud viisil.

Kaasomanikul on õigus nõuda kaasomandi lõpetamist teatud tingimustel ja viisil, mis on
sätestatud AÕS §-des 76 ja 77. Kuivõrd AÕS § 76 lg 1 kohaselt on kaasomanikul õigus igal
ajal nõuda kaasomandi lõpetamist, siis AÕS § 77 lg 1 alusel tuleb kaasomand lõpetada. AÕS
§ 77 lg 2 kohaselt saab kohus kaasomandi lõpetamise viiside vahel valida üksnes sellekohase
nõude, s.t hagi või vastuhagi alusel (vt. Riigikohtu lahend nr. 3-2-1-143-04). Kostja ei taotlenud
jätta kinnistut tema omandisse. Kostja loobus ka esitatud vastuhagist kinnistu jagamiseks teisel
viisil. Järelikult saigi maakohus praeguses asjas kaaluda üksnes võimalust kaasomand lõpetada
hagis taotletud viisil.

AÕS § 77 lg-s 2 sätestatud kaasomandi jagamise viis, mille kohaselt asja ühele või mitmele
kaasomanikule jätmisel pannakse kaasomanikule kohustus maksta teistele kaasomanikele välja
nende osad rahas, tähendab seda, et arvestatav hüvitis peab vastama kaasomaniku omandiosa
suuruse väärtusele ühises asjas. Selleks, et tagada kaasomandi osast ilma jäävatele
kaasomanikele täielik rahaline hüvitis oma omandiõiguse kaotamise eest, tuleb hinnata
kaasomandis oleva asja väärtust tervikuna ja arvestada selle alusel välja kaasomaniku osa rahas
tema mõttelise osa suuruse alusel. Lähtuda tuleb seejuures kaasomandis oleva asja kui terviku
harilikust väärtusest.

Kostja vaidles hagile vastu põhjusel, et eksperdi poolt määratud kostjale kuuluva kinnistuosa
eest saadava turuväärtuse ~ 13 400 euro eest ei ole kostjal võimalik endale uut eluaset Pärnu
linnas soetada. Kostja leidis, et kompensatsioon, mis talle pakutakse, on ebaõiglane. Samas ei

                                                                                                7
vaielnud kostja vastu eksperthinnangus antud kostja kinnistuosa väärtusele. Hageja lähtus
kompensatsioonisumma määramisel kinnistu ja sellest kostjale kuuluva osa väärtusest vastavalt
eksperthinnangule. Hageja pakkus mh kostjale kompromissina eksperdi poolt määratud
väärtusest kõrgemat summat ehk 15 000 eurot. Hageja jäi oma pakkumise juurde ka esitatud
apellatsioonkaebuses (t lk 7, IV kd). Hageja poolt apellatsioonmenetluses esitatud 30.12.2015
koostatud Arco Vara hinnangu kohaselt ei ole vaidlusaluse kinnistu turuväärtus võrreldes
10.10.2014 eksperthinnanguga tõusnud.

Ringkonnakohus leiab, et praegusel juhul saab hüvitise suuruse määramisel arvestada
maakohtus esitatud ekspertarvamuses toodud kostja osa väärtusega. Kostja ei avaldanud
kohtule, millises teises suuruses kompensatsiooni ta mõistlikuks peab. Pooltel ei olnud vaidlust
selle üle, et tänaseks päevaks ei ole kinnisvaraturul olukord muutunud sedavõrd, et asjas oleks
õigustatud uue ekspertiisi läbiviimine. Olukorras, kus hageja jätkuvalt pakub hüvituse
suuruseks 15 000 eurot, mis ületab eksperdihinnangus määratud kostja osa maksumuse, leiab
ringkonnakohus, et 15 000 eurot on kostjale õiglane ja piisav hüvitus omandi kaotuse eest. ja
kaasomandi lõpetamisel peab hageja selle summa kostjale tasuma..

Eeltoodust tulenevalt on kolleegium seisukohal, et kaasomandi lõpetamine hageja poolt
pakutud viisil on võimalik, mõlema poole huvides ning koormab kaasomanikke kõige vähem.
Arvestada tuleb asjaoluga, et muul viisil, kui hageja välja pakkus, ei ole pooled kaasomandit
lõpetada soovinud. Et kostja loobus esitatud vastuhagist, ei saa ringkonnakohus kaaluda teisi
alternatiivseid kaasomandi jagamise viise. Seega leiab kolleegium, et põhjendatud on hageja
nõue kaasomandi lõpetamiseks hageja taotletud viisil ning hagejal tuleb kostjale tasuda hüvitist
kostja omandi kaotuse eest 15 000 eurot.

Kolleegium leiab, et ühe kaasomaniku hagi alusel kaasomandi lõpetamise nõude rahuldamise
korral tuleb jätta menetluskulud kummagi poole enda kanda, sest kaasomandi lõpetamine on
mõlema poole huvides (vt Riigikohtu lahend nr 3-2-1-70-10). Muuhulgas on kolleegium
seisukohal, et praegusel juhul oleks ebaõiglane ning kostjale liigselt koormav jätta hageja
menetluskulud tema kanda olukorras, kus kostja kaotab endale kuulunud omandiosa ühises
asjas. Seega tuleb nii maakohtus kui ringkonnakohtus kantud menetluskulud jätta TsMS § 162
lg 4 alusel poolte endi kanda.




/allkirjastatud digitaalselt/

     Reet Allikvere                        Tiit Kollom                         Kaupo Paal




                                                                                              8

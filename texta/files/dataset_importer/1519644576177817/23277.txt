                          KOHTUMÄÄRUS

Kohus                             Tallinna Halduskohus

Kohtunik                          Lea Kuuse

Määruse tegemise aeg ja koht      18. veebruar 2016, Tallinn

Haldusasja number                 3-15-1126
                                  E.E.i kaebus Haapsalu Linnavalitsuse tegevusetusega
Haldusasi
                                  tekitatud 3510,27 euro suuruse kahju hüvitamise ning
                                  viivise väljamõistmise nõuetes
Menetlusosalised     ja   nende Kaebaja – E.E.,        esindaja      riigi    õigusabi   korras
esindajad                       vandeadvokaat Siret Saks
                                  Vastustaja – Haapsalu linn, volitatud esindaja Erko Kalev
RESOLUTSIOON                      1. Jätta    kaebetähtaja   ennistamise   taotlus
                                  rahuldamata ja lõpetada haldusasja nr 3-15-1126
                                  menetlus.
                                  2. Sekretäril saata          määrus        menetlusosalistele
                                  esindajate kaudu.

Edasikaebamise kord               Määrusele on õigus esitada määruskaebus Tallinna
                                  Ringkonnakohtule kirjalikult Tallinna Halduskohtu kaudu
                                  15 päeva jooksul määruse kättetoimetamisest arvates.


MENETLUSE KÄIK
1. 29.04.2015 esitas E.E. Tallinna Halduskohtule kaebuse. Kaebaja palub kohtul:
1) Tühistada Haapsalu Linnavalitsuse 23.03.2015. a protokollilise otsuse nr 14 p 2, kui kohus
leiab, et nimetatud otsus on haldusakt. Ühtlasi kohustada Haapsalu Linnavalitsust tasuma
E.E.ile kahju hüvitis summas 3510,27 eurot 30 päeva jooksul kohtuotsuse jõustumisest alates.
2) Juhul, kui kohus ei rahulda eelnevaid taotlusi, mõista Haapsalu Linnavalitsuselt kaebaja
E.E. kasuks välja kahjuhüvitis 3510,27 eurot.
3) Kohustada Haapsalu Linnavalitsust tasuma kaebajale kohustuse täitmisega viivitatud aja
eest viivitusintressi 0,78 eurot päevas.
2. 20.05.2015 võttis Tallinna Halduskohus kaebuse menetlusse ning nõudis vastustajalt kaebuse
kohta kirjaliku vastuse ja vastuväiteid kinnitavate dokumentide esitamist 30 päeva jooksul
kohtumääruse kättesaamisele järgnevast päevast arvates.
3. Kohtu määratud tähtajal esitas vastustaja vastuse kaebusele. Vastustaja hinnangul tuleb
menetlus lõpetada kaebetähtaja rikkumise tõttu.
Kaebuse eesmärgiks on hüvitise väljamõistmine kaebuses esitatud kahju eest riigivastutuse
seaduse (RVastS) § 7 lg-te 1 ja 2 alusel. RVastS § 17 lg 1 kohaselt võib kahju hüvitamiseks
esitada taotluse kahju tekitanud haldusorganile või kaebuse halduskohtule.
Kaebaja on vastustajale korduvalt esitanud kahjunõudeid ning korraldanud kirjavahetusi
kahjunõude teemal ehk kaebaja valis vabatahtlikult kohtueelse menetluse. Esitatud
kahjunõuete eesmärk ja sisu on täpselt samased kaebaja poolt 20.02.2015 esitatud
kahjunõudega ning samuti kaebuses tooduga. Ainuke erinevus on asjaolu, et 20.02.2015
esitatud nõue ja kaebus on koostatud süsteemsemalt kaebaja esindaja poolt. Vastustaja on
kaebajale teatanud oma kirjadega ning lisaks on vastustaja esindaja korduvalt kaebajaga
suuliselt vestelnud, et ei rahulda kaebaja nõuet. Isegi, kui vastutaja ei oleks tähtaegselt kaebaja
nõuet lahendanud, pidanuks kaebaja RVastS § 18 lg-te 1 ja 2 kohaselt esitama hüvituskaebuse
halduskohtule 30 päeva jooksul peale vastustaja poolt nõude lahendamiseks ettenähtud tähtaja
ületamist ehk hiljemalt 04.07.2014. Vastustajale teadaolevalt ei ole kaebaja 2014. aasta
jooksul kaebust halduskohtule esitanud. Halduskohtumenetluse seadustiku (HKMS) § 46 lg 4
sätestab hüvitamiskaebuse üldise tähtaja, mille kõrval on RVastS § 17 lg 1 ja § 18 lg 2
eriregulatsiooniks (Riigikohtu halduskolleegiumi 08.10.2008 määruse kohtuasjas nr 3-3-1-41-
08 p 8).
Haapsalu Linnavolikogu sotsiaal- ja õiguskomisjoni 23.03.2015 protokoll nr 14 (protokoll) ei
ole haldusakt, millega lõplikult reguleeriti kaebaja juhtum ning mis oleks olnud suunatud
kaebajale. Protokolli näol on tegemist halduse sisese ettepanekuga, arvamusega, mis ei ole
isegi linnavalitsusele siduv. Protokolliga ei tekitatud, muudetud või lõpetatud kaebaja nõude
menetlemine. Volikogu õiguskomisjon ei ole pädevaks organiks kaebaja kahjunõude
lahendamisel. Kui kohus loeb protokolli haldusaktiks, siis on tegemist tühise haldusaktiga,
mis on kehtetu algusest peale ning ei tekita ega lõpeta kellegi õigusi või kohustusi ning ei ole
aluseks järgnevatele toimingutele. Kaebaja kahjunõue on suunatud ehitusseaduses sätestatud
ehitusjärelevalve mitteteostamise tagajärjel tekkinud kahjule. Volikogu on Haapsalu linna
ehitusmääruse § 29 lg 1 alusel volitanud ehitusjärelevalvet teostama linnavalitsuse
ehitusjärelevalvet teostavate ametiisikute kaudu. Seega ei ole volikogu ka haldusorganiks,
kelle väidetava tegevusetuse tõttu tekkis kaebajal väidetav kahju. Sellest tulenevalt ei ole
põhjendatud tühistamiskaebuse esitamine ning praegusel juhul võib olla tegemist olukorraga,
kus kaebaja on esitanud hüvitamiskaebuse RVastS § 18 lg 2 alusel ehk haldusorgan ei ole
lahendanud kaebaja taotlust tähtaegselt. RVastS ei eelda, et kahjunõue lahendatakse
ilmtingimata haldusaktiga. Kui haldusorgan ei lahenda nõuet tähtaegselt või ei rahulda nõuet,
siis on võimalik pöörduda otse kaebusega kohtu poole.
4. 04.08.2015 vastuses vastustaja vastusele leiab kaebaja, et kaebetähtaega ei ole rikutud.
Kaebaja on esitanud varasemalt ettepanekuid kahju hüvitamiseks sooviga astuda Haapsalu
Linnavalitsusega dialoogi ja leida parim lahend tekkinud olukorra lahendamiseks. Haapsalu
Linnavalitsuse väidetavad keeldumised ei ole mitte mingil moel käsitletavad haldusaktidena,
millele tuginedes tavakodanik mõistaks, et nimetatud akti tuleks, peaks ja saaks vaidlustada.
Väidetavad keeldumised ei vasta haldusakti nõuetele formaalselt ega sisuliselt. Haldusorgani
kohustuseks on käituda õiguspäraselt ning vastavalt hea halduse tavale sellisel moel, et
haldusakt, selle sisu, vaidlustamise võimalused jms on haldusakti adressaadile arusaadavad.
Käesoleva vaidluse aluseks olev haldusakt ei vasta formaalsetele ega sisulistele haldusakti
nõuetele, vaatamata sellele, et kaebaja esitas korrektse kahju hüvitamise taotluse.
Kaebaja on seisukohal, et vastustaja on menetlenud sisuliselt kahju hüvitamise taotlust. Juhul,
kui selline taotlus oleks varasemalt juba vastustaja poolt lahendatud olnud, puudunuks vajadus
võtta taotlust menetlusse ning teha selle osas protokolliline otsus. Piisanud oleks ainult
vastustaja teatest, et kahju hüvitamise nõudele on juba varasemalt keelduv vastus antud.

                                                                                              2(11)
Kaebaja 20.02.2015. a kaebus oli esitatud nii Haapsalu Linnavalitsusele kui ka Haapsalu
Volikogule. 27.03.2015. a edastas kaebaja vastustajale kirja, milles viitas asjaolule, et
seaduses sätestatud tähtaeg kahjunõude menetlemiseks on läbi ning soovis vastavat otsustust.
01.04.2015. a vastas vastustaja oma kirjaga, millega edastati ka kahju hüvitamisest keelduv
protokolliline otsus. Vastustaja viited oma sisesuhetele ja nende toimimisele, siduvusele ja/või
mitte siduvusele ei puuduta käesolevat vaidlust. Haldusorgan tagab ise selle, et kaebused,
kirjad, pöördumised menetletakse korrektsetes instantsides ning lahendatakse korrektsete,
seaduses ette nähtud aktidega ning otsustused vastavad nii formaalsetele kui ka sisulistele
seadusest tulenevatele nõuetele. Juhul, kui vastustaja väidab, et volikogu õiguskomisjon ei ole
pädevaks organiks kaebaja kahjunõude lahendamisel, jääb kaebajale arusaamatuks, mis
põhjusel ei lahendanud kahjunõuet pädev organ. Kaebaja ei saa kanda riske, mis tulenevad
haldusorgani sisesuhetest, mistõttu ei ole asjakohased viited haldusakti siduvuse puudumisele.
5. 19.11.2015 määrusega luges kohus kaebuse esitatuks kaebetähtaega rikkudes. Kohus andis
kaebajale kaebetähtaja ennistamise taotluse esitamiseks aega kuni 3.12.2015. Vastustajal tuli
hiljemalt 17.12.2015 esitada kirjalik vastus kaebetähtaja ennistamise taotluse kohta.
Kohus märkis määruses, et HKMS § 41 lg 1 kohaselt määravad vaidluse eseme
halduskohtumenetluses kindlaks kaebuse nõue vastavalt HKMS §-le 37 ja kaebuse alus.
Tulenevalt HKMS § 2 lg 4 ls-st 2 tõlgendab kohus menetlusosaliste avaldusi ja lähtub nende
lahendamisel esitaja tegelikust tahtest. Kaebusest nähtuvalt on kaebuse esitamisel kaebaja
eesmärk hüvitise väljamõistmine kaebuses näidatud kahju eest. Tallinna Halduskohtule
29.04.2015 esitatud kaebuses on kaebaja pidanud vajalikuks paluda kohutul tühistada
Haapsalu Linnavalitsuse 23.03.2015. a protokollilise otsuse nr 14 p 2, kui kohus leiab, et
nimetatud otsus on haldusakt, ühtlasi kohustada Haapsalu Linnavalitsust tasuma E.E.ile kahju
hüvitis summas 3510,27 eurot 30 päeva jooksul kohtuotsuse jõustumisest alates või juhul, kui
kohus ei rahulda eelnevaid taotlusi, mõista Haapsalu Linnavalitsuselt kaebaja E.E. kasuks
välja kahjuhüvitis 3510,27 eurot ning kohustada Haapsalu Linnavalitsust tasuma kaebajale
kohustuse täitmisega viivitatud aja eest viivitusintressi 0,78 eurot päevas. Kaebaja on läbinud
RVastS § 17 lg-s 1 ja § 18 lg-s 2 reguleeritud kohtuvälise menetluse haldusorganis ning
kaebusest nähtuvalt on pöördunud nimetatud menetluse tulemusega mittenõustumisel haldus-
kohtusse. Kuna kaebuses on esitatud mitu eraldi taotlusena vormistatud nõuet, mis on
suunatud sama eesmärgi saavutamisele, siis tõlgendas kohus 29.04.2015 kaebust kooskõlas
RVastS § 18 lg-s 2 sätestatud kahju hüvitamise korraga kaebusena hüvitise väljamõistmiseks
HKMS § 37 lg 2 p 4 ja riigivastutuse seaduse (RVastS) § 18 lg 2 mõttes.
Kaebuses (tl 8) märgib kaebaja, et kulude hüvitamisest keeldumisest teavitas vastustaja
kaebajat 30.03.2015 saadetud vastuses ning kaebus on esitatud protokollilise otsuse
kättesaamisest 30 päeva jooksul. Kaebaja viitab HKMS § 46 lg-tes 1, 2 ja 4 sätestatud
kaebetähtaegadele tühistamis, kohustamis- ja hüvitamiskaebuse esitamisel. Vastuses
kaebusele on vastustaja märkinud, et kaebaja on vastustajale korduvalt esitanud kahjunõudeid
ning korraldanud kirjavahetusi kahjunõude teemal ehk kaebaja valis vabatahtlikult RVastS §
17 kohtueelse menetluse. Esitatud kahjunõuete eesmärk ja sisu on täpselt samased kaebaja
poolt 20.02.2015 esitatud kahjunõudega ning samuti kaebuses tooduga. Vastustaja on
kaebajale teatanud oma kirjadega ning lisaks on vastustaja esindaja korduvalt kaebajaga
suuliselt vestelnud, et ei rahulda kaebaja nõuet. Isegi, kui vastutaja ei oleks tähtaegselt kaebaja
nõuet lahendanud, pidanuks kaebaja RVastS § 18 lg-te 1 ja 2 kohaselt esitama hüvituskaebuse
halduskohtule 30 päeva jooksul peale vastustaja poolt nõude lahendamiseks ettenähtud tähtaja
ületamist ehk hiljemalt 04.07.2014. Kaebaja leiab vastuses vastustaja vastusele, et
kaebetähtaega ei ole rikutud. Kaebaja on esitanud varasemalt ettepanekuid kahju hüvitamiseks
sooviga astuda Haapsalu Linnavalitsusega dialoogi ja leida parim lahend tekkinud olukorra
lahendamiseks. Samas ei ole Haapsalu Linnavalitsuse väidetavad keeldumised kaebaja
hinnangul mitte mingil moel käsitletavad haldusaktidena, millele tuginedes tavakodanik
                                                                                              3(11)
mõistaks, et nimetatud akti tuleks, peaks ja saaks vaidlustada. Väidetavad keeldumised ei
vasta haldusakti nõuetele formaalselt ega sisuliselt. Vastustaja on vastusega kaebusele kohtule
edastanud muu hulgas E.E.i 19.03.2014 pöördumise Haapsalu Linnavolikogu esimehe poole,
08.04.2014 ja 21.05.2014 kirja Haapsalu Linnavolikogu esimehele ja Haapsalu Linnavalitsuse
liikmetele ning 23.05.2014 koostatud arveteatise Haapsalu Linnavalitsusele. Nimetatud
avaldustest nähtuvalt on kaebaja taotlenud Haapsalu linnalt Haapsalu Linnavalitsuse poolt
ehitusjärelevalve mitteteostamise tagajärjel E.E.ile tekitatud kahju hüvitamist. Kohtu
hinnangul saab E.E.i 19.03.2014 pöördumise Haapsalu Linnavolikogu esimehe poole (mis
edastati lahendamiseks Haapsalu Linnavalitsusele) käsitleda kahju hüvitamise taotlusena
RVastS § 17 lg 1 tähenduses. Kaebaja kirja kahju hüvitamise taotlusena käsitamisel ei oma
tähtsust, millisel viisil (läbirääkimiste teel või ilma) või vormis (kokkuleppe sõlmimise või
haldusakti andmisega) leidis taotleja võimaliku olevat vastustajal kahju hüvitada. Oluline on,
et pöördumisest nähtub selgelt kaebaja tahe, et talle hüvitataks Haapsalu Linnavalitsuse poolt
ehitusjärelevalve mitteteostamise tagajärjel temale tekitatud kahju.
HKMS § 46 lg 4 sätestab, et hüvitamiskaebuse võib esitada kolme aasta jooksul arvates
päevast, kui kaebaja sai teada või pidi teada saama kahjust ja selle põhjustanud isikust või
haldusakti või toimingu tagajärgedest, mille kõrvaldamist ta nõuab. Sõltumata sellest ei saa
hüvitamiskaebust ega heastamiskaebust esitada pärast kümne aasta möödumist kahju või
tagajärjed tekitanud haldusakti või õigustloova akti andmisest, toimingu tegemisest või
õigusemõistmisel tehtud lahendi teatavakstegemisest. See säte kehtestab kahju hüvitamise
kaebuse esitamise üldise tähtaja. Eriregulatsioonina tuleneb RVastS § 18 lg-st 2, et kui isik on
taotlenud hüvitist haldusorganilt ja pole saanud rahuldavat tulemust, siis on tal võimalik
esitada halduskohtule hüvitise saamiseks kaebus 30 päeva jooksul. Seetõttu peab isik, kui ta
läbib RVastS § 17 lg-s 1 ja § 18 lg-s 2 reguleeritud kohtuvälise menetluse haldusorganis,
pöörduma menetluse tulemusega mittenõustumisel halduskohtusse kahjunõudega 30 päeva
jooksul arvates taotluse rahuldamata või tähtaegselt lahendamata jätmisest. Kaebaja leiab, et
Haapsalu Linnavalitsuse väidetavad keeldumised ei ole mitte mingil moel käsitletavad
haldusaktidena, millele tuginedes tavakodanik mõistaks, et nimetatud akti tuleks, peaks ja
saaks vaidlustada; väidetavate keeldumistega ei reguleeritud tegelikult kaebaja õigusi ega
kohustusi. RVastS § 18 lg 1 kohaselt peab haldusorgan lahendama kahju hüvitamise taotluse
kahe kuu jooksul selle nõuetekohasest esitamisest arvates. RVastS § 18 lg 2 sätestab taotleja
kohustuse pöörduda 30 päeva jooksul halduskohtusse ka siis, kui haldusorgan jätab kahju
hüvitamise taotluse tähtaegselt lahendamata. Riigikohtu halduskolleegium on 08.10.2008
määruses kohtuasjas nr 3-3-1-41-08 rõhutanud, et ka juhul, kui haldusorgan ei vasta kahju
hüvitamise taotlusele nõuetekohaselt, tuleb kohtusse pöörduda 30 päeva jooksul kahe kuu
möödumisest taotluse esitamisest. Tähtsust ei oma, kas haldusorgani vastusel on
vaidlustamisviide ning kas selles on järgitud haldusakti muid nõudeid. Ühes vastusega
kaebusele edastatud Haapsalu Linnavalitsuse 03.06.2014 vastusest nr 21.3-7.1/1759 eespool
nimetatud kaebaja avaldustele on selgelt välja loetav linnavalitsuse keeldumine E.E.ile kahju
hüvitamisest. Eeltoodud Riigikohtu seisukohast tulenevalt pidi kaebaja seega kohtusse
pöörduma hiljemalt 30 päeva jooksul Haapsalu Linnavalitsuse keelduva 03.06.2014 vastuse
saamisest või eeldusel, et nimetatud vastus ei olnud nõuetekohane, siis 30 päeva jooksul
linnavalitsusele taotluse läbivaatamiseks ettenähtud kahekuulise tähtaja möödumisest.
Kaebaja esitas kaebuse halduskohtule alles 29.04.2015. Seega on kahju hüvitamise kaebuse
esitamise tähtaeg käesolevas asjas mööda lastud. Ka juhul, kui kaebaja leidis, et talle ei
vastatud korrektselt ning et menetlus jätkus, oli tal kohustus pöörduda kohtusse RVastS § 18
lg-s 2 sätestatud tähtaja jooksul. Kaebaja oletused seoses korduvate avaldustega (sama
nõudega kahju hüvitamiseks) linna poole pöördumisega ja Haapsalu Linnavolikogu poolt
protokollilise otsuse 23.03.2015 tegemisega sisuliselt kaebetähtaja uue käivitumisega jättis
kohus kui asjasse puutumatud tähelepanuta, kuivõrd praegusel juhul ei nähtunud kohtule
kahju tekitanud haldusorgani ehk Haapsalu Linnavalitsuse poolt kaebaja korduva taotluse läbi
                                                                                          4(11)
vaatamist ja (uue) haldusakti välja andmist või varasema seisukoha (haldusakti) muutmist,
millisel juhul oleks iseenesest asjakohane arvutada halduskohtusse pöördumise tähtaega alates
korduva taotluse läbi vaatamisest ja (uue) haldusakti välja andmisest või varasema seisukoha
(haldusakti) muutmisest.
6. 02.12.2015 esitas kaebaja kohtule kaebetähtaja ennistamise taotluse. Kaebaja leiab, et
kohus on 19.11.2015 määruses asunud seisukohale, et kaebaja oleks pidanud vaidlustama
vastustaja 03.06.2014. a tehtud keelduvat haldusakti. Kaebaja ei nõustu kohtu seisukohaga.
Kaebaja taotleb, et kohus loeks kaebuse esitatud tähtaegselt, alternatiivselt esitab kaebaja
tähtaja ennistamise taotluse.
Kaebaja on esitanud pöördumise vastustajale 19.03.2015. a, mis ei vasta oma sisult kahju
hüvitamise taotlusele. Nimetatud puudustele on viidanud ka vastustaja oma lisas nr 4, milles
vastustaja on viidanud järgmisele: „sõltumata seisukohast, et linnavalitsus ei näe võimalust
Teie nõude täitmiseks, soovime märkida, et Teie nõude alus ning õiguslik põhjendus jääb
selgusetuks.“ Kaebajale jääb täiesti arusaamatuks, kuidas saab olukorras, kus menetluses
tähtsust omavad asjaolud on vastustaja poolt välja selgitamata pidada menetlus läbi viiduks
või mingilgi moel siduvaks. Vastustaja on lisas nr 5 märkinud: „Esitasite Haapsalu
Linnavalitsusele arveteatise. Peame tunnistama, et ei saa aru millega on Teie poolt esitatud
dokumendi näol tegemist. Oleme Teile korduvalt esitanud seisukoha, et Haapsalu
Linnavalitsus ei aktsepteeri Teie kahjunõuet ning ei maksa Teile ka esitatud "arve" alusel
küsitud summat.“ Kaebajale jääb arusaamatuks, mil moel saab 03.06.2014. a kirja pidada
keelduvaks otsuseks olukorras, kus vastustaja ei saa ka ise aru, millele ta vastab. Menetluses
ei ole vastustaja teinud analüüsi, põhjendanud oma seisukohti ning järeldanud vastavaid
asjaolusid ja keeldumist. Vastustaja ei ole läbi viinud haldusmenetluse seadusele vastavat
menetlust põhjusel, et ka vastustaja ei pidanud kaebaja pöördumist taotluseks kahju
hüvitamiseks. Vastutaja 02.04.2014. a ja 03.06.2014. a kirjad ei ole mitte mingil moel
käsitletavad haldusaktidena, millega on keeldutud kahju hüvitamisest.
Tallinna Ringkonnakohus on 11.11.2011. a kohtumääruses haldusasjas nr 3-10-2779
selgitanud kaebetähtajaga seonduvat regulatsiooni, mis on peaaegu identne käesoleva
olukorraga. Ringkonnakohus leidis, et kahju hüvitamise taotluse tähtaegsuse kontrollimisel
tuleb lähtuda kahju hüvitamise kaebetähtaja üldnormist ehk RVastS § 17 lg-st 3 ja HKMS § 9
lg-st 4, mille järgi tuleb kaebus kahju hüvitamiseks esitada 3 aasta jooksul, arvates päevast,
mil kaebaja kahjust ja selle põhjustanud isikust teada sai või teada saama pidi, kuid mitte
hiljem kui 10 aasta jooksul kahju tekitamisest arvates. Kaebaja selgitab, et juhul kui vastustaja
oleks lugenud enda 02.04 ja 03.06.2014. a kirjad keelduvateks haldusaktideks, ei oleks
vastustaja läbi viinud ka hääletust nimetatud küsimuses protokollilise otsuse tegemisel
23.03.2015. a. Kaebaja on seisukohal, et kaebus on esitatud tähtaegselt. Puuduliku menetluse
läbiviimise tagajärg ei saa olla isiku õiguskindluse rikkumine ning võtta ära kahju hüvitamise
võimalus, mis on mh kirjas ka põhiseaduses.
Kaebaja leiab, et juhul, kui kaebus on esitatud tähtaega rikkudes, siis tuleb kaebetähtaeg
ennistada, kuna kaebaja ei saanud tähtaega järgida mõjuval põhjusel. Kaebaja leiab, et
käesoleval juhul ei ole kaebaja menetlustähtaega järginud mõjuvatel põhjustel, milleks on:
1) Vastustaja aktidel puuduvad vaidlustamisviited.
2) Kaebaja on õiguslikes küsimustes kogenematu isik, kes ei pea tegema formaalselt oluliste
puudustega haldusaktist järeldust, et kaebetähtaeg on hakanud kulgema.
3) Kaebaja arusaam menetlusest oli selline, et tegemist on läbirääkimistega.


                                                                                           5(11)
Esiteks, kaebaja ei esitanud 19.03.2015. a kahju hüvitamise taotlust, vaid taotluse abi
saamiseks, mida ilmestavad kaebaja täiendavad kirjad. Kaebaja ei saanud ega pidanudki aru
saama, et 02.04.2014.a ja 03.06.2014. a vastuste näol on tegemist haldusaktidega, mille alusel
keeldutakse kahju hüvitamisest. Vastustaja lisades nr 5 ja 7 märgitud lisadel puudub
vaidlustamisviide. Kaebaja ei saa võtta seisukohta vastustaja lisa nr 6 kohta. Nimelt on
manuses tühi leht, mistõttu puudub sellel sisu, mida kaebaja saaks hinnata. Riigikohus on
leidnud lahendis nr 3-3-1-16-06 p-s 7, et HMS § 57 lg 3 kohaselt võib vaidlustamisviite
puudumist pidada haldusakti vaidlustamise tähtaja möödalaskmise mõjuvaks põhjuseks, kui
tähtaja möödalaskmine on tingitud vaidlustamisviite puudumisest. Käesoleval juhul puudus
mõlemas väidetavas keelduvas haldusaktis asjakohane vaidlustamisviide. Kaebaja leiab, et
käesolevas olukorras tuleb vaidlustamisviite puudumist pidada mõjuvaks põhjuseks tähtaja
ennistamisel. Kaebaja leiab, et õigusrahu huvides ei ole võimalik olukord, kus kohalik
omavalitsus saaks vältida kahju hüvitamise nõuet sellega, et väljastab õiguslikult
kogenematutele adressaatidele formaalselt oluliste puudustega haldusakte, tehes sellega
oluliselt keerulisemaks või isegi võimatuks kaebeõiguse realiseerimise.
Teiseks, kaebaja näol on tegemist õiguslikes küsimustes kogenematu inimesega ja eksimus
protsessitoimingutes olukorras, kus keelduvad haldusaktid ei vasta formaalselt haldusakti
tunnustele (sh puudub vaidlustamisviide), on kaebaja hinnangul mõjuvaks põhjuseks
kaebetähtaja ennistamisel asjaolu, et kaebaja on õiguslikes küsimustes kogenematu inimene.
Kaebaja on olnud asja lahendamisel hoolas, kaebaja on taotlenud riigi õigusabi oma
küsimustele lahenduse leidmisteks, mistõttu on olemas mõjuv põhjus kaebetähtaja
ennistamiseks.
Kolmandaks, kaebaja on juba varasemalt selgitanud, et tema hinnangul oli tegemist
pöördumiste ja osapoolte vahelise kirjavahetusega ehk dialoogiga, et leida tekkinud olukorrale
lahendusi, mistõttu ei saanudki kaebaja aru, et tegemist oleks lõplike haldusaktidega. Kaebaja
leiab, et tegemist on mõjuva põhjusega, mis takistas kaebajal menetlustähtaega järgmist.
Kaebaja taotleb kaebetähtaja ennistamist kahju hüvitamise taotluse esitamisel Haapsalu
Linnvalitsuse 03.06.2014.a kirjale nr 21.3-7.1/1759.
7. 17.12.2015 esitas vastustaja vastuse kaebetähtaja ennistamise taotlusele. Vastustaja palub jätta
kaebaja taotlus kaebetähtaja ennistamiseks rahuldamata.
Tallinna Halduskohtu 19.11.2015 kohtumäärus, millega loeti kaebus esitatuks tähtaega
rikkudes, ei ole edasikaevatav. Kaebaja arutlused, milles avaldatakse seisukohad, et kaebus on
esitatud tähtaegselt, jätta tähelepanuta kui asjasse mittepuutuvad.
Kaebaja esitatud ennistamise taotluses ei ole välja toodud ühtegi objektiivset põhjust, mis
annaks kohtule aluse kaebetähtaja ennistamiseks. Kaebaja esitatud taotluses ei ole esitatud ja
põhjendatud erandlikke subjektiivseid asjaolusid, mis oleksid aluseks kaebetähtaja
ennistamiseks.
Kohus on põhjendatult kinnitanud vastustaja seisukohta, et kaebaja poolt 19.03.2014,
08.04.2014, 21.05.2014 esitatud pöördumised on esitatud sooviga saada kahjuhüvitist
vastustajalt. Asjaolu, et 19.03.2014 pöördumises esinevad väljendid „palun … abi“ ei muuda
pöördumise esitanud isiku lõppsoovi – saada kahjuhüvitist. RVastS § 18 lg 2 kohaselt, kui
haldusorgan jätab kahju hüvitamise taotluse rahuldamata või tähtaegselt lahendamata või kui
kannatanu ei nõustu hüvitise suuruse või viisiga, võib kannatanu 30 päeva jooksul esitada
halduskohtule kaebuse hüvitise väljamõistmiseks. Sellest tulenevalt ei ole oluline, kas
haldusorgan lahendab kahjuhüvitise nõude haldusaktiga, mingi muu vastusega või ei lahenda
üldse. Kaebaja oleks pidanud esitama hüvituskaebuse halduskohtule 30 päeva jooksul peale
vastustaja poolt nõude lahendamiseks ettenähtud tähtaja ületamist. Tähtsust ei oma, kas
                                                                                             6(11)
kaebajale esitatud vastusel oli vaidlustamisviide või mitte ning kas järgitud oli haldusakti
vorminõudeid (Riigikohtu halduskolleegiumi määruse kohtuasjas 3-3-1-41-08 p 10).
Vastustaja ei ole väljastanud kaebajale formaalselt oluliste puudustega haldusakte ega
piiranud mingilgi viisil kaebaja õigust esitada kaebus vastustaja tegevuse peale. Kaebeõiguse
piiramiseks ei saa kindlasti lugeda olukorda, kus kaebaja ei täida seaduses esitatud nõudeid, ei
soovi selgitusi ning ei astu õigeaegselt samme teda puudutava vaidlusega seotud asjaolude
selgitamiseks, sh professionaalse õigusabi hankimiseks. Kaebaja poolt etteheidetud asjaolu, et
mõjuvaks põhjuseks on kaebaja pöördumistele/kahjunõuetele vastamine kirja või formaalselt
puuduliku haldusaktiga, muudaks sisutühjaks RVastS § 18 lg 2 kaebajale antud võimaluse
esitada kohtule hüvituskaebus ka juhul, kui kaebajale üldse ei vastataks. Jättes kõrvale RVastS
sätestatud eriregulatsiooni, siis vaidlustamisviite puudumine haldusaktis, ei saa isegi sellisel
juhul olla mõjuvaks põhjuseks, kui kaebust ei esitata objektiivsete asjaolude puudumisel
mõistliku aja jooksul. Kaebaja esitas kaebuse 29.04.2015 ehk 10 kuud hiljem kaebetähtaja
möödumisest.
Käesolevas asjas ei ole mõjuvaks põhjuseks kaebetähtaja ennistamiseks asjaolu, et kaebaja on
õiguslikes küsimustes kogenematu inimene. Kaebajal ei ole küll vastustajale teadaolevalt
juriidilist haridust (vastustajale teadaolevalt on kaebaja sotsiaalteaduste magister ning kaebaja
enda sõnade kohaselt ehitusinsener), kuid kaebaja näol on tegemist kindlasti keskmisest
inimesest õigusteadlikuma inimesega sh protsessitoimingutega seotud küsimustes. Kaebaja on
osalenud halduskohtumenetluses kolmanda isiku esindajana ning on osalenud
tsiviilkohtumenetluses professionaalse esindajata (tsiviilasi nr 2-10-52721 – esitatud kaebaja
poolt kaebusega). Arvestades kaebaja poolt erinevatele ametiasutustele esitatud pretensioone
ja järelpärimisi, on kaebaja näol tegemist keskmisest aktiivsema ühiskonnaliikmega, kelle
suhtes võib asuda seisukohale, et tegemist ei ole õiguslikes küsimustes kogenematu
inimesega. Kaebaja ei ole olnud piisavalt hoolas, et astuda samme oma õiguste kaitseks.
Kaebaja ei ole soovinud saada või esitanud vastustajale 7 kuu jooksul ühtegi selgitustaotlust
vastustaja vastuse kohta kaebaja kahjuhüvituse nõude kohta. Kaebusest ega kaebetähtaja
ennistamise taotlusest ei selgu, millal asus kaebaja otsima professionaalset õigusabi või esitas
taotluse menetlusabi kohta. Sõltumata menetlusabi taotluse esitamise ajast oli kaebajal
kohustus järgida seaduses sätestatud kaebetähtaegu. HKMS § 116 lg 5 kohaselt menetlusabi
andmise taotlus ei peata seaduses sätestatud ega kohtu määratud menetlustähtaja kulgemist.
See tähendab, et kaebaja oleks pidanud hiljemalt 04.07.2014 tegema selgeks, kas ja kuidas on
võimalik vastustaja seisukohta vaidlustada ning esitama kaebuse kohtule. Kaebaja ei ole
esitanud ühtegi objektiivset ega subjektiivset põhjust, miks esitati kaebus alles 29.04.2015.
Avalikust kohtulahendite registrist esitatud informatsiooni põhjal võib oletada (vastustaja
eeldab, et tegemist on kaebajaga), et kaebaja menetlusabi taotlus rahuldati haldusasjaga nr 3-
15-69/7 21.01.2015. a. Seega oli hiljemalt selleks ajaks kaebajal menetlusabi korras
professionaalne esindaja, kuid ikkagi esitati kaebus ilma mõjuva põhjuseta alles 3 kuud pärast
menetlusabi määramist.
Kaebaja pöördumised olid kantud selgest soovist saada vastustaja käest kahjuhüvitist. Kaebaja
ja vastustaja vahel ei ole peale 03.06.2014.a vastustaja poolt saadetud vastust kaebaja
arve/teatisele olnud mingitki dialoogi või arutelu kahjunõude osas. Kaebaja on küll pöördunud
vastustaja poole teistel teemadel, kuid käeolevat vaidlust puudutavat kirjavahetust, arutelusid
vms sellist ei ole toimunud kuni 20.02.2015.a kui vastustajale esitati OÜ Advokaadibüroo
Rask vandeadvokaadi Siret Saks poolt koostatud kahjunõue. Vastustaja ei ole uuendanud
esitatud kahjunõude alusel menetlust ning ei ole mingilgi viisil laskunud peale 03.06.2014
esitatud vastust dialoogi kaebajaga.




                                                                                           7(11)
KOHTU SEISUKOHT
8. Kohus on ka peale kaebaja täiendavate seisukohtade saamist 02.12.2015 jätkuvalt
19.11.2015 määruses väljendatud seisukohal, et kaebus on esitatud tähtaja rikkumisega.
Samuti leiab kohus, et kaebetähtaja ennistamise taotluse rahuldamiseks puudub alus ning asja
menetlus tuleb HKMS § 152 lg 1 p 2 ja § 124 lg 2 alusel lõpetada.
9. Kohus märgib kõigepealt, et kaebaja on kohtu 19.11.2015 määrusest ekslikult järeldanud, et
nimetatud määruses asus kohus seisukohale, et kaebaja oleks pidanud vaidlustama vastustaja
03.06.2014 tehtud otsust. Vaatamata sellele, et hüvitise maksmisest keeldumine on HMS § 51
lg 1 kohaselt käsitletav haldusaktina, on kohus 19.11.2015 määruse p-s 6 täpsustanud, et
RVastS § 18 lg-s 2 sätestatud kahju hüvitamise kord näeb ette, et haldusorganile esitatud kahju
hüvitamise taotluse rahuldamata jätmise või mittekohase lahendamise puhul on kohane ja
lubatav kaebus hüvitise väljamõistmiseks HKMS § 37 lg 2 p 2 ja RVastS § 18 lg 2 mõttes.
Kuna kaebusest nähtuvalt (tl 6, kaebuse p 16) esitas kaebaja kaebuse kahju hüvitamiseks, siis
tõlgendas kohus kaebust kaebusena hüvitise väljamõistmiseks. Tuginedes RVastS § 18 lg-tele
1 ja 2 ning määruses viidatud kohtupraktikale leidis kohus 19.11.2015 määruse p-s 11, et
kaebaja pidi kohtusse pöörduma hiljemalt 30 päeva jooksul Haapsalu Linnavalitsuse keelduva
03.06.2014 vastuse saamisest, arvestades 19.11.2015 määruses toodud seisukohti
eesmärgipärase nõude osas, kahju hüvitamise mitte tühistamisnõudega. Kohus selgitab, et
kaebaja nõue tühistada taotluse rahuldamisest keelduvad haldusaktid, ei vii teda sihile, sest
vaatamata haldusaktide tühistamisele ei pea haldusorgan kaebajale kahju hüvitama. Seega
puudub kaebajal õiguskaitsevajadus ja kohus ei pea kontrollima, kas kahju hüvitamisest
keelduvad otsused (kirjad) olid sisuliselt õiguspärased või mitte. Seetõttu on kaebaja asjatult
taotlenud kohtule 02.12.2015 esitatud taotluses Haapsalu Linnavalitsuse 03.06.2015 kirja nr
21.3-7.1/1759 tühistamist ja kaebetähtaja ennistamist kahju hüvitamise taotluse esitamisel
Haapsalu Linnavalitsuse 03.06.2015 kirjale.
10. Kohus on endiselt seisukohal, et E.E.i 19.03.2014 pöördumine Haapsalu Linnavolikogu
esimehe poole (mis edastati lahendamiseks Haapsalu Linnavalitsusele) on käsitatav kahju
hüvitamise taotlusena RVastS § 17 lg 1 tähenduses erinevalt kaebaja viidatud Tallinna
Ringkonnakohtu 11.11.2011 määruses haldusasjas nr 3-10-2779 isiku pöördumisele
ringkonnakohtu poolt antud tähendusele. Seetõttu pole põhjendatud kahju hüvitamise kaebuse
esitamisel lähtumine HKMS § 46 lg-s 4 sätestatud üldisest tähtajast. Vastustaja on vastuses
kaebusele asjakohaselt märkinud, et E.E.i 19.03.2014 pöördumise ja järgnevate 08.04.2014 ja
21.05.2014 kirjade Haapsalu Linnavolikogu esimehele ja Haapsalu Linnavalitsuse liikmetele
ning 23.05.2014 koostatud arveteatise Haapsalu Linnavalitsusele eesmärk ja sisu on täpselt
samased kaebaja poolt vastustajale 20.02.2015 esitatud kahju hüvitamise taotlusega.
Kohtuvälise kahjunõude esitamisel haldusorganile kohaldub halduskohtusse kahju hüvitamise
nõude tähtaegsuse kontrollimisele RVastS § 18 lg-s 2 sätestatu, mille kohaselt, kui
haldusorgan jätab kahju hüvitamise taotluse rahuldamata või tähtaegselt lahendamata või kui
kannatanu ei nõustu hüvitise suuruse või viisiga, võib kannatanu 30 päeva jooksul esitada
halduskohtule kaebuse hüvitise väljamõistmiseks. E.E. esitas taotluse haldusorganile kahju
hüvitamiseks 19.03.2014 ning sai keelduva vastuse hiljemalt 03.06.2014, eeltoodust tulenevalt
pidi kaebaja kohtusse pöörduma hiljemalt 03.07.2014, või eeldusel, et vastustaja vastus ei
olnud nõuetekohane, siis 30 päeva jooksul linnavalitsusele taotluse läbivaatamiseks ettenähtud
kahekuulise tähtaja (vt ka HMS § 15 lg 4 ja § 35 lg 4) möödumisest, ehk samuti hiljemalt
03.07.2014 (arvestades, et Haapsalu Linnavalitsusse saabus E.E.i 19.03.2014 avaldus
hiljemalt 02.04.2014) või kui pidada E.E.i kahju hüvitamise taotluse nõuetekohaseks
esitamiseks RVastS § 18 lg 1 mõttes 19.03.2014 avaldusele järgnenud täiendavaid selgitusi
(viimane oli Haapsalu Linnavalitsusse 23.05.2014 sisse tulnud E.E.i arveteatis), siis oli
taotluse lahendamise viimane päev 23.07.2014 ning alates 24.07.2014 hakkas kaebaja jaoks
kulgema RVastS § 18 lg-s 2 sätestatud 30-päevane halduskohtule kaebuse esitamise tähtaeg,
                                                                                         8(11)
mis lõppes 22.08.2014. Kaebus on kohtule esitatud aga 29.04.2015. Kohus ei nõustu
kaebajaga, et kaebus on esitatud tähtaegselt. Samuti leiab kohus, et valides kahju hüvitamiseks
kohtueelse menetluse, allutab isik end ka vastava menetluse reeglitele, seega kehtisid
kaebajale ka RVastS § 18 lg-st 2 tulenevad nõuded. RVastS § 18 lg 2 seob halduskohtusse
pöördumise tähtaja haldusorganile taotluse esitamisega ning tähtaeg ei sõltu sellest, kas
haldusorgan jätab taotluse rahuldamata või ei reageeri sellele nõuetekohaselt või ei reageeri
sootuks ega anna taotluse esitajale mingit tagasisidet. Seetõttu on põhjendamatu kaebaja
väide, et kaebaja õiguskindlust on rikutud väidetavalt puuduliku menetluse läbiviimise
tagajärjel, seda enam, et kaebaja on samuti väidetavalt puudulikus menetluses 23.03.2015
otsuse saamisel pidanud vajalikuks pöörduda kohtu poole 30-päevase tähtaja jooksul.
11. HKMS § 124 lg 2 kohaselt lõpetab kohus määrusega asja menetluse, kui kaebus on
esitatud tähtaega rikkudes ja tähtaeg ei kuulu ennistamisele. HKMS § 71 lg 1 sätestab, et kui
menetlusosaline lasi mööda seaduses sätestatud menetlustähtaja, ennistab kohus tähtaja
menetlusosalise avalduse alusel, kui menetlusosaline ei saanud tähtaega järgida mõjuval
põhjusel. Kohtupraktika kohaselt peaksid tähtaja ennistamist üldjuhul õigustama objektiivsed
takistused, kuid erandlikel juhtudel võib arvestada ka menetlusosalise subjektiivseid võimeid
asjadest aru saada ja oma käitumist õigusaktidele vastavalt juhtida. Kaebetähtaja
ennistamiseks peab kaebuse esitajal olema hiljemalt alates 23.08.2014 kuni kaebuse
esitamiseni 29.04.2015 mõjuva põhjusena käsitatav püsiv takistus kaebuse esitamiseks. Kohus
andis kaebajale võimaluse esitada kaebetähtaja ennistamise taotlus. Kohtule 02.12.2015
esitatud taotluses leiab kaebaja, et käesoleval juhul ei ole kaebaja menetlustähtaega järginud
mõjuvatel põhjustel, milleks on:
1) Vastustaja aktidel puuduvad vaidlustamisviited.
2) Kaebaja on õiguslikes küsimustes kogenematu isik, kes ei pea tegema formaalselt oluliste
puudustega haldusaktist järeldust, et kaebetähtaeg on hakanud kulgema.
3) Kaebaja arusaam menetlusest oli selline, et tegemist on läbirääkimistega.
12. Kaebuse esitaja viitab HMS §-le 57 lg-le 3 ja rõhutab, et vastustaja 02.04.2014 ja
03.06.2014 otsustes puudusid vaidlustamisviited. HMS § 57 lg 1 sätestab, et haldusaktis peab
olema viide haldusakti vaidlustamise võimaluste, koha, tähtaja ja korra kohta ning sama
paragrahvi lg 3 kohaselt võib vaidlustamisviite puudumist pidada haldusakti vaidlustamise
tähtaja möödalaskmise mõjuvaks põhjuseks, kui tähtaja möödalaskmine on tingitud
vaidlustamisviite puudumisest. Kohtu arvates ei ole viide HMS §-le 57 asjakohane. Tallinna
Ringkonnakohus on 02.10.2013 määruses haldusasjas nr 3-13-1012 leidnud, et säte ei
reguleeri kahju hüvitamise taotluse lahendamist RVastS § 18 alusel ning RVastS § 18 lg 2
kohaselt saab kannatanu, kelle taotlus rahuldamata jäeti, pöörduda kohtusse kahju hüvitamise
nõudega, esitamata kaebust tema kahjunõude lahendamisel tehtud haldusorgani otsuse kui
haldusakti peale (vt käesoleva määruse p 9). Enamgi veel, isikul tuleb RVastS § 17 lg-s 1 ja §
18 lg-s 2 reguleeritud kohtuvälise menetluse läbimisel pöörduda menetluse tulemusega
mittenõustumise korral halduskohtusse RVastS § 18 lg-s 2 sätestatud tähtaja jooksul ka
näiteks siis, kui haldusorgan ei ole taotlusele üldse vastanud ega seega täitnud ka
selgitamiskohustust edasikaebe korra osas (vt nt Tallinna Ringkonnakohtu 03.12.2014 määrus
haldusasjas nr 3-14-428).
13. Kaebuse esitaja on toonud teise põhjusena esile kaebaja ebapiisavad õigusteadmised.
Kaebuse esitaja selgitab, et kaebaja näol on tegemist õiguslikes küsimustes kogenematu
inimesega ja eksimus protsessitoimingutes olukorras, kus keelduvad haldusaktid ei vasta
formaalselt haldusakti tunnustele, on kaebaja hinnangul mõjuvaks põhjuseks kaebetähtaja
ennistamisel asjaolu, et kaebaja on õiguslikes küsimustes kogenematu inimene. Kaebuse
esitaja märgib veel, et kaebaja on olnud asja lahendamisel hoolas, kaebaja on taotlenud riigi
                                                                                       9(11)
õigusabi oma küsimustele lahenduse leidmisteks. Kohus nõustub, et teatud juhtudel võib
tähtaja ennistamiseks olla küllaldane põhjus õiguslikes küsimustes kogenematu inimese
eksimus protsessitoimingutes. Ometi ei ole kaebaja näol tegemist siiski päris kogenematu
inimesega kohtuga suhtlemisel (tegemist ei ole esmakordse kohtusse pöördumisega), lisaks ei
ole tegemist kaebuse esitaja esmakordse kokkupuutega halduskohtumenetlusega (kaebaja on
olnud menetlusosalise esindajaks haldusasjas nr 3-08-135). Samas on Riigikohtu
halduskolleegium on 16.01.2009 määruse kohtuasjas nr 3-3-1-75-08 p-s 17 asunud
seisukohale, et kui õiguslikes küsimustes kogenematul isikul tekib kahtlus oma õiguslikes
teadmistes, peab ta mõistliku aja jooksul otsima professionaalset abi ning vajadusel saab isik
koheselt pöörduda kohtu poole, taotledes tasuta õigusabi määramist. Kohus on leidnud, et
kaebus oleks tulnud esitada hiljemalt 22.08.2014. Kaebus esitati ligi kaheksakuulise
hilinemisega. Samas esitas kaebaja 30-päevase kaebetähtaja jooksul kohtule (14.08.2014
Pärnu Maakohtule) riigi õigusabi taotluse. Nimetatud riigi õigusabi taotlusest nähtub muu
hulgas isiku selge soov esitada kaebus halduskohtule, et talle hüvitataks Haapsalu
Linnavalitsuse poolt ehitusjärelevalve mitteteostamise tagajärjel temale tekitatud kahju
riigivastutuse seaduse alusel. Kaebaja ei ole toonud välja ühtegi usutavat põhjust, mis
takistanuks tal esitada kaebetähtaja järgimiseks kohtule esialgne kaebus vastavalt enda
oskustele ja võimetele ning seda hiljem advokaadi abiga täiendada. Riigikohtu
halduskolleegium on 21.06.2013 määruse kohtuasjas nr 3-3-1-30-13 p-s 12 märkinud, et riigi
õigusabi taotluse esitamine ei saa iseenesest olla kaebetähtaja ennistamise põhjuseks, sest see
ei takista samal ajal kaebuse esitamist. Mõjuva põhjusena HKMS § 71 lg 1 tähenduses võib
aga olla käsitatav kogenematusest tingitud eksimus, mille tõttu isik ei saanud aru nt kaebuse
esitamise vajadusest või kaebetähtaja arvestamisest (vt ka Riigikohtu halduskolleegiumi
16. jaanuari 2009. a määrus haldusasjas nr 3-3-1-75-08, p 17). Pärnu Maakohtule 14.08.2014
esitatud riigi õigusabi taotlusest nähtuvalt sai kaebaja aru kahju hüvitamise kaebuse esitamise
vajadusest, samuti on kohtu arvates kaebaja olnud kaebuse esitamisel põhjendamatult hooletu
ja passiivne, jättes välja selgitamata sellise kaebuse esitamise tähtajad ja korra juhul, kui tal
vastavad teadmised puudusid. Kaebaja oleks pidanud hiljemalt alates 24.07.2014 astuma
kohaseid samme selleks, et välja selgitada edasikaebamise kord, sh tähtaeg, juhul kui ta
tähtaegu ega korda ei teadnud, seejuures oleks kaebajal võimalik küsida nõu ka ametnikelt,
kuid haldusasja materjalidest nähtuvalt paraku ta seda ei teinud. Samuti oleks kaebaja saanud
tutvuda õigusaktidega (sh 14.08.2014 riigi õigusabi taotluses viidatud riigivastutuse
seadusega) ning selgitada nii välja kaebetähtaeg ja edasine vaidlustamine.
14. Lõpuks märgib kaebaja, et tema hinnangul oli tegemist pöördumiste ja osapoolte vahelise
kirjavahetusega ehk dialoogiga, et leida tekkinud olukorrale lahendusi, mistõttu ei saanudki
kaebaja aru, et tegemist oleks lõplike haldusaktidega. Kohus nõustub, et kaebuse esitamist ei
saa mõistlikult eeldada muu hulgas juhul, kui kaebaja on asunud oma õigusi kaitsma muul
moel ning tal on põhjendatud lootus, et talle tekkinud kahjulik tagajärg on võimalik
likvideerida või see heastada teisel teel kui kaebusega kohtu poole pöördudes. Põhimõtteliselt
võib seega pooltevaheline kohtuvälise kompromissi otsimine olla tähtaja möödalaskmise
mõjuvaks põhjuseks, ent seda üksnes juhul, kui kaebuse esitajal oli selliste läbirääkimiste
kulgu arvestades põhjust kohtuvälise lahenduse leidmist eeldada või vähemalt mõistlikult
loota. Lähtudes RVastS § 18 lg 2 sõnastusest, tuleb asuda seisukohale, et kannatanu saab
kohtuvälise lahenduse leidmist mõistlikult loota üksnes juhul, kui haldusorgan on talle
seadusega taotluse lahendamiseks antud tähtaja jooksul väljendanud kannatanule valmisolekut
kas või osaliselt kahju hüvitamiseks, ent avaldanud soovi näiteks kahju hüvitamise suuruse
või tingimuste osas läbirääkimisi pidada. Käesoleval juhul ei ole kaebaja sellistele asjaoludele
tuginenud ega ka tõendanud vastustaja poolt lubaduste andmist kahju kohtuväliseks
hüvitamiseks. Seetõttu ei saa ka väita, et kaebajal oli põhjendatud lootus, et talle tekkinud
kahjulik tagajärg on võimalik likvideerida või heastada teisel teel kui kaebusega kohtu poole
pöördudes. Kaebajat teavitati 03.06.2014, et vastustaja tema vastu esitatud kahjunõuet ei
                                                                                         10(11)
aktsepteeri. Eitav vastus ei saanud kuidagi kaebajat eksitada ja tähtaegset kohtusse pöördumist
takistada. Seega pidi kaebaja olema juba hiljemalt juunis 2014. a teadlik sellest, et vastustaja
kahju hüvitama ei asu. Vastustaja on 17.12.2014 seisukohas kinnitanud, et kaebaja ja
vastustaja vahel ei ole peale 03.06.2014 vastustaja poolt saadetud vastust olnud mingitki
dialoogi või arutelu kahjunõude osas. Kaebaja ei ole nendele väidetele vastu vaielnud. Ka
juhtudel, kui pooltevahelised läbirääkimised on sellise iseloomuga, et annavad põhjust tähtaja
ennistamiseks, saab tähtaja ennistamine kõne alla tulla vaid siis, kui kaebus on kohtule
esitatud mõistliku aja jooksul pärast läbirääkimiste katkemist või pärast seda, kui kaebuse
esitajale peab olema selge, et läbirääkimiste teel lahenduseni võimalik jõuda ei ole. Praegusel
juhul on aga kaebus esitatud ligi 10 kuu möödumisel 03.06.2014 vastuse saamisest.
15. Kokkuvõtvalt leiab kohus, et käesolevas asjas mõjuvad põhjused tähtaja ennistamiseks
puuduvad, mistõttu tuleb taotlus kaebetähtaja ennistamiseks jätta rahuldamata.
16. HKMS § 152 lg 1 p 2 sätestab, et kohus lõpetab määrusega menetluse kaebetähtaja
ületamise korral vastavalt HKMS § 124 lg-le 2. HKMS § 124 lg 2 kohaselt kohus lõpetab
määrusega asja menetluse, kui kaebus on esitatud tähtaega rikkudes ja tähtaeg ei kuulu
ennistamisele. Arvestades eeltoodud põhjendusi tuleb asja menetlus seega lõpetada. Kohus
selgitab, et HKMS § 43 lg 1 p 2 kohaselt ei ole halduskohtule kaebuse esitamine lubatud, kui
sama isik on halduskohtule juba esitanud kaebuse sama nõudega samal alusel ning selle kohta
on jõustunud kohtumäärus menetluse lõpetamise kohta.
17. HKMS § 104 lg 5 p 4 kohaselt tasutud riigilõiv tagastatakse, kui kohus lõpetab menetluse
HKMS § 152 lg 1 p 2 või 4 alusel. Kohus lõpetab menetluse HKMS § 152 lg 1 p 2 alusel,
kuid kuna kaebaja on halduskohtu 20.05.2015 määrusega tunnistatud riigilõivuseaduse alusel
vabastatuks riigilõivu tasumisest kaebuse esitamisel, ei pidanud ta kohtule riigilõivu tasuma,
mistõttu ei saa kohus talle ka riigilõivu tagastada.




(allkirjastatud digitaalselt)
Lea Kuuse
kohtunik




                                                                                        11(11)

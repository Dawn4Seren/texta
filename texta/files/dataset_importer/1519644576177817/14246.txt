                          KOHTUOTSUS
                                   Eesti Vabariigi nimel

Kohus                                Tallinna Ringkonnakohus

Kohtukoosseis                        Reet Allikvere, Gaida Kivinurm, Ande Tänav

Otsuse tegemise aeg ja koht          27. mai 2016, Tallinn

Tsiviilasja number                   2-15-11547

Tsiviilasi                           OÜ Nurme Teedeehitus hagi OÜ Postgeneral
                                     (likvideerimisel) vastu  11 913,50  euro
                                     väljamõistmiseks

Vaidlustatud kohtulahend             Harju Maakohtu 26. veebruari 2016 otsus

Kaebuse esitaja ja kaebuse liik      OÜ Nurme Teedeehitus apellatsioonkaebus

Tsiviilasja hind                     9926,98 eurot
apellatsioonimenetluses

Menetlusosalised     ja       nende Hageja: OÜ Nurme Teedeehitus (registrikood
esindajad                           11188001), seaduslik esindaja juhatuse liige Raivo
                                    Kuusemets, lepinguline esindaja vandeadvokaat Anto
                                    Variku

                                     Kostja: OÜ Postgeneral (likvideerimisel, registrikood
                                     10984227), likvideerija Marek Linnas

Menetluse liik                       Kirjalik menetlus

RESOLUTSIOON:
1. Tühistada Harju Maakohtu 26. veebruari 2016 otsus osas, millega maakohus jättis
   rahuldamata hagi viivise saamiseks 2277,49 euro ulatuses. Teha tühistatud osas uus
   otsus, millega rahuldada hagi ka selles osas ja mõista kostjalt hageja kasuks
   täiendavalt välja viivis 2277,49 euro suuruses. Muus osas jätta maakohtu otsus
   muutmata,
2. Kohtuotsuse tervikresolutsioon on järgmine.
   2.1. Hagi rahuldada osaliselt.
   2.2. Välja mõista OÜ-lt Postgeneral (likvideerimisel) OÜ Nurme Teedeehitus kasuks
       põhivõlg 993,26 eurot ja viivis 3270,75 eurot.
   2.3. Jätta rahuldamata hagi ülejäänud viivise 7649,49 eurot saamiseks.
3. Jätta maakohtus ja apellatsioonimenetluses kantud kulud poolte endi kanda.

Edasikaebamise kord
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavaks tegemisest. Hagimenetluses Riigikohtus võib menetlusosaline
menetlustoiminguid teha ning avaldusi ja taotlusi esitada üksnes vandeadvokaadi vahendusel.
Menetlusosaline võib ise esitada Riigikohtule menetlusabi saamise taotluse, samuti esitada teise
menetlusosalise kaebuse või muu taotluse kohta seisukohti ja vastuväiteid. Menetlusabi
andmise taotlus ei peata seaduses sätestatud ega kohtu poolt määratud tähtaja kulgemist.
Seaduses sätestatud tähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb.


Hagi ja selle aluseks olevad asjaolud
1. OÜ Nurme Teedeehitus esitas 04.08.2015 Harju Maakohtule hagi OÜ Postgeneral
   (likvideerimisel) vastu põhivõla 993,26 euro ja viivise 10 920,24 euro väljamõistmiseks.
2. Hagiavalduse kohaselt sõlmisid pooled 11.05.2009 töövõtulepingu, mille kohaselt hageja
   kohustus teostama kostjale elu- ja ärihoone ehitustöid. Tööde maksumus oli lepingu
   kohaselt 341 729,18 krooni (21 840,47 eurot) koos käibemaksuga, millest pool tasuti
   ettemaksuna.
3. Pärast tööde lõplikku valmimist ja üleandmist esitas hageja kostjale 30.06.2009 arve nr 69/6
   maksetähtajaga 14.07.2009 170 864,59 krooni (10 920,23 euro) tasumiseks. 25.08.2010
   tasaarvestasid pooled arvest nr 69/6 tuleneva nõude kostja esitatud arvega nr 2010029
   1190,39 euro ulatuses. Pärast tasaarvestust jäi hageja nõudeks 8870,98 eurot.
4. Ajavahemikul 29.06.2009 kuni 16.11.2013 tasus kostja põhivõlga juhuslike osamaksete
   kaupa, ületades oluliselt arve tasumise tähtaega. Tasumata on veel 993,26 eurot.
5. Lepingu p 12.2.1 kohaselt peab kostja tööde eest tähtaegselt tasumata jätmise korral tasuma
   viivist 0,15% päevas tasumata arve summast tasumise tähtajale järgnevast päevast kuni
   tasumise päevani, s.o alates 15.07.2009 summalt 10 920,24 eurot, arvestades tasutud
   osamakseid. Hageja viivisenõue on kokku 14 305,87 eurot, mida hageja vähendas
   põhinõude suuruseni, nõudes viivist 10 920,24 eurot.


Kostja vastuväited
6. Kostja vaidles hagile vastu.
7. Hageja põhinõue ja seega ka võimalikud kõrvalnõuded on TsÜS § 146 järgi aegunud.
8. Arve tasumata jätmine oli põhjendatud, kuna hageja töö oli puudustega ja nõutavad aktid
   olid esitamata.
9. Nõutav viiviseintress on ebamõistlik. Viivis võiks olla maksimaalselt 993,26 eurot.


Esimese astme kohtu otsus
10. Maakohus rahuldas hagi osaliselt ning mõistis kostjalt hageja kasuks välja põhivõla 993,26
    eurot ja viivise 993,26 eurot. Kohus jättis viivisenõude 9926,98 euro ulatuses rahuldamata
    ja menetluskulud poolte endi kanda.


                                                                                              2
11. Hageja tõi esile ja kostja võttis omaks järgmised asjaolud: pooled sõlmisid 11.05.2009
    töövõtulepingu ja kooskõlas selle tingimustega väljastas hageja kostjale 30.06.2009 arve
    nr 69/6 summas 170 864,59 krooni, millele vastab praeguses vääringus 10 920,23 eurot;
    lepingu järgi oli kostjal kohustus tasuda arve hiljemalt 14.07.2009 ja maksta tasumisega
    hilinemise korral viivist määraga 0,15% päevas; pooled tasaarvestasid arve summast
    24.08.2010 osasumma 18 625,70 krooni ehk 1190,39 eurot; kostja tasus või tema eest tasuti
    arve katteks osamakseid kuni 16.11.2013, mille tulemusel on arvest tasumata veel
    993,26 eurot.
12. Põhinõude aegumine on TsÜS § 158 lg 1 järgi katkenud ja alanud uuesti osamaksete
    tasumisega kostja poolt või tema eest. Viimane osamakse tasuti 16.11.2013 ja hagi ei olnud
    põhinõude esitamise ajaks 04.08.2015 veel aegunud. Kostja muude vastuväidete puudumise
    tõttu tuleb põhinõue rahuldada.
13. Kostja ei ole peale aegumise vastuväite viivise nõudele muid vastuväiteid esitanud. Viivise
    määra ja põhinõude sissenõutavaks muutumise aja üle pooled ei vaidle.
14. Põhivõla osamaksete tasumine ei katkesta varasema perioodi eest arvestatud viivise nõude
    aegumist. Seega on viivise nõue võlgnevuselt enne 01.01.2012 aegunud. Hageja arvutatud
    viivisest on aegumata 3320,92 eurot.
15. Kostja sai poolte käitumisest mõistlikult järeldada, et hageja ei nõua viivist varasemalt
    makstud osamaksetega tasutud põhivõlalt. Juba 2009. a suvel sissenõutavaks muutunud
    kohustuse ositi täitmist aktsepteeris hageja vähemalt kuni 2013. a lõpuni, st nelja ja poole
    aasta vältel. Hageja väidab küll, et ta tuletas kostjale meelde tasumise kohustust, aga ei ole
    toonud esile enne hagi esitamist viivise nõudmist või vähemalt sellise nõude tulevikus
    maksma panemisest teatamist. Pooled pidasid 2010. a kevadel kirjavahetust, millest nähtub,
    et viivist käsitlev arve otsustati annulleerida.
16. Eelmärgitud erandlikel asjaoludel ei ole hea usu põhimõttega kooskõlas nõuda kostjalt
    viivist suuremas summas kui põhivõla jääk. Osamaksetena võlga kustutav isik võib
    mõistlikult eeldada, et kui juba tasutud võlasummalt ei panda viivise nõuet maksma nähtava
    aja jooksul pärast osamakse tegemist või vähemalt ei teatata sellisest nõudest, siis piirdub
    tulevikus nõutav viivis veel tasuda jäänud põhivõla summaga. Seetõttu tuleb viivis välja
    mõista põhivõla jäägi ehk 993,26 euro suuruses. Rahuldamata jääb viivisenõue 9926,98
    euro suuruses.
17. Menetluskulud jäävad TsMS § 163 lg 1 alusel poolte endi kanda. Hagist kuulub
    rahuldamisele oluliselt väiksem osa kui pool, aga samas jääb hagi rahuldamata ainult viivise
    osas vastuolu tõttu hea usu põhimõttega. Sellises olukorras ei ole põhjendatud jaotada
    menetluskulusid lähtudes hagi rahuldamise ulatusest. Pooltel ei tule teineteisele seni kantud
    menetluskulusid hüvitada.


Apellatsioonkaebus
18. Hageja palub tühistada maakohtu otsuse osas, millega jäeti hagi viivise väljamõistmiseks
    9926,26 euro ulatuses rahuldamata ja menetluskulud jäeti poolte endi kanda.
19. Ebaõige on maakohtu seisukoht, et viivisenõue võlgnevuselt enne 01.01.2012 on aegunud.
    Kuna kostja põhikohustus ei olnud aegunud, siis tulenevalt TsÜS § 144 ei saa olla aegunud
    ka kõrvalkohustuste täitmisest tulenevad nõuded.
20. Põhjendamatu on maakohtu seisukoht, et hageja on kostja suhtes viivistest loobunud, kuna
    2010.a kevadel peeti sellekohast kirjavahetust. Selline järeldus ei põhine hageja tahtel ja



                                                                                                3
   hageja sekretäri poolt saadetud e-kirjast ei saa järeldada, et hageja oleks töövõtulepingu
   alusel esitatud viiviste nõudest loobunud.
21. Ebaõige on maakohtu järeldus, et hageja viivisenõue on vastuolus hea usu põhimõttega.
    Pelgalt asjaolu, et hageja ei pöördunud kohe oma õiguste kaitseks kohtusse, ei saa olla
    põhjuseks, et ta on käitunud pahas usus. Kuni 16.11.2013 tasus kostja oma võlgnevust ositi
    ja hagejal ei olnud põhjust kohtusse pöördumiseks. Kostjale oli teada, et lepingus on kokku
    lepitud viivises ja vastav nõue ei saanud seega tulla üllatusena. Nõue ei ole esitatud
    ebamõistlikult hilja ega pahas usus, kuna hageja nõue ei ole veel aegunud.
22. Kostja ei taotlenud viiviste vähendamist põhjusel, et hageja on käitunud viiviste nõudmisel
    pahas usus. Seega vähendas kohus viiviseid ebaõigesti omal algatusel.
23. Maakohus jättis ebaõigesti menetluskulud menetlusosaliste endi kanda. Kuna hageja ei ole
    käitunud pahas usus, tuleb hagi täieliku rahuldamise korral jätta menetluskulud kostja kanda
    ja kui hagi rahuldatakse proportsionaalselt, siis tuleb menetluskulud maakohtus ja
    ringkonnakohtus jaotada vastavalt hagi rahuldamise proportsioonile.


Vastus apellatsioonkaebusele
24. Kostja palub jätta apellatsioonkaebuse rahuldamata, maakohtu otsuse muutmata ja
    menetluskulud menetlusosaliste endi kanda.


Ringkonnakohtu seisukoht
25. Maakohtu otsust ei ole vaidlustatud osas, millega kohus rahuldas hagi põhivõla 993,26 euro
    ja viivise 993,26 euro saamiseks. Kohtuotsus on selles osas jõustunud.
26. Vastavalt TsMS § 651 lg-le 1 kontrollib ringkonnakohus apellatsiooni korras esimese astme
    kohtu otsuse seaduslikkust ja põhjendatust üksnes osas, mille peale on edasi kaevatud, so
    osas, millega kohus jättis rahuldamata hagi viivise 9926,98 euro saamiseks ja jaotas
    menetluskulud.
27. Ringkonnakohus leiab, et apellatsioonkaebus on osaliselt põhjendatud. Maakohtu otsus
    tuleb TsMS § 657 lg 1 p 2 alusel vaidlustatud osas osaliselt tühistada. Ringkonnakohus teeb
    tühistatud osas uue otsuse, millega mõistab täiendavalt kostjalt hageja kasuks välja viivise
    2277,49 eurot. Muus osas jääb apellatsioonkaebus rahuldamata.
28. Ringkonnakohtu hinnangul mõistis maakohus aegumata viivise ebaõigesti välja hagi
    esitamise ajaks tasumata põhivõla jäägi ulatuses (993,26 eurot), leides, et suuremas summas
    viivise kostjalt väljamõistmine ei ole kooskõlas hea usu põhimõttega.
29. Riigikohus on korduvalt tähelepanu sellele, et aegumistähtaja kestel nõude maksmapanekut
    saab lugeda hea usu põhimõttega vastuolus olevaks ja nõuet seetõttu lõppenuks
    pikemaajalisele nõude sissenõudmata jätmisele tuginedes vaid erandlikel asjaoludel
    (otsused tsiviilasjades nr 3-2-1-70-09 p 11, 3-2-1-43-13 p 14, 3-2-1-128-14 p 11 jpt).
    Samuti on Riigikohus leidnud (otsus tsiviilasjas nr 3-2-1-41-07 p 27), et ka viivisenõue (nii
    lepinguline kui ka seadusjärgne) võib olla hea usu põhimõttega vastuolus. Riigikohus
    selgitas, et võlausaldaja kaotab seadusest, tavast või tehingust tuleneva nõudeõiguse, kui
    tuvastatud asjaolude tõttu ei vasta õiguse teostamine lepingulise suhte olemusele, lepingu
    eesmärgile ega poolte käitumisele seaduses ja ühiskonnas väljakujunenud
    moraalistandardite seisukohast. Hea usu põhimõttest tulenevalt ei tohi lepingupooled oma
    õigusi kuritarvitada, käituda vastuoluliselt või eesmärgiga tekitada teisele lepingupoolele
    kahju (otsused tsiviilasjades nr 3-2-1-70-09 p 11, 3-2-1-100-07 p 16, 3-2-1-102-07 p 16 jt).


                                                                                               4
30. TsÜS § 138 lg 1 sätestab, et õiguste ja kohustuste täitmisel tuleb toimida heas usus ja õiguste
    teostamine ei ole lubatud seadusevastasel viisil, samuti selliselt, et õiguse teostamise
    eesmärgiks on kahju tekitamine teisele isikule. Hea usu põhimõttest tulenevalt ei tohi
    lepingupooled oma õigusi kuritarvitada ega käituda eesmärgiga tekitada teisele
    lepingupoolele kahju. VÕS § 6 lg 1 sätestab, et võlausaldaja ja võlgnik peavad teineteise
    suhtes käituma hea usu põhimõttest lähtuvalt. Sama paragrahvi lg 2 järgi ei kohaldata
    seadusest, tavast või tehingust tulenevat, kui see oleks hea usu põhimõttest lähtuvalt
    vastuvõtmatu. Seda sätet kohaldatakse eelkõige õiguste kuritarvitamise juhtudel ja kui
    käitumise eesmärgiks oli kahju tekitamine teisele poolele.
31. Kostja ei väitnud, et hageja viivise nõudmine algse põhivõla suuruses ei ole kooskõlas hea
    usu põhimõttega ega palunud sel alusel viivisenõuet vähendada. Samas leidis maakohus, et
    hea usu põhimõttega ei ole kooskõlas nõuda kostjalt viivist suuremas summas kui põhivõla
    jääk, sest osamaksetena võlga kustutav isik võib mõistlikult eeldada, et kui juba tasutud
    võlasummalt ei panda viivise nõuet maksma nähtava aja jooksul pärast osamakse tegemist
    või vähemalt ei teatata sellisest nõudest, siis piirdub tulevikus nõutav viivis veel tasuda
    jäänud põhivõla summaga. Maakohus leidis ka seda, et hageja ei teavitanud enne hagi
    esitamist kostjat viivise nõudmisest või sellise nõude tulevikus maksma panemisest ja
    2010.a kevadel otsustati viivist käsitlev arve annulleerida. Ringkonnakohus maakohtu
    seisukohaga ei nõustu. Maakohus ei põhjendanud, milles seisnes hageja õiguse
    kuritarvitamine. Ringkonnakohus leiab, et käesoleval juhul ei ole tegemist selliste erandlike
    asjaoludega, millest saaks järeldada, et hageja ei ole kasutanud heauskselt oma õigust nõuda
    viivist arvestatuna algsest põhivõla suurusest, arvestades seejuures tasutud osamaksete
    järgset põhivõla vähenemist.
32. Asja materjalist ei järeldu hageja sellist käitumist, millest kostjale oleks võinud jääda mulje,
    et hageja on oma viivisenõudest loobunud. Tõendatud ei ole ka seda, et pooled oleks
    sõlminud kokkuleppe viivisenõudest loobumise kohta Maakohtu viidatud hageja juhiabi
    poolt 05.04.2010 kostjale saadetud e-kirjast, milles teatatakse arve annulleerimisest, ei saa
    järeldada, et hageja oleks viivise nõudmisest loobunud (t lk 44). Kõnealust arvet ei ole
    kohtule esitatud ning selle sisu ja annulleerimise põhjust ei ole võimalik kindlaks teha.
    Kostja ei olnud 2010.a aprilli seisuga põhivõlga tasuma hakanud.
33. Järeldust, et hageja on viivisenõudest loobunud, ei saa tuletada sellest, et hageja ei esitanud
    kostjale enne hagi esitamist viivisenõuet ega teavitanud kavatsusest seda teha. Viivise
    maksmise kohustus lepiti kokku poolte vahel sõlmitud töövõtulepingu p-s 12.2.1
    Töövõtulepingute puhul on tavapärane, et lepitakse kokku viivise maksmises juhul, kui
    tellija ei tasu teostatud ehitustööde eest ettenähtud tähtajaks. Kostja pidi seega arvestama ja
    ette nägema, et lepingust tuleneva kohustuse täitmisega viivitamise korral on hagejal õigus
    nõuda kokkulepitud viivist. Hagejalt ei saanud mõistlikult oodata, et ta esitaks iga kostja
    poolt tasutud summa järgselt kostjale viivisearve. Hageja ei ole käitunud vastuoluliselt ja
    viivisenõue ei saa olla kostjale üllatuslik. Hageja on kasutanud VÕS § 101 lg 1 p-st 6
    tulenevalt oma õigust nõuda rahalise kohustuste täitmisega viivitamise korral viivist.
    VÕS § 113 järgi ei sõltu viivisenõude maksmapanek sellest, kas viivisenõudest enne
    teavitatakse või mitte (Riigikohtu otsus tsiviilasjas nr 3-2-1-70-09 jt).
34. Ringkonnakohus nõustub maakohtu seisukohaga, et põhivõla osamaksete tasumine ei
    katkesta varasema perioodi eest arvestatud viivise nõude aegumist. Kõrvalnõuded (sh
    viivisenõue) aeguvad sõltumata põhinõudest, st neil on autonoomne aegumise algus ja lõpp,
    aga ka peatumise ja katkemise alused. Tehingust tulenevad kõrvalnõuded alluvad
    tehinguliste nõuete aegumistähtaegadele. Seega kehtib seaduses põhimõte, et iga nõude
    aegumist tuleb hinnata erinevalt.



                                                                                                  5
35. TsÜS § 144 ei mõjuta iseenesest kõrvalnõuete üldist aegumistähtaega (nt viivise puhul
    § 154 järgset aegumistähtaega ega selle arvutamist. Säte kehtestab üksnes n.ö maksimaalse
    aegumistähtaja, milleks on põhinõude aegumine (vt TsÜS § 144 kommentaare lk 460 –
    p-d 3.2 ja 3.3). Maakohus leidis õigesti, et viivisenõue on aegunud enne 01.01.2012
    arvestatud viiviste osas. Samas arvestas maakohus aegumata viivisenõude välja ebaõiges
    suuruses. Maakohus arvestas ekslikult viivist ka kolme päeva eest (29.-31. detsember 2011),
    mis oleks tegelikult tulnud viivisearvestusest maha arvata kui aegunud nõude osa. Seetõttu
    ei saa aluseks võtta hageja tabeli alt seitsmendas reas märgitud viivitatud päevade arvu (27
    päeva asemel on õige päevade arv 24) ja viivise suurust (196,78 euro asemel on õige summa
    167,63 eurot). Aegumata viivisesumma (viivis lepingu järgi 0,15% päevas) õige arvestus
    on järgmine:
     tasumata        tasumise    tasumise     tasutud    viivitatud     viivis
     summa           tähtaeg      kuupäev     summa       päevi

      4 858,86 €    15.07.2009   24.01.2012   165,60 €      23          167,63 €
      4 693,26 €    15.07.2009   11.05.2012   300,00 €     108          760,31 €
      4 393,26 €    15.07.2009   10.07.2012   300,00 €      60          395,39 €
      4 093,26 €    15.07.2009   12.10.2012   200,00 €      94          577,15 €
      3 893,26 €    15.07.2009   12.12.2012   200,00 €      61          356,23 €
      3 693,26 €    15.07.2009    1.03.2013   200,00 €      79          437,65 €
      3 493,26 €    15.07.2009   19.06.2013                110          576,39 €
                                                                      3 270,75 €
36. Hageja on õigustatud kostjalt nõudma viivist 3270,75 eurot, millest maakohus mõistis juba
    välja 993,26 eurot. Seega tuleb kostjalt täiendavalt välja mõista viivis 2277,49 eurot ja
    viivisenõue jääb aegumise tõttu rahuldamata 7649,49 euro ulatuses.
37. Kuna hagi ja apellatsioonkaebus rahuldatakse osaliselt ning rahuldamata ja rahuldatud
    nõuete (sh põhinõue) vahe ei ole märkimisväärselt suur, peab ringkonnakohus õiglaseks
    jätta menetluskulud TsMS § 163 lg 1 alusel poolte endi kanda.



   Reet Allikvere                     Gaida Kivinurm                  Ande Tänav
(allkirjastatud digitaalselt) (allkirjastatud digitaalselt) (allkirjastatud digitaalselt)




                                                                                              6

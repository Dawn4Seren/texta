                            KOHTUOTSUS
                               EESTI VABARIIGI NIMEL


 Kohus                          Tallinna Ringkonnakohus
 Otsuse tegemise aeg ja koht    14. aprill 2016, Tallinn
                                kirjalikus menetluses
 Kohtuasja number               1-15-10991

 Kohtukoosseis                  Eesistuja Sten Lind, liikmed Pavel Gontšarov ja Orvi Tali

 Kriminaalasi                   Andrei Rappu süüdistuses KarS § 424 järgi
 Apelleeritud kohtuotsus        Pärnu Maakohtu 9. veebruari 2016 otsus

 Apellant                       kaitsja
 Prokurör                       Ülle Tamm

 Süüdistatav                    Andrei Rappu
                                isikukood 36907290314, elukoht XXX, Eesti Vabariigi kodanik,
                                XXX, emakeel eesti keel, töökoht: M OÜ, XXX, karistamata,
                                kohaldatud tõkend elukohast lahkumise keeld.
 Kaitsja                        Kristjan Nõges


 RESOLUTSIOON
Apellatsioon rahuldada osaliselt.
Tühistada Pärnu Maakohtu 9. veebruari 2016 otsus osas, millega mõisteti 348,27 euro
suurused riigi õigusabi kulud täies ulatuses välja Andrei Rappult.
Jätta riigi õigusabi kulud 219,2 euro ulatuses riigi kanda.
Ülejäänud osas jätta Pärnu Maakohtu otsus muutmata.
Apellatsioonimenetluse kulud, s.t määratud kaitsja tasu 120 eurot jätta riigi kanda.




Edasikaebamise kord


                                                                                            1
Ringkonnakohtu otsuse peale on võimalik esitada kassatsioon. Kassatsioon esitatakse
Riigikohtule kirjalikult 30 päeva jooksul alates päevast, mil kohtumenetluse poolel on võimalik
tutvuda ringkonnakohtu otsusega. Süüdistataval on kassatsiooni esitamise õigus üksnes
advokaadi vahendusel.


ASJAOLUD JA MENETLUSE KÄIK
1.       Pärnu Maakohtu 9. veebruari 2016. a otsusega mõisteti Andrei Rappu süüdi KarS § 424
järgi ja teda karistati 9-kuulise vangistusega. Kuna kohus arutas kriminaalasja lühimenetluses,
vähendas kohus A. Rappule mõistetud vangistust KrMS § 238 lg 2 alusel 1/3 võrra, s.o 6 kuuni.

KarS § 73 lg 1 ja 3 alusel jättis maakohus A. Rappule mõistetud karistuse täitmisele pööramata
tingimusel, et A. Rappu ei pane 18-kuulise katseaja jooksul toime uut tahtlikku kuritegu.
KarS § 50 lg 1 p 1 alusel võttis kohus A. Rappult lisakaristusena 6 kuuks ära mootorsõiduki
juhtimise õiguse.

Maakohus mõistis A. Rappult riigi tuludesse välja sundraha 645 eurot ja määratud kaitsjale
makstud tasu 348,27 eurot. Kohus määras, et menetluskulud tuleb tasuda kuumaksetena 12 kuu
jooksul.


A. Rappu mõisteti süüdi selles, et ta juhtis 11.novembril 2015 kella 11.59 ajal Hiiu maakonnas
Pühalepa vallas Partsi-Kuri tee 1. kilomeetril mootorsõidukit Jeep Grand Cherokee
registreerimisnumbriga XXX XXX joobeseisundis olles. Nimelt mõõdeti tõendusliku
alkomeetriga Dräger Alcotest 7110 EST tema väljahingatavas õhus alkoholikontsentratsioon
1,24 mg/l ± 0,12 mg/l kohta. Seega oli alkoholikontsentratsioon tema väljahingatavas õhus
vähemalt 1,12 mg/l kohta.

Mõistetud karistust põhjendades märkis kohus, et A. Rappu süü on keskmisest suurem – tegu
on toime pandud otsuse tahtlusega ja A. Rappu juhtis auto seisundis, kus häiritud olid
reaktsioonikiirus ja koordinatsioon. Ta juhtis mootorsõidukit nii ebakindlalt, et see äratas
tähelepanu kaaskodanikus, kes sellest politseile teatas ja tänu millele ohtlik juht liiklusest
kõrvaldati.
Kohus leidis, et karistust kergendavad asjaolud puuduvad. A. Rappu avaldatud kahetsust ei
pidanud kohus siiraks, kuna A. Rappu püüdis oma ütlustega luua vale ettekujutust teo
toimepanemise asjaoludest ja seeläbi vähendada oma süüd.
Kohus leidis, et ei esine ka karistust raskendavaid asjaolusid.
Kuna A. Rappu on eelnevalt karistamata isik, pidas kohus põhjendatuks tema karistamist alla
sanktsiooni keskmise määra jääva vangistusega. Samal põhjusel pidas kohus võimalikuks jätta
vangistuse tingimisi täitmisele pööramata.

Maakohus leidis, et lisakaristusena tuleb A. Rappult võtta ära juhtimisõigus. Põhjustena nimetas
kohus eelkõige A. Rappu joobeastet ja sellest tingituna tema seisundit mootorsõiduki juhtimise



                                                                                              2
ajal. A. Rappu juhtis sõidukit joobest tingituna nii ebakindlalt, et seda märkas ka kaaskodanik,
kes sellest politseile teatas.
Samuti pidas kohus oluliseks, et A. Rappu pani kuriteo toime tahtlikult, autos oli lahtine
alkoholipurk ja kinnipidamisel ta tunnistas politseiametnikule, et tarvitas alkoholi ka juhtimise
ajal. Kohus leidis, et need asjaolud näitavad erilist hoolimatust kaasliiklejate turvalisuse suhtes
ja tingivad lisakaristuse kohaldamise.

Menetluskulude kohta märkis kohus, et vastavalt KrMS § 180 lg-le 1 hüvitab süüdimõistva
otsuse korral need süüdimõistetu. Kaitsja taotles kohtuistungil, et tema sõidukulud jäetaks riigi
kanda. Seda põhjendas ta A. Rappu majandusliku olukorraga, aga ka sellega, et A. Rappu ei
ole süüdi, et Hiiumaal ei ole advokaate. Kohus märkis, et kohtule ei ole esitatud tõendeid, et
A. Rappule käiks menetluskulude hüvitamine ilmselt üle jõu. Seetõttu ei pidanud
maakohuspõhjendatuks osade menetluskulude riigi kanda jätmist. Küll pidas kohus
põhjendatuks menetluskulude ositi tasumise võimaldamist.


2.      Maakohtu otsuse peale esitas apellatsiooni A. Rappu kaitsja, kes taotleb maakohtu
otsuse tühistamist A. Rappult juhtimisõiguse äravõtmise osas ning lisakaristuse kohaldamata
jätmist või kergema lisakaristuse kohaldamist. Samuti taotleb kaitsja, et tema sõidukulusid ei
mõistetaks välja A. Rappult, vaid jäetaks need riigi kanda.
Apellant leiab, et mõistetud lisakaristus ei vasta kuriteo raskusele ega süüdimõistetu isikule.

Kaitsja märkis, et viitas maakohtu menetluses Riigikohtu seisukohtadele, mis käsitlevad
lisakaristuse kohaldamist joobes juhtimise korral. Riigikohtu seisukohtadest ei tulene, et
lisakaristuse kohaldamata jätmine joobes juhtimise puhul peaks olema erandlik.
Lisakaristust tuleb kohaldada üksnes juhul, kui põhikaristus ei ole piisav karistamise eesmärgi
täitmiseks, s.t kui on alust arvata, et lisakaristuse kohaldamata jätmisel jätkab isik samalaadsete
kuritegude toimepanemist. Maakohus põhjendas lisakaristuse kohaldamist kuriteo asjaoludega,
kuid ei selgitanud, kuidas need näitavad, et süüdistatav võib jätkata samalaadsete süütegude
toimepanemist.
Apellant märgib, et A. Rappu joove ei olnud suur. Varem kehtinud regulatsiooni järgi oleks
tegemist olnud keskmise joobega. Teiseks märgib apellant, et joobes juhtumine ongi karistatav
ainult tahtliku teona ning sellise teo toimepanemisega kaasneb alati ka seisund, mis väljendub
füsioloogiliste võimete häirituses. Seega hõlmab KarS §424 koosseisule vastav tegu alati ka
hoolimatust kaasliiklejate suhtes, kuid selline hoolimatus on niigi juba sanktsioneeritud
põhikaristuse näol.
Apellant ei nõustu ka sellega, et A. Rappu käitumises esinenud hoolimatusele annab täiendava
mõõtme see, et rikkumist märkas ka politseid teavitanud kaaskodanik ning see, et A. Rappu
autos oli lahtist alkoholi, mida A. Rappu olevat tarvitanud ka sõitmise ajal. Esiteks ei saa
süüdistatava käitumist taunida teiste isikute käitumise pinnal. Teiseks on üldteada, et alkoholi
tarvitamise mõju ei avaldu koheselt pärast tarvitamist, mistõttu olnuks hoopiski taunitavam, kui
Andrei Rappu olnuks tarbinud kogu asjaomase alkoholikoguse enne rooli istumist.
Veel märgib apellant, et mõistetud lisakaristus sisaldab täiendavat kaudset „karistust“. Nimelt
peab isik, kellelt on mootorsõiduki juhtimisõigus karistusena ära võetud vähemalt kuueks

                                                                                                  3
kuuks, LS § 129 lg 1 selle taastada üksnes juhul, kui ta sooritab edukalt liiklusteooriaeksami.
See toob A. Rappule kaasa täiendavad väljaminekud. Kriminaalasja materjalidele lisatud
A. Rappu keskmise päevasissetuleku ja elatustaseme teatise kohaselt on tal üks ülalpeetav ning
sellest tulenevalt on tema keskmine päevasissetulek negatiivne. Seega on ilmne, et A. Rappul
puuduvad juhtimisõiguse taastamiseks vajalikud rahalised vahendid, mistõttu avaldaks Pärnu
Maakohtu poolt määratud lisakaristus oma mõju ka pärast karistuse kandmist.

Kaitsja leiab veel, et maakohus jättis põhjendamatult rahuldamata kaitsja taotluse
menetluskulude osaliselt riigi kanda jätmiseks. Kaitsja taotles kohtuistungil, et kohus jätaks
KrMS § 180 lg 3 alusel kaitsja sõidukulud riigi kanda. Apellant pidas seda põhjendatuks
lähtuvalt nii süüdistatava majanduslikust olukorrast kui ka asjaolust, et süüdistatav ei tohiks
kanda täiendavaid kulusid seetõttu, et riik ei ole taganud Hiiumaal kohalikku õigusabi.
Maakohus leidis, et esitatud pole tõendeid, mille kohaselt oleks A. Rappu majanduslik olukord
selline, et menetluskulude hüvitamine käiks tal ilmselt üle jõu. Kriminaalasja materjalide hulgas
on aga A. Rappu keskmise päevasissetuleku ja elatustaseme teatis, mis on kohtuistungi
protokolli kohaselt ka avaldatud. Teatise kohaselt on A. Rappul üks ülalpeetav ning sellest
tulenevalt on tema keskmise päevasissetuleku suurus -2,01 eurot.


3.     Prokurör leiab apellatsioonile esitatud vastuses, et apellatsioon tuleks jätta rahuldamata
ja maakohtu otsus muutmata.

Pärnu Maakohtu mõistetud karistus vastab A. Rappu süü suurusele. Maakohus on otsuses
üksikasjalikult käsitlenud karistuse mõistmise aluseid ning mõistetud karistust igakülgselt
põhjendanud.

Prokurör märgib, et lisakaristus ei täida ainult üld- vaid ka eripreventiivseid eesmärke. Ta
nõustub, et lisakaristus ei tohi olla ülemäära pikk, kuid leiab, et A. Rappule mõistetud
lisakaristust liiga pikaks pidada ei saa. Samas on prokurör seisukohal, et lisakaristuse
kohaldamata jätmiseks peavad esinema erandlikud asjaolud.


RINGKONNAKOHTU SEISUKOHT
4.    Ringkonnakohus leiab, et maakohtu mõistetud lisakaristus on õiguspärane ja
põhjendatud.
4.1    Ringkonnakohtu hinnangul ei ole maakohus mingil moel läinud lisakaristuse
kohaldamisel vastuollu apellatsioonis viidatud Riigikohtu lahendites toodud juhtnööridega selle
kohta, millal on juhtimisõiguse äravõtmine lisakaristusena põhjendatud.

Tähelepanu tuleb pöörata sellele, et mõlemad Riigikohtu otsused, millele apellant viitab, käivad
väärtegude (mootorsõiduki juhtimine seisundis, kus juhi vere või väljahingatava õhu
alkoholisisaldus ületab lubatud piirmäära, kuid jääb alla joobe piirmäära) ehk kergemaliigiliste
süütegude kohta. Seejuures ei ole isegi väärteo puhul välistatud juhtimisõiguse äravõtmine
esmakordse rikkumise eest (vt Riigikohtu 13.12.2013 otsus väärteoasjas nr 3-1-1-122-13, p 11).
A. Rappu on aga pannud toime kuriteo, s.t raskema süüteo.

                                                                                               4
Õige on apellandi väide, et lisakaristuse kohaldamiseks ei ole piisav üksnes abstraktne
võimalus, et isik võib taas panna toime samalaadse süüteo. Kohus peab lisakaristuse mõistmisel
näitama, millistele asjaoludele tuginevalt ta sellise ohu olemasolu tuvastatuks loeb.
Ringkonnakohtu hinnangul on maakohus seda nõuetekohaselt teinud. Ka ringkonnakohus peab
oluliseks eelkõige A. Rappu suhteliselt suurt joovet koos sellega, et ta tarbis alkoholi ka
juhtimise ajal. Sellise käitumisega näitas ta selgelt, et ei hooli joobes juhtimise keelust. Selline
suhtumine omakorda annab alust arvata, et ta võib ka edaspidi sarnaseid süütegusid toime
panna.


4.2     Apellatsioonis leitakse, et maakohus on põhjendamatult pidanud A. Rappu joovet
suureks. Nagu kaitsja on ise tõdenud, ei eristata õigusaktides juhi joobe astmeid. Eelnev ei
tähenda, et joobe raskus ei omaks KarS § 424 tähenduses tähtsust. KarS § 424 kontekstis on
alkoholijoobe raskus on üks olulisemaid tegureid, mis mõjutab isiku süü suurust. Alkoholijoobe
puhul eeldatakse, et mida suurem on juhi joove, seda suurem on oht, et ta ei ole võimeline
liiklusolusid täpselt tajuma ning sõidukit vajaliku kindlusega juhtima. Seega mida suurem on
isiku väljahingatava õhu alkoholisisaldus, seda suuremaks tuleb lugeda tema süüd.
A. Rappu väljahingatavas õhus oli alkoholi vähemalt 1,12 mg/l kohta. Vastavalt LS § 69 lg-le 2
loetakse mootorsõidukijuht alkoholijoobes olevaks, kui tema väljahingatavas õhus on alkoholi
0,75 milligrammi ühe liitri kohta või rohkem. Seega ületas tema väljahingatava õhu
alkoholisisaldus tunduvalt piiri, millest alates juht alkoholijoobes olevaks loetakse.
Maakohus ongi A. Rappu joovet võtnud arvesse tema süü suuruse hindamisel. Maakohtu
otsuses on märgitud: „Kohus leiab, et A. Rappu süü on keskmisest suurem – tegu on toime
pandud otsuse tahtlusega ja A. Rappu juhtis auto seisundis, kus häiritud olid reaktsioonikiirus
ja koordinatsioon. A. Rappu juhtis mootorsõidukit nii ebakindlalt, et see äratas tähelepanu
kaaskodanikus, kes sellest politseile teatas ja tänu millele ohtlik juht liiklusest kõrvaldati.“
Ringkonnakohtu hinnangul on maakohtu antud hinnang A. Rappu süü suurusele igati korrektne.
Oluline on see, et käesoleval juhul ei näita seda, et A. Rappu ei olnud võimeline autot liikluses
vajaliku kindlusega juhtima, ainult tema väljahingatava õhu alkoholisisaldus. Nagu maakohus
märkis, oli A. Rappu sõidustiil nii ebakindel, et see oli teistele liiklejatele näha – A. Rappu
joovet kontrolliti põhjusel, et politseile teatati tema ebakindlast sõidustiilist. Viimase asjaoluga
seoses on kaitsja märkinud, et süüdistatava teo etteheidetavus ei või sõltuda teiste isikute
käitumisest. Ringkonnakohus leiab, et see argument on asjakohatu. Maakohus ei ole A. Rappu
süü hindamisel lähtunud kõrvalise isiku käitumisest, vaid A. Rappu enda ebakindlast
sõidustiilist.

Lõpuks ei saa märkimata jätta, et A. Rappu rikkumist ei iseloomusta kergena ka kaitsja
apellatsioonis esitatud viide varasemale regulatsioonile. Nagu kaitsja ise on märkinud, et varem
kehtinud regulatsiooni järgi oleks A. Rappu joobe puhul olnud tegemist keskmise – mitte aga
kerge – joobega.


4.3    Kaitsja märgib, et joobes juhtumine ongi karistatav ainult tahtliku teona. See, et
KarS § 424 näeb ette vastutuse ainult tahtliku joobes juhtimise eest, ei tähenda, et subjektiivne
süüteokoosseis joobes juhtimise eest karistuse mõistmisel tähtsust ei oma. Vastavalt KarS § 16


                                                                                                  5
lg-le 1 eristatakse tahtluse liikidena kavatsetust, otsest ja kaudset tahtlust. Need omakorda
näitavad isiku suhtumist toimepandud teosse. Seetõttu sõltub vastavalt KarS § 56 lg-le 1
karistuse aluseks olev isiku süü muuhulgas ka tahtluse liigist. S.t otsese tahtlusega toime pandud
tegu on taunitavam kui kaudse tahtlusega toimepandu.


4.4     Maakohus tuvastas selle, et A. Rappu väljahingatava õhu alkoholisisaldus ületas selgelt
piirmäära, alates millest loetakse isik joobes olevaks. Samuti oli tema sõidustiil ebakindel. Ka
asus maakohus seisukohale, et A. Rappu pani kuriteo toime otsese tahtlusega. Neist asjaoludest
tulenevalt ei saa rääkida väga väiksest süüst. Nagu eespool märgitud, leiab ringkonnakohus
sarnaselt maakohtule, et A. Rappu käitumine näitab muuhulgas ohtu, et ta võib sarnaseid
süütegusid ka edaspidi toime panna. Seetõttu on maakohus põhjendatult kohaldanud
lisakaristust.



4.5    Vastavalt KarS § 50 lg 1 p 1 võib kohus liiklusalase kuriteo eest võtta mootorsõiduki
juhtimisõiguse ära kuni kolmeks aastaks. Maakohus võttis A. Rappult juhtimisõiguse ära
kuueks kuuks. Seega ettenähtud karistusraami arvestades on tegemist pigem lühiajalise
juhtimisõiguse äravõtmisega.

Maakohus pidas A. Rappu süüd pigem keskmist ületavaks ja ringkonnakohus nõustus selle
hinnanguga. Samas jäävad nii maakohtu mõistetud põhi- kui lisakaristus tunduvalt alla
sanktsiooni keskmise määra. Seega ei saa rääkida sellest, et lisakaristus oleks
ebaproportsionaalselt karm.



4.6     Kaitsja leiab, et juhtimisõiguse äravõtmisel kuueks kuuks karistatakse A. Rapput
täiendavalt sellega, et ta peab juhtimisõiguse tagasisaamiseks sooritama edukalt
liiklusteooriaeksami.

Ringkonnakohus märgib, et kohus otsustab juhtimisõiguse äravõtmise kohaldamise ja selle
pikkuse üle KarS § 56 lg-s 1 nimetatud asjaoludele tuginedes. Seega määravad selle, kui pikk
lisakaristus mõista, isiku süü ja karistuse preventiivsed eesmärgid. Maakohus leidis (ning
ringkonnakohus nõustus selle seisukohaga), et A. Rappu puhul annavad need põhjust kuueks
kuuks juhtimisõiguse ära võtmiseks.

Liiklusteooriaeksami peavad liiklusseaduse kohaselt tegema kõik, kellelt on lisakaristus 6-12
kuuks ära võetud. Tegemist on haldusõigusliku meetmega liiklusohutuse tagamiseks. Eksami
sooritamise kohustuse eesmärk on tagada see, et liikluses osalevad ainult liiklusnõudeid
tundvad juhid. Vajaduse selle kontrollimiseks, kas isik tunneb liiklusnõudeid, tingib ühest
küljest see, et ta on pannud toime liiklusalase kuriteo, s.t raske liiklusalase õigusrikkumise,
teisest küljest aga see, et, ta ei võinud 6 kuu jooksul mootorsõidukit juhtida. Kuna tegemist on
üldise kohustusega, ei saa rääkida sellest, et juhtimisõiguse äravõtmine 6 kuuks oleks just
A. Rappule eksami tegemise kohustuse tõttu erandlikult raske karistus.



                                                                                                6
5.      Kaitsja taotleb sedagi, et maakohtumenetluses tekkinud menetluskulud jäetaks osaliselt
riigi kanda.

Vastavalt KrMS § 180 lg-le 1 kannab süüdimõistva otsuse puhul menetluskulud reeglina
süüdimõistetu. Selle, millistel juhul võib kohus menetluskulud osaliselt jätta riigi kanda,
sätestab sama paragrahvi kolmas lõige. KrMS § 180 lg 3 näeb ette, et kohus jätab menetluskulud
riigi kanda juhul, kui nende hüvitamine ilmselt käib süüdimõistetule üle jõu. Muid aluseid
menetluskulude riigi kanda jätmiseks kriminaalmenetluse seadustik ette ei näe. Seega ei anna
kaitsja sõidukulude riigi kanda jätmiseks alust see, et riigi õigusabi osutas Tartus tegutseva
büroo advokaat.

Samas nõustub ringkonnakohus kaitsjaga selles, et menetluskulude osaliseks riigi kanda
jätmiseks annab alust A. Rappu varaline olukord. Maakohus on otsuses märkinud: „Kohtule ei
ole esitatud tõendeid, et A.Rappu majanduslik olukord oleks selline , et menetluskulude
hüvitamine tal ilmselt üle jõu käiks.“ See väide ei pea paika. Nagu kaitsja on märkinud, on
kriminaaltoimikus teatis kahtlustatava keskmise päevasissetuleku ja elatustaseme kohta (toiml.
17). Seega oli kohtule esitatud dokument, mille eesmärk oli anda teavet just A. Rappu
majandusliku seisukorra kohta. Mingil juhul ei välista sellele dokumendile tuginemist
menetluskulude väljamõistmise otsustamisel asjaolu, et tegemist on menetleja kogutud
tõendiga.

Selle teatise kohaselt oli A. Rappu aastanetosissetulek 2014. aastal 529 eurot ja tema
päevasissetulekuks koguni negatiivne -2,01 eurot. Mingeid muid tõendeid selle kohta, et
tegelikult ei ole A. Rappu majanduslik olukord nii raske, esitatud ei ole. Seega tuleb lugeda
tõendatuks kaitsja väide, et A. Rappu ei ole võimeline menetluskulusid täies ulatuses tasuma.
Kaitsja on taotlenud menetluskulude riigi kanda jätmist tema sõidukulude ulatuses ning
ringkonnakohus rahuldab selle taotluse. Seega tuleb jätta menetluskulud 219,2 euro ulatuses
riigi kanda.


6.    Eelnevast tulenevalt rahuldab ringkonnakohus apellatsiooni osaliselt ning tühistab
KrMS § 337 lg 1 p 4 ja § 338 p 3 alusel maakohtu otsuse osas, millega mõisteti A. Rappult
menetluskulud välja täies ulatuses. Ringkonnakohus jätab maakohtumenetluses tekkinud
menetluskulud osaliselt riigi kanda. Muus osas jätab ringkonnakohus maakohtu otsuse
muutmata.

Kuna ringkonnakohus tühistab osaliselt maakohtu otsuse, jäävad vastavalt KrMS § 185 lg-le 1
riigi kanda ka apellatsioonimenetluse kulud (riigi õigusabi kulu 120 eurot).




/allkirjastatud digitaalselt/



Sten Lind                           Pavel Gontšarov                             Orvi Tali

                                                                                            7

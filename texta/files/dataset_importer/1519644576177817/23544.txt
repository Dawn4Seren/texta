                                 TARTU HALDUSKOHUS
                                    Jõhvi kohtumaja


                           KOHTUMÄÄRUS
Kohtuasja number         3-16-247
Määruse kuupäev          16. veebruar 2016
Kohtunik                 Karin Jõks
Kohtuasi                 ******** kaebus Viru Vangla tekitatud varalise ja mittevaralise
                         kahju (raamatukogus teenimata jäänud töötasu ja hingelised
                         kannatused) hüvitamiseks
Menetlusosalised         Kaebaja − ********
                         Vastustaja − Viru Vangla
RESOLUTSIOON             Tagastada ******** kaebus.
Edasikaebamise kord      Määruse peale võib esitada määruskaebuse Tartu Ringkonnakohtule
                         Tartu Halduskohtu kaudu 15 päeva jooksul määruse kätte-
                         toimetamisest arvates.
Muud selgitused          Määrus toimetatakse kätte menetlusosalistele.



 ASJAOLUD

 1.    Viru Vangla kinnipeetav ******** esitas 1. veebruaril 2016 Tartu Halduskohtule
 kaebuse Viru Vangla tekitatud varalise ja mittevaralise kahju hüvitamiseks. Kaebaja paigutati
 avavanglasse Viru Vangla 17. novembri 2015. a käskkirja nr 6-1/1125 alusel
 7. detsembril 2015. 17. detsembril 2015 hindas vanglaametnik K. Allikas kaebaja riskitaseme
 kõrgohtlikuks. Sel põhjusel paigutati kaebaja kinnisesse vanglasse. Ümberpaigutamiste tõttu
 kaotas kaebaja töö raamatukogus ja muul viisil elatist teenida vangla tal ei võimalda. Kaebaja
 nõudis, et kohus mõistaks Viru Vanglalt välja raamatukogus teenimata jäänud töötasu ja
 kompensatsiooni hingeliste kannatuste põhjustamise eest. Samuti palus kaebaja elatise
 teenimise võimaluse puudumise tõttu jätta menetluskulud riigi kanda ja määrata talle
 vajadusel riigi poolt kaitsja.


 KOHTU SEISUKOHT

 2.   Kaebaja on kohtule esitatud kaebuse lõpus eraldi välja toonud, mida ta kohtus taotleb:
 teenimata jäänud töötasu ja hingeliste kannatuste põhjustamise eest kompensatsiooni
 väljamõistmist Viru Vanglalt. Seega on kaebaja esitanud hüvitamiskaebuse.
3.    Vangistusseaduse § 11 lg 8 sätestab, et kinnipeetaval on õigus vangla tekitatud kahju
hüvitamiseks halduskohtusse pöörduda tingimusel, et kinnipeetav on eelnevalt esitanud
riigivastutuse seaduses sätestatud korras kahju hüvitamise taotluse vanglale ning vangla on
taotluse tagastanud või rahuldamata või tähtaegselt läbi vaatamata jätnud. Kohus küsis
5. veebruari 2016. a kohtunõudega Viru Vanglalt, kas kaebaja on kohtule esitatud kaebuses
kirjeldatuga seoses esitanud vanglale kahju hüvitamise taotluse. Vangla teatas 12. veebruaril
2016, et kaebaja ei ole kahju hüvitamise taotlust esitanud. Ka kaebaja ei ole kaebuses välja
toonud, et ta oleks vanglale kahju hüvitamise taotluse esitanud. Kaebaja viitab küll Viru
Vanglale esitatud vaidele nr 6-12/354-1 ja vaideotsusele nr 6-12/354-2, kuid vaides taotles
kaebaja Viru Vangla 17. detsembri 2015. a käskkirja nr 6-1/1219 tühistamist, mitte kahju
hüvitamist. Järelikult ei ole kaebaja läbinud vangistusseaduse § 11 lg 8 järgi kohustuslikku
kohtueelset menetlust. Seega ei ole kaebajal õigust pöörduda vastava kahjunõudega
halduskohtusse. Halduskohtumenetluse seadustiku § 121 lg 1 p 4 sätestab, et kohus tagastab
kaebuse määrusega selle esitajale, kui kaebaja ei ole kinni pidanud nõude kohtueelseks
lahendamiseks ettenähtud kohustuslikust korrast. Selle sätte alusel tagastab kohus kaebuse.

4.   Kohus selgitab, et kaebajal on õigus esitada vanglale kahju hüvitamise taotlus. Kui
vangla selle õigusvastaselt tagastab või rahuldamata või tähtaegselt lahendamata jätab, tekib
kaebajal õigus pöörduda hüvitamiskaebusega halduskohtusse.

5.   Kaebaja taotlust jätta elatise teenimise võimaluse puudumise tõttu menetluskulud riigi
kanda võib mõista riigilõivu tasumise kohustusest vabastamise taotlusena. Kaebaja taotlust
saada vajadusel riigilt kaitsja võib mõista riigi õigusabi taotlusena. Kohus ei võta aga kaebuse
tagastamise tõttu kaebaja menetlusabi taotluste osas seisukohta.


/allkirjastatud digitaalselt/

Karin Jõks
kohtunik

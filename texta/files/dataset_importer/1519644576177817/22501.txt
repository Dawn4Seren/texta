                          KOHTUOTSUS
                                  Eesti Vabariigi nimel

Kohus                             Tallinna Ringkonnakohus

Kohtukoosseis                     Eesistuja Imbi Sidok-Toomsalu, liikmed Ele Liiv ja
                                  Indrek Parrest

Otsuse tegemise aeg ja koht       29.02.2016, Tallinn

Tsiviilasja number                2-14-61963

Tsiviilasi                        AS hagi E OÜ vastu töötasu ja kasutamata puhkuse
                                  hüvitise saamiseks

Vaidlustatud kohtulahend          Harju Maakohtu 29.04.2015 otsus

Kaebuse esitaja ja kaebuse liik   E OÜ apellatsioonkaebus

Tsiviilasja hind                  4103.63 eurot
apellatsioonimenetluses

Menetlusosalised ja nende         Hageja/vastustaja AS (isikukood XXXXXXXXXXX),
esindajad                         lepinguline esindaja Oksana Smirnova
                                  Kostja/apellant E OÜ (registrikood XXXXXXXXX),
                                  lepinguline esindaja adv Valery Gimaev

Menetluse liik                    Kirjalik menetlus

RESOLUTSIOON
  1. Harju Maakohtu 29.04.2015 otsus jätta muutmata.
  2. Apellatsioonkaebus jätta rahuldamata.
  3. Apellatsioonimenetluse kulud jätta apellandi kanda.
  4. Määrata      AS   põhjendatud     ja    vajalike   menetluskulude suuruseks
     apellatsioonimenetluses 400 eurot ja mõista nimetatud summa E OÜ-lt välja AS
     kasuks.
  5. Otsuse peale võib kassatsiooni korras edasi kaevata, esitades kaebuse vahetult
     Riigikohtule 30 päeva jooksul otsuse kassaatorile kättetoimetamisest, kuid mitte
     pärast viie kuu möödumist otsuse avalikult teatavaks tegemisest.

Selgitused
Hagimenetluses Riigikohtus võib menetlusosaline menetlustoiminguid teha, sealhulgas
avaldusi ja taotlusi esitada üksnes vandeadvokaadi vahendusel. Menetlusosaline võib ise
                                                                                            2

esitada menetlusabi saamise taotluse, samuti esitada teise menetlusosalise kaebuse või muu
taotluse kohta seisukohti ja vastuväiteid.
Seaduses sätestatud alustel võib menetlusosaline taotleda riigipoolset menetlusabi
menetluskulude kandmiseks. Menetlusabi andmise taotlus ei peata menetlustähtaja kulgemist.
Seaduses sätestatud tähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb, eelkõige esitama kaebuse.
Kaebuse põhjendamiseks või riigilõivu tasumiseks või kaebuses esineva sellise puuduse
kõrvaldamiseks, mis on seotud menetlusabi taotlemisega, annab kohus mõistliku tähtaja
pärast menetlusabi taotluse lahendamist, kui nimetatud taotlus ei olnud esitatud
põhjendamatult või tähtaja pikendamise eesmärgil. See ei välista menetlustähtaja ennistamist.
Menetlusosaline võib nõuda asja lahendanud esimese astme kohtult menetluskulude rahalist
kindlaksmääramist lahendis sisalduva kulude jaotuse alusel 30 päeva jooksul, alates kulude
jaotuse kohta tehtud kohtuotsuse jõustumisest.

Menetluse käik, asjaolud ja hageja nõue
  1. Töövaidluskomisjon (TVK) rahuldas 05.11.2014 otsusega hageja avalduse töötasu ja
      kasutamata puhkuse kompensatsiooni väljamõistmiseks osaliselt. TVK mõistis kostjalt
      hagejale välja töötasu 2014.a maikuu eest 1466.73 eurot, juunikuu eest 1325 eurot ja
      juulikuu eest 720 eurot ning kasutamata põhipuhkuse hüvitise 591.90 eurot. Kostja
      esitas taotluse vaidluse läbi vaatamiseks kohtus.

   2. 13.02.2015 hagiavalduses palub hageja kostjalt välja mõista töölepingu seaduse (TLS)
      § 4 lõike 2, § 5 lg 1 punkti 5 ja § 28 lõike 2 punkti 2 alusel saamata jäänud töötasu ja
      puhkusekompensatsioon kokku 4102.63 eurot. Menetluskulud jätta kostja kanda.

   3. Hageja asus kostja juures tööle 02.03.2014 elektrikuna. Töö tegemise kohaks lepiti
      kokku Belgia Kuningriik ja Luksemburg ning töötasuks 10 eurot tunnis, tööajaks 40
      tundi nädalas. Kirjalikus töölepingus märkis kostja töötasuks miinimumpalga, mille
      kohustus kandma pangaarvele, ülejäänud töötasu lubas tööandja maksta sularahas.
      Hagejale töölepingut ei antud.

   4. 09.06.–11.07.2014 maksis kostja hageja pangaarvele 763.80 eurot, ülejäänud töötasu
      lubas maksta sularahas pärast objekti lõppu. Kostja jättis hagejale maksmata 2014.a
      maikuu eest 1680 eurot, juunikuu eest 1856.57 eurot ja juulikuu eest 1682.44 eurot.
      Hageja ütles töölepingu üles ja naasis Eestisse. Viimane tööpäev oli 11.07.2014, mida
      tõendab lennupilet. Kasutamata puhkusehüvitisena jättis kostja maksmata 804.01
      eurot.

   5. Kogu töötamise perioodi (02.03.–11.07.2014) täitis hageja tööülesanded õigeaegselt ja
      täpselt ning juhindus tööandja seaduslikest korraldustest. Ühtegi pretensiooni ega
      märkust kostja ei esitanud. Lähtudes kokkulepitud töötasust 10 eurot tunnis, mis on
      mõistlik töötasu Belgias ja Luksemburgis, ning 40-tunnisest töönädalast, võlgneb
      kostja hagejale 2014.a maikuu eest 1680 (168hx10) eurot. Kuna hageja arvele kandis
      kostja 213.27 eurot, on nõue maikuu eest 1466.73 eurot. Juunikuu eest oli hagejal
      õigus saada 1680 eurot (168hx10), kostja tasus 299.47 eurot, hagejal on õigus saada
      täiendavalt 1325 eurot. Juulikuus töötas hageja kuni 11.07.2014, kostja pidi maksma 9
      tööpäeva eest 720 eurot (9x8hx10). Palgastatistika kohaselt oli 2011.a
      miinimumtöötasu Belgias 1444 eurot. Tööandja pidi lähtuma töötamise koha
      miinimumtöötasust.
                                                                                                 3

   6. TLS § 71 alusel peab kostja seoses töölepingu lõppemisega hüvitama kasutamata
      puhkuse rahas. 10,13 kalendripäeva eest on hüvitis 591.90 eurot.

Kostja vastuväited
   7. Kostja tunnistas hagi osaliselt. Hageja ei ole tõendanud kokkuleppe olemasolu töötasu
       suuruse kohta 10 eurot tunnis. Hageja vaid väidab, et selline on mõistlik töötasu
       suurus Belgias ja Luksemburgis. 03.03.2014 poolte vahel sõlmitud töölepingu
       kohaselt asus hageja kostja juures tööle 03.03.2014, mitte 02.03.2014 nagu väidab
       hageja, ja elektriku abimehena, mitte elektrikuna. Kostja viitas TLS § 29 lõikele 2.
       Töölepingu punktis 3.1 leppisid pooled kokku töötasu suuruses 355 eurot kuus (bruto)
       ehk 2.13 eurot tunnis (bruto). Kuna töötasu on lepingus kokku lepitud, tuleb sellest
       lähtuda. Hageja võeti tööle abitöölisena, mitte spetsialistina, kokkulepitu on abitöölise
       jaoks mõistlik töötasu. Töölepingu punkti 10.2 järgi sõlmiti see kahes eksemplaris.
       Kostjale on arusaamatu, miks hageja töölepingut ei esitanud.

   8. Hageja esitas töö tegemise ajatabelid. Juulikuus töötamist ei ole hageja tõendanud.
      Hagejale maikuus makstud 299.47 eurot (bruto 355) vastab lepingus kokkulepitule,
      sama juunikuus. Kuna hageja katseaega ei läbinud, ütles kostja lepingu üles
      30.06.2014. Juulikuu eest ei ole hagejal õigus töötasu nõuda. Et kostja lubas ülejäänud
      tasu maksta sularahas ja objekti lõppedes, on hageja paljasõnaline tõendamata väide.
      Pooled leppisid kokku kogu hageja töötasu kandmises pangakontole. Teisi
      kokkuleppeid ei ole kostja hagejaga sõlminud.

   9. Kostja tunnistas kasutamata puhkuse hüvitise osaliselt tasumata jätmist. Kostja palus
      hagi rahuldada kasutamata puhkuse hüvitise osas 86 euro suuruses 9,21 päeva eest (t
      lk 53).

Esimese astme kohtu otsus
   10. Maakohus rahuldas 29.04.2015 otsusega hagi ja mõistis kostjalt hagejale välja töötasu
       2014.a mai-, juuni- ja juulikuu eest ning kasutamata puhkuse hüvitise kokku 4103.63
       eurot. Menetluskulud jäid kostja kanda. Menetluskulude suuruse jättis kohus kindlaks
       määramata, kuna hageja menetluskulude kindlaksmääramise taotlust ei esitanud ning
       ka riigilõiv ei kuulu riigilõivuseaduse (RLS) § 22 lõike 1 punktist 2 tulenevalt kostjalt
       väljamõistmisele.

   11. Kohus määras asja lahendamiseks kirjaliku menetluse ja kuulas hageja ära 21.04.2015:
       Kostja ärakuulamisele ei tulnud ja kohus luges kostja ärakuulamiseks viimase poolt
       27.04.2015 tekstita e-kirja lisana esitatud selgituse.

   12. Vastavalt TLS § 4 lõikele 2 sõlmitakse tööleping kirjalikult. Poolte vahel oli tööleping
       kirjalikult sõlmitud, kuid hageja väitel oli töötasu osas täiendavalt suuline kokkulepe.
       Hageja on hagis märkinud, et kirjalik tööleping sõlmiti, kuid talle seda ei antud.
       Ärakuulamisel hageja kahtles, kas kohtutoimikus (t lk 48-52) oleval töölepingul ikka
       on tema allkiri, kuid samas kinnitas, et ekspertiisi tegemist oma allkirja ehtsuse kohta
       ta ei soovi. Hageja poolt esile toodu, et lepingu kõikidel lehtedel tema allkirja ei ole, ei
       muuda lepingut kehtetuks. Ükski seadus ei nõua, et lepingu kõik leheküljed peaksid
       olema lepingupoolte poolt alla kirjutatud. Lepingu allkirjastamine selliselt (kõikide
       lehtede allkirjastamine) ei toimu ka tava kohaselt. Seega vaidluse lahendamisel
       arvestas kohus tõendina mh ka kohtule esitatud kirjalikku töölepingut.
                                                                                           4

13. Töölepingu (t lk 48-52) kohaselt võttis kostja hageja tööle 4-kuulise katseajaga alates
    03.03.2014 tähtajatult (punkt 1) elektriku abimehe ametikohale (punkt 2.1). Töötasu
    suuruseks on lepingu kohaselt 355 eurot kuus (bruto) või 2.13 eurot tunnis (bruto).
    Lepingus märgitu kohaselt tuli hageja töötasu kanda Irina Saltokova (hageja ema)
    pangakontole üks kord kuus (punkt 3.3). TLS §-ga 5, millele hageja hagiavalduses on
    viidanud, seonduvalt märkis kohus, et poolte vahel sõlmitud tööleping sisaldab kõiki
    § 5 lõikes 1 nõutud andmeid, sh andmeid töö eest makstava tasu kohta (punkt 5).

14. TLS § 28 lõike 2 punkti 2 kohaselt on tööandja kohustatud maksma töö eest töötasu
    kokkulepitud tingimustel ja ajal. Swedbank AS-i maksekorraldustega (t lk 31, 32) on
    tõendatud, et kostja kandis hageja ema IS pangakontole 20.06.2014 hageja maikuu
    töötasu 299.47 eurot ja 11.07.2014 juunikuu töötasu 299.47 eurot.

15. Asjaolu, et hageja töötas Belgias, ei ole kostja vaidlustanud. Seda tõendavad kaudselt
    hageja esitatud töögraafikud (t lk 33-35) ja lennupiletid (t lk 26-28). Hageja on
    väitnud, et tööandja lubas talle töötasu, mida kirjalik tööleping ei kajasta, maksta
    sularahas. Kostja on hagivastuses märkinud, et hageja ei ole sellist kokkulepet, et
    töötasuks oli kokku lepitud 10 eurot tunnis, tõendanud. Hageja selgitus ja põhjendus
    on eluliselt usutav ja hageja on esitanud ka sellekohased tõendid. Hageja esitatud
    poolte kirjavahetus (t lk 70-73) tõendab, et kostja otsis tööle elektrikut, töötasuks
    pakuti alates 10 eurot tund. Lähetatud töötajate küsimustikust (originaal ja tõlge – t lk
    74-77) nähtuvalt on hageja, kes küsimustiku täitis, tegevuseks märkinud „elektrik“,
    riigiks „Belgia“ (küsimustiku 2. lehekülje esimesest lahtrist nähtuvalt oli töötamise
    koha riigiks Belgia), esimeseks tööpäevaks küsimustiku täitmise kuupäev 11.03.2014,
    kuutasuks 1500 eurot, päeva töötundide arv 8, nädala töötundide arv 40. Hageja
    esitatud palgastatistika veebileht http://www.tarkjapalk.ee/palgastatistika/euroopa-
    riikide-palk (t lk 78-81) tõendab Belgia töötasu alammäära 2011.a juulis 1444 eurot.

16. Kostja ei ole oma väidet, et tööleping hagejaga lõppes 30.06.2014 lepingu
    ülesütlemisega katseajal, tõendanud. TLS § 86 lõige 1 sätestab tööandjale töölepingu
    ülesütlemise õiguse katseajal. Kostja ei ole väitnud ega tõendanud, et ta oleks
    võlaõigusseaduse (VÕS) § 195 lõike 1 järgi töölepingu ülesütlemisavalduse hagejale
    teinud. Kostja poolt vastuse lisana 3 esitatud väljavõte e-maksuametist (t lk 55)
    hagejale lepingu ülesütlemisavalduse esitamist ei tõenda. Tegemist on tõenäoliselt
    kostja poolt e-maksuametile esitatuga.

17. Poolte vastandlikud seisukohad selle kohta, kas hageja töötas elektrikuna või elektriku
    abilisena, hageja rahaliste nõuete lahendamist ei mõjuta, kuna need ei väära kohtu
    põhjendusi hagejal saada oleva töötasu suuruse kohta. Siiski märkis kohus, et hageja
    oli Tallinna Transpordikooli lõputunnistusest (t lk 69) nähtuvalt täitnud täies mahus
    elektriku õppekava ning ülalviidatud küsimustikku (mida ta oma väitel täitis kostjaga
    konsulteerides) märkinud tegevuseks „elektrik“.

18. Lennupilet tõendab hageja saabumist Tallinna 12.07.2014. Vaidluse lahendamisel ei
    oma tähtsust poolte erimeelsus selles, kas hageja töötas kostja juures 2. või 3. märtsist
    2014, sest esimene kuu, mille eest hageja töötasu nõuab, on maikuu 2014. Hageja
    nõue ei puuduta 2014.a märtsikuud.

19. Ülalmärgitud tõendite alusel luges kohus tõendatuks hageja nõuded täiendava töötasu
    saamiseks 2014.a mai-, juuni- ja juulikuu eest hageja nõutud suuruses ehk kokku
                                                                                                  5

       kolme kuu eest 4103.63 eurot (sh maikuu eest 1466.73 eurot, juunikuu eest 1325 eurot
       ja juulikuu eest 720 eurot).

   20. TLS § 71 kohaselt on tööandjal kohustus hüvitada töölepingu lõppemisel töötajale
       töötaja poolt kasutamata jäänud aegumata põhipuhkus. Puhkuse hüvitise suuruseks,
       mille kohus kostjalt hageja kasuks välja mõistis, on 591.90 eurot.

   21. Kohus ei hinnanud tõenditena maksekorraldusi, mis ei puuduta hagetava perioodi
       töötasu (t lk 29, 30) ja kostja poolt 21.04.2015 esitatud tekstita e-kirja lisa (t lk 86) kui
       käesolevasse vaidlusesse mittepuutuvat ning 27.04.2015 tekstita e-kirja lisasid (t lk
       93-107) kui korduvalt esitatuid või vaidlusesse mittepuutuvaid.

Apellatsioonkaebus
   22. 29.05.2015 esitatud apellatsioonkaebuses palub kostja tühistada maakohtu otsuse ja
       teha uus otsus, millega jätta hagi rahuldamata. Maakohus on rikkunud otsuse
       tegemisel materiaal- ja menetlusõiguse norme ning hinnanud ebaõigesti tõendeid.

   23. Puudub vaidlus, et poolte vahel on tööleping kirjalikult sõlmitud, mh sisaldub selles
       kokkulepe töötasu kohta. TLS § 29 lõige 2 on kohaldatav ainult juhul, kui poolte vahel
       TLS § 5 lõike 1 punkti 5 kohane kirjalik dokument töötasu suuruse kohta puudub.
       Antud juhul oli kirjalik kokkulepe olemas, seega on kohus vääralt tuvastanud töötasu
       suuruse TLS § 29 lõike 2 alusel, tuginedes palgastatistikale. Töötasu teistsugust
       suurust kui lepingus kokkulepitu oli hagejal võimalik tõendada ainult kirjaliku
       tõendiga ehk töölepinguga. Veelgi enam, veebilehe palgastatistika kajatab ainult
       töötasu alammäära, mitte tasu suurust, mida makstakse tavaliselt elektriku abilistele
       sarnastel asjaoludel.

   24. Kohus on töötasu tuvastamisel tuginenud hageja esitatud kirjavahetusele, millel ei ole
       tsiviilkohtumenetluse seadustiku (TsMS) § 238 lõike 1 punkti 1 esimese lause järgi
       asjas tähtsust, kuna kohtu poolt tuvastatu kohaselt on hageja asunud kostja juurde
       tööle 2014.a 2. või 3. märtsil. Portaali www.okidoki.ee kuulutused pärinevad aga
       2014.a oktoobrist. Ei ole eluliselt usutav, et pooled leppisid töötasus kokku mitu kuud
       peale töösuhete algust. Lisaks on kostjal tõsised kahtlused nimetatud kuulutuse
       kostjale omistamise osas. Väljavõttest nähtuvalt on kirjavahetus peetud XXX
       kasutajatunnusega isikuga. Internetis kujunenud tava kohaselt pannakse
       kasutajatunnuseks enda või ettevõtte nimega sarnane tunnus. Viidatud kasutajatunnust
       ei saa kuidagi seostada kostjaga. Nimetatud kuulutuste tähtsuse puudumisele viitab ka
       see, et tööd on pakutud XXX kasutajatunnusega isikule. Hageja nimeks ei ole A.
       Eeltoodud kahtlused viitavad sellele, et kostjal ei ole mingit seost kõnealuse kuulutuse
       ja kirjavahetusega. Seega ei ole pooled leppinud kokku töötasus 10 eurot tunnis. Sama
       väljavõte on esitatud ka tsiviilasjas nr 2-14-61961, kus hagejaks oli AŽ, kes on
       nimetatud väljavõtte omistanud endale. Seega portaalis okidoki.ee peetud kirjavahetus
       ei ole töötasu suuruse kokkuleppe poolte vahel.

   25. Töötasu suuruse tuvastamisel on kohus tuginenud ka lähetatud töötaja küsimustikule,
       mis ei kajasta töösuhet ega töötasu suurust poolte vahel, seega ei tõenda see samuti
       töötasu suuruse kokkulepet.

   26. Eeltoodust tulenevalt on kohus töötasu suuruse kohta teinud otsuse tuginedes
       lubamatutele tõenditele.
                                                                                               6

   27. Kostja esitas kaebuses ka taotluse tõendi vastuvõtmiseks. Kui kostja sai käesolevas
       asjas tehtud maakohtu otsusest teada, pöördus ta oma lepingulise esindaja poole
       võlatunnistusega, mille alusel soovis esitada hageja vastu nõude rahalise kohustuse
       täitmiseks. Nimetatud võlatunnistuse uurimisel avastati, et hageja oli tunnistanud oma
       kohustust kostja ees summas, mille pidi tagasi maksma hiljemalt 31.12.2014.
       Käesoleva menetluse seisukohalt on oluline, et võlatunnistuses oli hageja kinnitanud,
       et töötasu oli talle kuni 30.06.2014 makstud täies mahus. Kostja ei ole nimetatud
       tõendit maakohtule esitanud, kuna oli veendumusel, et dokument puudutab ainult
       kostja kohustust hageja ees. Samas omab nimetatud dokument olulist tähendust
       käesolevas menetluses, kuna selles on hageja kinnitanud, et kokkulepitud töötasu on
       temale makstud ning tal ei ole selles osas pretensioone. Nimetatud asjaolu kinnitab
       veelkord, et poolte vahel oli töötasu suuruses kokku lepitud.

Vastustaja seisukoht
   28. Hageja vaidleb apellatsioonkaebusele vastu, palub jätta selle rahuldamata ja maakohtu
       otsuse muutmata.

Tsiviilkolleegiumi seisukoht
   29. Kolleegium, tutvunud tsiviilasja materjalidega, leiab, et apellatsioonkaebuse väited ei
        anna alust maakohtu otsuse tühistamiseks. Kaebuses on apellant jäänud maakohtus
        esitatud seisukohtade ja tõendite juurde. Kuna maakohus on neile asjakohaselt ja
        piisavas ulatuses vastanud, siis ringkonnakohus samu põhjendusi TsMS § 654 lõike 6
        alusel ei korda. Kolleegium ei tuvastanud maakohtu poolt menetlusõiguse normide
        olulisi rikkumisi ega materiaalõiguse normide ebaõiget kohaldamist. Samuti võtab
        kolleegium apellatsioonkaebuse läbivaatamisel ja lahendamisel aluseks maakohtus
        tuvastatud faktilised asjaolud, kuivõrd puuduvad kahtlused nende tõendamise
        menetluse või protokolli õiguspärasuse või ebapiisava ulatuse kohta. Alljärgnevalt
        vastab kolleegium apellatsioonkaebuse seisukohtadele.

   30. Esmalt juhib kolleegium apellandi tähelepanu TsMS § 440 lõikele 1 ja § 652 lõikele 7,
       millest tulenevalt kui kostja võtab maakohtus hagi õigeks (sh osaliselt), siis hagi selles
       osas rahuldatakse ja kostja on õigeksvõtuga seotud ka apellatsioonimenetluses.
       Käesolevas asjas nähtub kaebusest, et kostja vaidlustab maakohtu otsuse täies
       ulatuses, kuigi 18.03.2015 vastuses hagile võttis ta saamata puhkusetasu nõude
       osaliselt (summas 86 eurot) õigeks (t lk 44-46). Kaebus ei sisalda ka põhjendust,
       millised elulised ja/või õiguslikud asjaolud annavad kaebaja arusaama järgi kohtule
       aluse olla mitteseotud maakohtus menetlusosalise poolt selgelt väljendatud osalise
       õigeksvõtuga. Ringkonnakohtule sellised asjaolud teada ei ole, mistõttu 86 euro
       suuruse saamata puhkusetasu väljamõistmise osas puudub alus maakohtu otsust
       tühistada muid kaebuse väiteid analüüsimata.

   31. Ringkonnakohus ei nõustu apellandi seisukohtadega, nagu oleks maakohus tuginenud
       otsust tehes lubamatutele tõenditele ja et tulenevalt TLS § 5 lõike 1 punktist 5 on töö
       eest makstava tasu kokkuleppe tõendamine välistatud muude tõenditega kui kirjaliku
       dokumendiga juhul, kui töötasu kokkulepe sisaldus kirjalikus dokumendis. Vastavalt
       TsMS § 229 lõikele 2 võib tõendiks olla tunnistaja ütlus, menetlusosalise vande all
       antud seletus, dokumentaalne tõend, asitõend, vaatlus ja eksperdiarvamus. Maakohus
       tugines otsuse tegemisel lisaks kirjalikus vormis töölepingule ka hageja poolt
       töötegemise kohas Belgias sealse sotsiaalinspektori nõudel 11.03.2014 täidetud
       lähetatud töötajate küsimustikule, interneti portaalis www.okidoki.ee sama tööandjaga
                                                                                          7

   toimunud kirjavahetusele ja andmetele miinimumtöötasu kohta Belgia Kuningriigis
   juulikuus 2011. Tegemist on dokumentaalsete tõenditega TsMS § 272 lõike 1 mõttes,
   millised kogumis igakülgselt täielikult ja objektiivselt hinnates andsid kolleegiumi
   arvates maakohtule piisava siseveendumuse, et hageja väide selle kohta, et lisaks
   töölepingus kokkulepitud Eestis kehtiva alampalga suuruses töötasu kohta oli poolte
   vahel täiendav suuline kokkulepe sularahas makstava töötasu osas, vastab
   tegelikkusele. Hageja väite elulisele usutavusele annab kolleegiumi arvates olulist
   tugevust töötegemise kohas objekti kontrollima tulnud sotsiaalinspektorile 11.03.2014
   töötaja poolt antud andmed mh oma töötasu (1500 eurot), tegevusala (elektrik) ja
   tööandja (RE) kohta. Apellant kinnitab, et RE on tema juhatuse liige (t lk 113). Samas
   ei ole apellant toonud kohtu ette asjaolusid, millised teeksid eluliselt usutavaks
   põhjused, miks töötaja pidi oma teisel töönädalal kohaliku võimu esindajale valetama
   oma tegeliku töötasu ja tegevusala kohta, kui tal tööandjaga tegelikkuses selliseid
   kokkuleppeid ei olnud. Küll aga on selline töötasu kokkulepe kooskõlas mh direktiivi
   96/71/EÜ art 3 lõikega 1, milline kohustab liikmesriike tagama, et art 1 lõikes 3
   sätestatud tööandjad, kes lähetavad oma töötajaid liikmesriigi territooriumile,
   kindlustavad lähetatud töötajatele töötingimused (sh töötasu alammäära), mille on
   kehtestanud liikmesriik, kus tööd tehakse. Hageja tõendas, et juba 3 aastat enne hageja
   töötamist oli Belgia kuningriigis kehtivaks alampalgaks täistööajaga 1444 eurot.

32. Iseenesest õige on apellandi seisukoht, et 2014.a oktoobrikuus toimunud kirjavahetus
    portaalis www.okidoki.ee ei tõenda otseselt pooltevahelist töötasu kokkulepet sama
    aasta märtsis. Samas annab see kirjavahetus kogumis muude tõenditega veenvust
    hageja väidetele, näidates, et ka peale pooltevahelise töösuhte lõppemist otsis kostja
    tööle elektrikuid välismaale, pakkudes töötasuks alates 10 eurot tunnis. Kostja on
    kaebuses seadnud kahtluse alla, kas nimetatud kuulutusi saab omistada temale, kuid
    samas ei ole ta lükanud ümber kirjavahetuses otseselt temale viitavaid faktilisi
    asjaolusid ega toonud kohtu ette selliseid faktilisi asjaolusid, mis välistaksid
    kirjavahetuses otseselt kostjale viitavate asjaolude (firma nimetus E, telefon Belgias
    XXXXXXXXXXXX, allakirjutaja „J“) elulise usutavuse. Nt oli pooltevahelises
    töölepingus tööandja esindajaks märgitud EB. Asjaolu, et tõendist ei nähtu, kes
    võimaliku tööotsijana konkreetselt tööpakkujaga suhtles, ei vähenda kirjavahetuse kui
    kaudse tõendi usaldatavust kogumis muude eelpool käsitletud tõenditega.

33. Apellatsioonimenetlusega seotud menetluskulud jäävad TsMS § 171 lõike 1 alusel
    apellandi kanda.

34. TsMS § 174 lõike 1 alusel määrab kolleegium järgnevalt kindlaks apellandi poolt
    vastustajale hüvitamisele kuuluva vajaliku ja põhjendatud vastustaja menetluskulude
    suuruse. Vastavalt taotlusele (t lk 128) koosnevad vastutaja menetluskulud lepingulise
    esindaja tasust 5 tunni eest kokku 400 eurot, so 1h=80 eurot. Esindaja toimingutena on
    taotluses esile toodud kaebusega tutvumine, arutamine ja kaebusele vastuse
    koostamine. Lisaks nähtub taotlusest, et S OÜ, mille kaudu esindaja teenust osutas, ei
    ole käibemaksukohuslane, mistõttu oli arve kliendile väljastatud käibemaksuta.

35. Kolleegium on seisukohal, et arvestades apellatsioonimenetluse sisu ja mahtu, on
    taotletav vastustaja lepingulise esindaja tasu põhjendatud ja vajalik. Eesti Advokatuuri
    liikmeks mitteoleva lepingulise esindaja tunnitasu 80 eurot (käibemaksuta) vastab
    Eestis tavapärasele ja kohtupraktikas aktsepteeritud sarnase kvalifikatsiooniga esindaja
    tasu suurusele sarnase mahu ja keerukusega kohtuasjades.
                                                                                  8



36. Taotlust TsMS § 177 lõike 4 alusel menetluskuludelt viivise väljamõistmiseks VÕS
    § 113 lõike 1 teises lauses sätestatud määras vastustaja ei esitanud.



     Ele Liiv                  Indrek Parrest              Imbi Sidok-Toomsalu
  /allkirjastatud              /allkirjastatud                /allkirjastatud
   digitaalselt/               digitaalselt/                   digitaalselt/

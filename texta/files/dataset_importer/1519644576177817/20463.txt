                         KOHTUOTSUS
                                EESTI VABARIIGI NIMEL


Kohus                              Harju Maakohus, Tartu mnt kohtumaja

Kohtukoosseis                      Kohtunik Sirje Õunpuu

Otsuse tegemise aeg ja koht        23. märts 2016.a, Tallinn

Tsiviilasja number                 2-15-118351
                                   XXX ja XXX hagi XXX vastu elatise nõudes
Tsiviilasi
                                   XXX     avaldus  lastega  suhtlemise     korra
                                   kindlaksmääramiseks
Tsiviilasja hind                   3 510 eurot
                                   Hageja I/Puudutatud isik I: XXX(isikukood XXX)
Menetlusosalised ja nende
esindajad                          Hageja II/Puudutatud isik II: XXX(isikukood XXX)
                                   Laste esindaja riigi õigusabi korras vandeadvokaat
                                   Aavo Aadli (e-post aavo.aadli@mail.ee )
                                   Hagejate seaduslik esindaja/Puudutatud isik III:
                                   XXX(isikukood XXX; elukoht XXX; e-post XXX),
                                   esindaja XXX (e-post XXX )
                                   Kostja/Avaldaja XXX(isikukood XXX; elukoht
                                   XXX; e-post XXX), esindaja XXX (e-post XXX)
                                   Haabersti        Linnaosa       Valitsus      (e-post
                                   Kai.Luik@tallinnlv.ee     ),   esindaja   lastekaitse
                                   peaspetsialist Kai Luik
Kohtuistungi toimumise aeg         01. märts 2016.a

Kohtuistungil osalenud isikud      Hagejate seaduslik esindaja/Puudutatud isik III XXX
                                   ja tema esindaja XXX, Kostja/Avaldaja XXX ja
                                   tema esindaja XXX, laste esindaja vandeadvokaat
                                   Aavo Aadli ning omavalitsuse esindaja Kai Luik
RESOLUTSIOON

   1. Hagi rahuldada.
   2. Välja mõista XXX igakuine elatis tütrele XXX tema ülalpidamiseks alates
      28.08.2015.a kuni lapse täisealiseks saamiseni 23.08.2031.a suuruses, mis
      vastab poolele Vabariigi Valitsuse poolt kehtestatud kuupalga alammäärale
      (kuni 31.12.2015.a 195 eurot kuus; käesoleval hetkel 215 eurot kuus).
   3. Välja mõista XXX igakuine elatis tütrele XXX tema ülalpidamiseks alates
                                                                                      1(5)
      28.08.2015.a kuni lapse täisealiseks saamiseni 23.08.2031.a suuruses, mis
      vastab poolele Vabariigi Valitsuse poolt kehtestatud kuupalga alammäärale
      (kuni 31.12.2015.a 195 eurot kuus; käesoleval hetkel 215 eurot kuus).
   4. XXX on õigus väljamõistetud elatise käsutamiseks.
   5. Elatis tuleb tasuda XXX arvelduskontole nr XXXXXXXXXX.
   6. Määrata kindlaks XXX ning tema tütarde XXX ja XXX suhtlemise kord
      alljärgnevalt:
       6.1 Lapsed, XXX ja XXX, kohtuvad oma isaga iga nädala laupäeval või
       pühapäeval alates kella 12.00 kuni 20.00. Selleks tuleb XXX lastele järele ja
       toob nad õhtul koju tagasi. Konkreetne päev ja aeg määratakse kindlaks
       vanemate vastastikusel kokkuleppel hiljemalt eelneva nädala pühapäeval kella
       20.00.

       6.2 Lapsed kohtuvad isaga iga nädala teisipäeval ja neljapäeval alates kella
       18.00 kuni 20.00. Isa võtab lapsed ema elukohast ja toob nad sinna ka tagasi.

       6.3 Emadepäeva veedavad lapsed emaga ja isadepäeva isaga.

       6.4 Isal on õigus lastega tähistada oma sünnipäeva sünnipäeva päeval või
       koosveedetaval nädalavahetusel.

       6.5 Isal on õigus laste sünnipäeval kohtuda lastega.

       6.6 Lapsed veedavad jõulupühad paarisaastatel emaga ja paaritutel isaga,
           aastavahetuse vastupidi.

       6.7 Laste ema kohustub informeerima laste isa e-kirja või sms-i teel laste
           elukoha muutusest.

       6.8 Juhul, kui laps haigestub isa juures viibimise ajal viisil, et tema
           transportimine ei ole mõistlik, jääb laps kuni tervenemiseni isa juurde,
           vastupidisel juhul korraldab isa lapse viimise ema elukohta. Kui laps
           haigestub enne isaga kohtumist viisil, mis takistab kodust väljumist (nt
           palavik vms), teatab ema sellest viivitamatult isale sms-i teel. Laps kohtub
           isaga järgmisel määratud kohtumisajal.

       6.9 Erakorralist meditsiinilist sekkumist nõudva või muu last puudutava
           hädaolukorra puhul peab üks vanem teavitama sellest teist vanemat
           esimesel võimalusel.

       6.10 Kõik laste kohtumised isaga leiavad aset tingimusel, et isa ei ole
           tarvitanud alkoholi.
Menetluskulude jaotus

Riigi õigusabi tasu ja kulud jätta Eesti Vabariigi kanda ning ülejäänud menetluskulud
poolte endi kanda

Edasikaebamise kord

Kohtuotsuse peale võib esitada apellatsioonikaebuse Tallinna Ringkonnakohtule 30 päeva
                                                                                        2(5)
jooksul alates otsuse kättesaamisest. Apellatsioonikaebus võidakse lahendada kirjalikus
menetluses, kui kaebuses ei taotleta selle lahendamist istungil.
Kohtu selgitus menetlusabi taotlemise kohta
Vastavalt tsiviilkohtumenetluse seadustiku (TsMS) § 187 lg-le 6 peab seaduses sätestatud
tähtaja järgimiseks menetlusabi taotleja tegema tähtaja kestel ka menetlustoimingu, mille
tegemiseks ta menetlusabi taotleb, eelkõige esitama kaebuse. Kaebuse põhjendamiseks või
riigilõivu tasumiseks või kaebuses esineva sellise puuduse kõrvaldamiseks, mis on seotud
menetlusabi taotlemisega, annab kohus sellisel juhul mõistliku tähtaja pärast menetlusabi
andmise taotluse lahendamist, kui nimetatud taotlus ei olnud esitatud põhjendamatult või
tähtaja pikendamise eesmärgil. See ei välista menetlustähtaja ennistamist.



Hageja nõue
XXX ja XXX esitasid 28.08.2015.a Pärnu Maakohtule maksekäsu kiirmenetluse avalduse
XXX vastu elatise väljamõistmiseks. Pärnu Maakohtu 22.09.2015.a määrusega lõpetati
maksekäsu kiirmenetlus ja anti nõue üle Harju Maakohtule menetluse jätkamiseks
hagimenetluses.
07.10.2015.a esitasid hagejad kohtule nõuetekohase hagiavalduse. Avalduse kohaselt on XXX
ja XXX abielust sündinud 23.08.2013.a. kaksikud tütred XXX ja XXX. Vanemad elavad
lahus alates 2015.a. juunist ja lapsed elavad koos emaga. Isa on tütreid üleval pidanud vähesel
määral ja mitteregulaarselt. Hagejad taotlevad kostjalt elatise väljamõistmist seaduses
sätestatud miinimumsummas kummalegi lapsele alates 28.08.2015.a.

Kostja vastuväited ja avaldus lastega suhtlemiskorra kindlaksmääramise nõudes
Kostja vaidleb hagile vastu, soovib elatist maksta väiksemas summas ning pidada ise lapsi
ülal. 50% ajast lapsed viibivad isaga ja sel ajal isa annab lastele vahetult ülalpidamist st
toitlustab, majutab, riietab. Kostja nõustub maksma elatist laste ülalpidamiseks kummalegi
lapsele 100 eurot ning ülejäänud osa panna laste iseseisvasse ülalpidamisse. Selgitab, et omab
perioodilist tööd ning tema sissetulek ei ole pidev. Kui lapsed viibivad vähemalt 3 päeva
nädalas isa juures, siis nende ülalpidamist saavad toetada kostja ema, õde ja õetütar.
Kostja on 22.10.2015.a. esitanud kohtule avalduse lastega suhtlemise korra määramiseks.
Soovib suhelda lastega rohkem, kuid laste ema teeb sellele takistusi. Ema juures lastel puudub
kindel päevakord. Kostja elamistingimused on paremad kui laste emal. Isa soovib osaleda
laste kasvatamises võrdselt emaga. Palub määrata lastega suhtlemise kord selliselt, et lapsed
viibivad 2 päeva emaga ja seejärel 2 päeva isaga.


Hagejate esindaja vastuväited kostja avaldusele lastega suhtlemiseks
Laste ema ei pea kostja poolt esitatud avalduse väiteid õigeks ja põhjendatuks. Suhtlemine
kostjaga on praktiliselt lõppenud, sest laste vanemad asusid eraldi elama põhjusel, et laste isa
eluviis oli vastutustundetu ja seotud alkoholi kuritarvitamisega. Kostja ei soovi nimetatud
probleemi lahendada. Laste ema ei ole teinud isale takistusi lastega suhtlemiseks kui kostja on
kaine. Alkoholi tarvitanuna ta jääb magama ja kui keegi teda segab, siis muutub agressiivseks.
See on põhjus, miks ema ei luba lapsi isa juurde kui viimane on tarvitanud alkoholi. Ema on
muutnud nii enda kui laste päevaplaani seoses sellega, et lubada lastel isaga rohkem koos
aega veeta. Laste elamistingimustel ema juures ei ole midagi viga, pealegi soovib laste ema
koos laste vanaemaga osta suuremat korterit. Kostjal ei ole mingit mõjuvat põhjust, miks ta ei
saa omada püsivat töökohta. Põhjuseks on vaid alkoholiprobleemid. Sellises olukorras peab
                                                                                           3(5)
laste ema alati kui annab lapsed isale üle, veenduma, kas viimane on kaine. Seepärast ei soovi
ka laste ema laste jäämist isa juurde ööseks. Arvestades eeltoodut ja laste vanust soovib ema,
et ema elukoht oleks laste püsielukoht ja nad kohtuksid isaga. Sellisel juhul on emal terviklik
ülevaade laste elust, sest vanemate suhted on pingestatud, koostöö laste huvides ei ole hetkel
võimalik ja nad ei suuda vahetada vajalikku informatsiooni. Pakub isa ja laste suhtlemiseks
järgmist korda: isal on võimalik kohtuda lastega igal nädalavahetusel ühel puhkepäeval,
milline lepitakse kokku nädal varem. Samuti saab isa lastega kohtuda teisipäeva ja neljapäeva
õhtul kahe tunni jooksul.
Haabersti Linnaosavalitsuse seisukoht
XXX on lastekaitsetöötajatele väitnud, et laste ema on lastega kohtumiseks teinud mõistliku
pakkumise, millega ta nõustub. Lapsed võiksid tema juures ööbida siis, kui nad on juba
suuremad. Mõlemad vanemad hoolivad oma lastest ja soovivad neile parimat. Linnaosa
Valitsus ei toeta suhtlemiskorda, mille kohaselt lapsed veedavad vanematega aega kahe
päeva kaupa. Vanemad on ema pakkumisega nõustunud ja seda toetab ka laste elukohajärgne
omavalitsus.
Laste esindaja seisukoht
Vanemad ei vaidle laste hooldusõiguse üle. Lapsed elavad emaga ja kohtuvad isaga. Kostja
soovib suhtluskorra kindlaksmääramise taotlusega luua uusi reegleid sisuliselt hooldusõiguse
küsimustes. Ilmselt on soov seotud elatise maksmise küsimusega. Lapsed vajavad
kasvamiseks ja arenemiseks stabiilsust, ühte eluaset, mida saavad nimetada koduks, aga ka
kohtumist teise vanemaga. Toetab isaga kohtumiseks laste ema poolt pakutud varianti.
Kohtuotsuse põhjendus
Tulenevalt seadusest (perekonnaseaduse (PKS) §-id 96 ja 97) on vanemad kohustatud andma
ülalpidamist oma alaealisele lapsele.
XXX ja XXX abielust on sündinud 23.08.2013.a. kaksikud tütred XXX ja XXX, kes on
käesolevalt 2 aasta ja 7 kuu vanused. Vanemad elavad lahus alates 2015.a. juunist ja lapsed
elavad koos emaga. Hagejate esindaja sõnul tekkisid kodus probleemid kostja poolt
vastutustundetult alkoholi tarvitamise tõttu. Kostja lahkus ühisest perest juunis 2015.a.
Hagejad leiavad, et kostja on täitnud laste ülalpidamiskohustust vähesel määral ja juhuslike
summadena ning taotlevad laste isalt elatise väljamõistmist alates kohtule avalduse
esitamisest ja summas, mis võrdub seaduses sätestatud elatise minimaalsuurusega kummalegi
lapsele. Hageja on lastega kodune kuna lapsed on alla 3 aasta vanad.
Kostja ei ole nõus taotletud elatisega ja peab seda liiga suureks. Soovib, et lapsed elaksid igas
kuus pool aega isaga, sellisel juhul ei pea ta suuremat elatist maksta. Nõustub maksma 100
eurot lapse kohta kuus. Väidab, et teenib vaid 400 eurot kuus, seepärast ei ole võimeline
maksma küsitud elatist. Kostja on varem selgitanud, et ei oma püsivat töökohta ja teenib
töötasu ebaregulaarsete summadena. Tõendamaks, et on laste ülalpidamist toetanud, on
esitanud oma pangakonto väljavõtted (tl 35-57). Väljavõtete kohaselt on XXX vanemate
kooselu ajal kandnud raha abikaasa arvele : märtsis 2014.a. 730 eurot ja samal ajal kaupluses
kulutanud 158 eurot, aprillis 2014.a. 735 eurot, augustis 2014.a. 637 eurot ja kulutanud poes
256 eurot, ülejäänud kulutused on väiksemad. Tõenditest nähtuvalt ei ole kostja töötasuks
olnud kindlasti 400 eurot. Juunis 2015.a. (abikaasade lahku elama asumine) on kostja
kandnud abikaasa arvele 715 eurot, seejärel hakkavad summad vähenema. Kostja sõnul on tal
alates 02. detsembrist 2015.a. püsiv töökoht, kuid palgatõendit kohtule ei ole kostja esitanud.
Seega ei ole kostja tõendanud, et tema töötasu on 400 eurot.
PKS § 120 lõike 4 kohaselt ühine hooldusõigus ei välista last kasvatava vanema õigust
esitada teise vanema vastu hagi lapse ülalpidamise väljamõistmiseks. PKS § 100 lõiked 1 ja 2
sätestavad, et ülalpidamist antakse üldjuhul raha perioodilise maksmisega (elatis) ning

                                                                                            4(5)
alaealise lapse vanem täidab lapse ülalpidamise kohustust elatise maksmise teel eeskätt juhul,
kui ta ei ela lapsega koos või kui ta ei osale lapse kasvatamises.
Vastavalt PKS §-le 99 määratakse ülalpidamise ulatus kindlaks lapse vajadustest ja tema
tavalisest elulaadist lähtudes. Seejuures arvestatakse lapse kõiki eluvajadusi, sealhulgas tema
võimete ja kalduvuste kohase haridusega seotud kulutusi, samuti tema kasvatamise kulutusi.
Igakuine elatis ühele lapsele ei või olla väiksem kui pool Vabariigi Valitsuse kehtestatud
kuupalga alammäära.
Kostja ei ole välja toonud asjaolusid, mis PKS §102 lg 2 kohaselt annaksid põhjuse elatise
väljamõistmiseks alla seadusega kehtestatud elatise minimaalsuuruse.
TsMS § 486 lg 2 kohaselt loetakse hagi hagimenetluse tähenduses esitatuks alates maksekäsu
kiirmenetluse avalduse esitamisest.
Kohus asub seisukohale, et elatis laste isalt tuleb välja mõista suuruses, mis vastab poolele
Vabariigi Valitsuse kehtestatud kuupalga alammäärale ja alates avalduse esitamisest
28.08.2015.a. Otsuse täitmise käigus saavad pooled teha tasaarvestuse nimetatud perioodi
jooksul kostja poolt tasutud elatise osas.
PKS § 118 kohaselt teostavad vanemad lapse suhtes ühist hooldusõigust ja täidavad
hoolduskohustust omal vastutusel ja üksmeeles, pidades silmas lapse igakülgset heaolu.
Suhtlusõigus on osa lihasele vanemale kuuluvast põhiseaduslikust vanemaõigusest (PS § 27).
Eesti Vabariigi lastekaitse seaduse § 28 sätestab, et lapsel, kes on lahutatud ühest või
mõlemast vanemast, on õigus säilitada isiklikud suhted ja kontakt mõlema vanemaga ja
lähedaste sugulastega, välja arvatud juhul, kui see kahjustab last. PKS § 143 lg 1 kohaselt on
lapsel õigus isiklikult suhelda mõlema vanemaga. Mõlemal vanemal on kohustus ja õigus
suhelda lapsega isiklikult. Sama paragrahvi lg 2 kohaselt peab vanem hoiduma tegevusest,
mis kahjustab lapse suhet teise vanemaga või raskendab lapse kasvatamist.
Kohus ära kuulanud laste vanemate, omavalitsuse ja lapse esindajate seisukohad leiab, et ei
toeta laste isa seisukohta nagu peaksid lapsed viibima võrdse aja kummagi vanema juures.
Lapsed on alles 2-aastased, üle elanud vanemate lahkumineku ja saabumas on lasteaeda
minek. Kui lapsed on nende muutustega kohanenud, siis tuleb ka kõne alla ööbimine isa
juures. Kohaliku omavalitsuse väitel olevat XXX nendega vesteldes olnud samal seisukohal ja
toetanud seni toiminud korda. Kohus arvestanud kõigi menetlusosaliste arvamusi, määrab
kindlaks XXX suhtlemiskorra oma tütardega otsuse resolutsioonis märgitud viisil.
TsMS § 173 lg 1 kohaselt esitab asja menetlenud kohus menetluskulude jaotuse
menetlusosaliste vahel kohtuotsuses või menetlust lõpetavas määruses. Menetluskulud jätta
poolte endi kanda.

/allkirjastatud digitaalselt/
Sirje Õunpuu
kohtunik




                                                                                          5(5)

                                                                                   4-16-5213




                            KOHTUOTSUS
                                EESTI VABARIIGI NIMEL


Kohus                               Harju Maakohus

Otsuse tegemise aeg ja koht         22. septembril 2016 Tallinn, Liivalaia kohtumaja

Väärteoasja nr                      4-16-5213

Kohtunik                            Külli Iisop

Väärteoasi                          Andreas Otti kaebus PPA Põhja prefektuuri Lääne-Harju
                                    politseijaoskonna patrulltalituse 27.06.2016 otsusele
                                    väärteoasjas nr 2317,16,006667

Kohtumenetluse pooled               Kaebuse esitaja:   Andreas           Otti      (isikukood
                                    39701200810; elukoht: xxxx)

                                    Kohtuväline menetleja: PPA Põhja prefektuuri
                                    korrakaitsebüroo               liiklusjärelevalvekeskuse
                                    menetlustalitus (asukoht: Rahumäe tee 6/1, Tallinn)

Asja läbivaatamine                  Kirjalik menetlus

RESOLUTSIOON
1. Jätta Andreas Otti kaebus PPA Põhja prefektuuri liiklusmenetlustalituse 27.06.2016
otsusele, milles taotleti karistuse kergendamist, rahuldamata.

2. Tühistada otsus rahatrahvi tasumise aja osas ning KarS § 66 lg 2 alusel määrata, et
Andreas Ottile mõistetud rahatrahv 120 eurot on võimalik tasuda ositi, s.o 6 kuu jooksul
võrdsetes osades alates kohtuotsuse jõustumisest ehk 20 (kakskümmend) eurot kuus.

Trahv tuleb tasuda kohtuvälise menetleja otsuses näidatud Rahandusministeeriumi arvele
EE891010220034796011 SEB Pangas, arvele EE932200221023778606 Swedpank pangas, arvele
EE403300333416110002 Danske pangas või arvele EE701700017001577198 Nordea pangas.
Kohustuslik on märkida viitenumber 10220151387701.

Edasikaebamise kord
Väärteomenetluse seadustiku (VTMS) §-de 155 ja 156 alusel on menetlusaluse isiku advokaadist
kaitsjal, kohtuvälisel menetlejal või tema advokaadist esindajal õigus esitada kassatsioonikaebus


                                              1
Riigikohtule 30 päeva jooksul arvates kohtuotsuse kättesaamisest, teatades kassatsiooni
esitamisest maakohtule 7 päeva jooksul samast päevast arvates.

Asjaolud ja kohtumenetluse poolte seisukohad
1. 27.06.2015 otsusega määras PPA Põhja prefektuuri korrakaitsebüroo liiklusjärelevalvekeskuse
menetlustalituse väärteomenetleja Andreas Ottile karistuseks liiklusseaduse (LS) § 227 lg 2 ja §
242 lg 1 järgi rahatrahvi 30 trahviühikut, s.o 120 eurot.
Otsuse kohaselt juhtis A. Otti 27.06.2016 kell 19.16 Tallinnas, Sõpruse pst-l A.H. Tammsaare tee
suunas mootorsõidukit kiirusega 76 km/h +/- 3 km/h olukorras, kus lubatud suurim kiirus sellel
teelõigul on 50 km/h ning ületas sellega lubatud suurimat kiirust mitte vähem kui 23 km/h. Samuti
puudusid esmase juhiloa omajana auto ees ja taga nähtaval kohal algaja juhi tunnusmärgid. Sellise
tegevusega eiras A. Otti LS § 15 lg 1 p 2 ja § 106 lg 3 nõudeid.

2. A. Otti oma kaebuses kohtule palus vähendada määratud karistust miinimummäärani. Kaebaja
tunnistab oma süüd ning kahetseb oma tegu. Samuti väidab kaebaja, et rikkumise hetkel ei
tekitanud ta liiklusohtlikku olukorda ning tegu oli toime pandud ettevaatamatusest. Kaebajal
puuduvad varasemast kehtivad väärteokaristused. Lisaks palub kaebaja arvestada asjaolu, et ta ei
tööta hetkel, sest asub alates 05.07.2016 ajateenistusse ning seega on kaebaja majanduslik olukord
kehv.

3. Kohtuväline menetleja vastuses kaebusele leiab, et vaidlustatud otsuse muutmiseks või
tühistamiseks puudub alus ning kaebus tuleb jätta rahuldamata.
Vastavalt LS § 227 lg 2 sätetele karistatakse mootorsõidukijuhi poolt lubatud suurima sõidukiiruse
ületamise eest 21 kuni 40 km/h rahatrahviga kuni 100 trahviühikut või sõiduki juhtimise õiguse
äravõtmisega kuni 6 kuuni. Sama paragrahvi lõike 5 p 1 kohaselt võib kohus või kohtuväline
menetleja LS § 227 lõikes 2 sätestatud süüteo toimepanemise eest kohaldada lisakaristusena
sõiduki juhtimisõiguse äravõtmist 1 kuust kuni 3 kuuni.
Kuivõrd kohtuväline menetleja ei pidanud sõiduki juhtimise õiguse äravõtmist põhi- või
lisakaristusena vajalikuks, siis kohaldati A. Otti suhtes kiirmenetlust, millega menetlusalune isik
nõustus ja piirduti vaid rahatrahvi määramisega. A. Otti karistati LS § 227 lg 2 ettenähtud väärteo
toimepanemise eest rahatrahviga 30 trahviühikut, s.o 120 eurot, mis on 1/3 sanktsiooni määrast.
Samuti arvestas kohtuväline menetleja kergendavate asjaoludega, milleks olid isiku puhtsüdamlik
kahetsus, süü tunnistamine, ning lähtus õiguskorra kaitsmise huvidest ja samuti võimalusest
mõjutada A. Otti edaspidi hoiduma süütegude toimepanemisest.
Kohtuväline menetleja nõustus trahvi tasumise määramisega ositi

Tuvastatud asjaolud ja kohtu järeldused
4. Kohus, läbi vaadanud esitatud kaebuse ning kohtuvälise menetleja kirjaliku seisukoha ning
kontrollinud väärteoasja nr 2317,16,006667 materjale, leiab, et kaebuse saab vastavalt VTMS §
120 lg-le 1 lahendada kirjalikus menetluses.

5. Poolte vahel ei ole vaidlust selles, et 27.06.2016 peatati sõiduautoga 50 km/h lubaval teelõigul
73 km/h sõitev A. Otti, kelle juhitaval autol puudusid ees ja taga algaja juhi tunnusmärgid.
A. Otti tunnistas nii kohtule esitatud avalduses kui ka kohtueelses menetluses, et juhtis
väärteoprotokollis kirjeldatud ajal ja kohas sõiduautot ning ületas kiirust. Kaebaja poolt
toimepandut tõendab lisaks isiku enda ütlustele veel videosalvestus ja kiirusmõõturi kasutamise
protokolli ning millest nähtub, et politsei poolt kasutatud seadme lugem 50 km/h teelõigul oli 73
km/h ning sellest tulenevalt ületas kaebaja mõõdetaval teelõigul lubatud sõidukiirust mitte vähem,
kui 23 km/h. Avaldaja tunnistab ka seda, et tema juhitud sõiduautol puudusid algaja juhi
tunnusmärgid ning toodud rikkumist kinnitab veel materjalidele lisatud videosalvestis.

                                               2
Kaebaja väitel on ta teo toime pannud ettevaatamatusest. Kohus kaebaja seisukohta ei jaga ning
märgib, et kaebaja on oma ülekuulamise protokollis (lk 3) omakäeliselt selgitanud, et ületas kiirust
auto tehnilise olukorra kontrollimiseks. Seega on A. Otti teo toime pannud otsese tahtlusega, ta
teadis, et ületab kiirust ja tahtis või vähemalt möönis seda.

On tõendatud A. Otti poolt kiiruse ületamine, s.o LS § 15 lg 1 p-s 2 kirjeldatu, samuti see, et
kaebaja sõidukil puudusid ees ja taga algaja juhi tunnusmärgid, s.o LS § 106 lg 3 sätestatud
rikkumine ning tema teod on õigesti kvalifitseeritud LS § 227 lg 2 ja § 242 lg 1 järgi.

6. KarS § 56 lg 1 kohaselt on karistamise aluseks isiku süü. Karistuse mõistmisel kohtu poolt või
määramisel kohtuvälise menetleja poolt arvestatakse ka kergendavaid ja raskendavaid asjaolusid,
võimalust mõjutada süüdlast edaspidi hoiduma süütegude toimepanemisest ja õiguskorra
kaitsmise huvisid.

A.Otti karistati LS § 227 lg 2 ja § 242 lg 1 ettenähtud väärtegude toimepanemise eest KarS § 63
lg 1 alusel LS § 201 lg 2 järgi rahatrahviga 30 trahviühikut, s.o summas 120 eurot.
Seega on A. Ottile kahe teo eest määratud kergemaliigiline karistus ning sedagi alla sanktsiooni
keskmist määra.

Mõistes menetlusalusele isikule kergema karistuse ja sellegi alla sanktsiooni keskmist määra, on
menetleja seega arvestanud, et isik on oma süüd tunnistanud ning karistust raskendavad asjaolud
puuduvad.
Kohtu hinnangul peab A. Otti talle mõistetava karistusega tunnetama, et juht ei tohi liikluseeskirja
nõuetesse suhtuda ükskõikselt. Kui kaebaja soovib edaspidigi mootorsõiduki juhina liikluses
osaleda, tuleb tal oma käitumist oluliselt muuta ning liigelda viisil, mis oleks turvaline nii iseendale
kui ka teistele kaasliiklejatele.

Kohus leiab, et A. Ottile määratud karistus vastab tema süü suurusele, on kooskõlas karistuse eri-
ja üldpreventiivsete eesmärkidega ning selle tühistamiseks puudub alus.

7. Samas leiab kohus, et arvestades A. Otti majanduslikku olukorda, asjaolu, et kaebaja on
ajateenistuses ning ajateenija toetus ei ole suur (olenevalt auastmest 100-200 eurot), on mõistlik
kohalda tema suhtes KarS § 66 lg 2 sätteid ja anda talle võimalus tasuda mõistetud rahatrahv 120
eurot 6 kuu jooksul, tasudes seega igas kuus 20 eurot.

Kohus selgitab täiendavalt, et rahatrahvi tasumine kuue kuu jooksul on kaebaja õigus, mitte
kohustus. Kaebajal on alati võimalus trahv enne otsusega määratud tähtaega ära maksta. Väärteo
eest mõistetud karistused kantakse karistusregistrisse ning kustutatakse sealt aasta möödumisel
alates trahvi täielikust tasumisest. Seega on rahatrahvi võimalikult kiire tasumine kaebaja enda
huvides.

Otsuse tegemisel juhindub kohus VTMS §-dest 132 p 2, 133, 134.


Külli Iisop
Kohtunik

/allkirjastatud digitaalselt/



                                                 3

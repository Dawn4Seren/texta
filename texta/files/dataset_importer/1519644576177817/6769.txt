                        KOHTUMÄÄRUS
Kohus                           Harju Maakohus

Määruse tegemise aeg ja koht    20.09.2016.a Tallinn, Liivalaia kohtumaja

Kohtuasja nr                    1-15-2681

Kohtunik                        Eha Popova

Kohtuistungi sekretär           Julia Senkevitš

Tõlk                            Natalia Senkevitš

Kohtuasi                        Vangla materjalid Alla Pronina tingimisi enne tähtaega
                                vangistusest vabastamiseks

Süüdimõistetu                   Alla Pronina (ik 48605192289) viibib Vanglas

Kohtuistungi toimumise aeg,     13.09.2016.a Tallinn      Liivalaia   kohtumaja,   avalik
                                kaugkohtuistung
koht


RESOLUTSIOON

1. Vabastada Alla Pronina karistuse kandmisest tingimisi enne tähtaega katseajaga 6
(kuus) kuud.

2. KarS § 76 lg 5 alusel allutada Alla Pronina        katseajal KarS §-s 75 sätestatud
käitumiskontrollile ning kohustada teda järgima KarS § 75 lg 1 p 1 -6 sätestatud
kontrollnõudeid:
   1) elama kohtu määratud alalises elukohas XXXX;
   2) ilmuma kriminaalhooldaja määratud ajavahemike järel kriminaalhooldusosakonda
      registreerimisele;
   3) alluma kriminaalhooldaja kontrollile oma elukohas ning esitama talle andmeid oma
      kohustuste täitmise ja elatusvahendite kohta;
   4) saama kriminaalhooldusametnikult eelneva loa elukohast lahkumiseks Eesti
      territooriumi piires kauemaks kui viieteistkümneks päevaks;
   5) saama kriminaalhooldusametnikult eelneva loa elu-, töö- või õppimiskoha
      vahetamiseks;
                                                 2
   6) saama kriminaalhooldusametnikult eelneva loa Eesti territooriumilt lahkumiseks ja
      väljaspool Eesti territooriumi viibimiseks.

3. Kohaldada Alla Pronina suhtes käitumiskontrolli ajal KarS § 75 lg 2 p 2, 2-1, 7 ja 8
sätestatud kohustusi:
- mitte tarvitada alkoholi;
- mitte omada või tarvitada narkootilisi või psühhotroopseid aineid;
-mitte suhelda talle teadaolevalt kriminaalkorras karistatud isikutega (va lähisugulased)
ilma kriminaalhooldusametniku loata;
- osaleda kriminaalhooldaja poolt määratud sotsiaalprogrammis.

4. Alla Proninale määratud katseaja ja käitumiskontrolli kulgemist arvestada alates
kohtumääruse jõustumisest.

5. Määrata Alla Proninale kriminaalhooldaja Viru Vangla kriminaalhooldusosakonna
juhataja määramisel ja saata määrus täitmiseks kriminaalhooldusosakonnale.

6. Alla Pronina vabastada määruse jõustumisel.

Määrus saata teadmiseks vanglale, prokurörile ja süüdimõistetule.

Edasikaebamise kord
Määrusele saab esitada 15 päeva jooksul määruskaebuse Harju Maakohtule.

Asjaolud ja kohtumääruse põhjendused

Vangla esitas Harju Maakohtule materjalid kinnipeetava Alla Pronina tingimisi enne tähtaega
vangistusest vabastamiseks.

Alla Pronina tunnistati Viru Maakohtu 26.10.2015.a otsusega süüdi KarS § 199 lg 2 p 5,7,8,9
järgi ning talle mõisteti karistuseks 6 kuud vangistust. KarS § 65 lg 2 alusel liideti mõistetud
karistusele Viru Maakohtu 06.07.2012 otsusega mõistetud ärakandmata karistus - 6 kuud
vangistust - ja mõisteti liitkaristuseks 1 aasta vangistust. KarS § 68 lg 1 alusel arvati vangistuse
hulka vahi all viibitud aeg ning mõisteti kandmisele kuuluvaks karistuseks 11 kuud ja 27 päeva
vangistust. Kohtuotsus jõustus 17.12.2015.a.

Karistuse kandmise algus oli 01.02.2016.a ja lõpp on 28.01.2017.a.

Alla Pronina kohta kinnipidamisasutuses koostatud iseloomustusest nähtub, et
individuaalset täitmiskava talle ei koostata. Kinnipeetav ei tööta oma tervisliku seisundi tõttu,
kuid osaleb aktiivselt usulistes tegevustes ning käib regulaarselt kaplani juures vestlustel. Lisaks
on MTÜ XXXXsaatnud Vanglasse iseloomustuse Alla Pronina kohta, mille kohaselt on ta
edukalt läbinud rehabilitatsiooniprogrammi ajavahemikul 21.02.2015- 27.01.2016, mille põhjal
MTÜ usub, et Alla Pronina on valmis alustama sotsiaalselt aktsepteeritud elu.
Distsiplinaarkaristusi ei ole. Vangla toetab A. Pronina tingimisi ennetähtaegset vabastamist.

Alla Pronina kohta kriminaalhoolduses koostatud iseloomustusest nähtub, et vabanemisel
asub ta elama aadressil XXXX. Kodukülastuse käigus selgus, et tegemist on 2-toalise korteriga.
Korterimaksete eest võlgnevusi ei ole. Korter on kinnipeetava vanemate ühisomandis. Antud
elamispinnal elavad kinnipeetava vanemad XXXXja XXXXkoos kahe alaealise lapsega. Enne
                                               3
vangistust oli A. Pronina sissetulekuks igakuiselt makstav töövõimetuspension ning tal on
vabanemisel võimalus taastada pension. Vabanemisjärgselt töökoht puudub.

Alla Pronina taotleb kohtult tingimisi ennetähtaegset vanglast vabastamist. On nõus kuue
kuulise katseajaga. Kriminaalkorras karistatud kaks korda, vanglas esimest korda. Kannab
karistust varguste eest. Elama asub ema juurde aadressil, XXXX. Narkootikume tarvitas ammu,
peale rehabilitatsiooni ei ole 3,5 aastat narkootikume tarvitanud. On muutnud oma vaateid
elule, elab jumala sõna järgi. Saab aru, et on ise süüdi ja kahetseb väga. On nõus
lisakohustustega.
Abiprokurör Katrin Tron esitas kirjaliku seisukoha, mille kohaselt prokurör nõustudes vangla
seisukohaga toetab Alla Pronina ennetähtaegset vabastamist. Isik             on teist  korda
kriminaalkorras karistatud ja kannab esimest vangistust. Ta võtab vangistust õppetunnina
elus ning saab aru, et see on tema käitumise tagajärg. Prokurör leiab, et on otstarbekas
allutada A. Pronina KarS § 75 sätestatud käitumiskontrollile 6 (kuueks) kuuks ning vangla ja
kriminaalhooldaja poolt taotletud lisakohustused on abiks kriminaalhoolduse läbimisel.

Kohus, tutvunud esitatud materjalide ja prokuröri kirjaliku seisukohaga ning ära kuulanud
süüdimõistetu arvamuse, leiab, et Alla Pronina võib vangistusest tingimisi ennetähtaegselt
vabastada.

Tingimisi enne tähtaega vangistusest vabastamise otsustamisel arvestab kohus kuriteo
toimepanemise asjaolusid, süüdlase isikut, varasemat elukäiku ning käitumist karistuse kandmise
ajal, samuti tema elutingimusi ja neid tagajärgi, mida võib süüdlasele kaasa tuua tingimisi enne
tähtaega karistusest vabastamine. Seega võtab kohus taotluse läbivaatamisel arvesse kõik Alla
Pronina isikut iseloomustavad andmed – tema käitumist nii kuriteo toimepanemisele eelnenud
ajal, sellel ajal ning sellele järgnenud perioodil.

Antud juhul peab kohus põhjendatuks vabastada kinnipeetav vangistusest tingimisi
ennetähtaegselt. Alla Pronina viibib vangistuses esimest korda, ta kannab karistust teise astme
kuriteo eest. Süüdimõistetu on suutnud karistuse kandmise ajal käituda korrektselt, mida
kinnitab distsiplinaarkaristuste puudumine. Vangla ja prokurör toetavad A. Pronina tingimisi
ennetähtaegset vabastamist.

Kohus usub, et praegune vangistus on pannud A. Pronina mõistma, et toimepandud kuritegudele
järgnevad tema igapäevast elu ja heaolu oluliselt piiravad tagajärjed ning ta on enda
õigusvastasest käitumisest ka vajalikud järeldused teinud. Kohus leiab, et kinnipeetavale võib
anda võimaluse näidata, et ta on suuteline õiguskuulekalt käituma.

Kohtu hinnangul võimaldab A. Pronina tingimisi ennetähtaegne vabastamine kohaldada tema
üle käitumiskontrolli ning seeläbi teostada järelevalvet väljaspool kinnipidamisasutust,
kindlustamaks positiivseid muutusi, andes samas talle võimaluse tõestada, et ta on asunud
paranemise teele ning on võimeline edaspidi järgima seaduskuulekat eluviisi. Katseajal on
võimalik hinnata kinnipeetava püüdlusi oma elu korraldamisel, samuti kehtivate tavade ja
reeglite järgimisel. Kriminaalhooldusseaduse § 1 lg 1 kohaselt valvatakse kriminaalhoolduse
käigus kriminaalhooldusaluse käitumise ja temale kohtu või prokuröri poolt pandud kohustuste
täitmise järele ning soodustatakse kriminaalhooldusaluse sotsiaalset kohanemist eesmärgiga
mõjutada teda hoiduma kuritegude toimepanemisest.

Pärast vabanemist on A. Proninal olemas kindel elukoht ning kriminaalhoolduse kohaldamisega
on nõustunud ka süüdimõistetu, saades aru selle vajalikkusest ja kasulikkusest oma edasise elu
korraldamisel. Kõik need asjaolud aitavad kohtu hinnangul kaasa kinnipeetava edaspidisele
õiguskuulekale käitumisele ning ühiskonnas aktsepteeritavate hoiakute ja tõekspidamiste
                                              4
omaksvõtmisel. Kohus usub, et süüdimõistetu on nüüdseks teinud karistusest vastavad järeldused
ning oskab edaspidises elus käituda normikohaselt.

Kohus juhindub KarS § 76 ja KrMS §-dest 426, 432, 383, 384.


Eha Popova
Kohtunik

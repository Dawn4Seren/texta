                                                                             2-15-117419




                                  KOHTUOTSUS
                                 Eesti Vabariigi nimel


Kohtuasja number               2-15-117419

Otsuse tegemise aeg ja koht    21. märts 2016, Jõhvi kell 16.00

Kohus                          Viru Maakohus

Kohtunik                       Helgi Vinni
                               OÜ Crystal de Luxe hagi M. J.`i vastu võlgnevuse 920
Kohtuasi
                               euro nõudes.
                               Hagihind 920 eurot

Kohtuistungi toimumise aeg     Kirjalik menetlus

Menetlusosalised ja nende      Hageja:               Crystal de Luxe OÜ (RK xxx)
esindajad
                               Hageja seaduslik      Roman Tsiunel (juhatuse liige, e-post:
                               esindaja:             podzalog.ee@gmail.com)

                               Kostja:               M. J. (IK xxx, käesoleval ajal viibib
                                                     xxx)



RESOLUTSIOON

   1. Crystal de Luxe OÜ hagi M. J.`i vastu võlgnevuse 920 euro nõudes rahuldada
      osaliselt.

   2. Välja mõista kostjalt M. J.`ilt hageja Crystal de Luxe OÜ kasuks 15.04.2015
      lepingust nr. 412 tulenev võlgnevus summas 477 (nelisada seitsekümmend seitse)
      eurot 43 senti, sh põhivõlgnevus 300 eurot, lepingutasu 10 eurot, intress 150
      eurot ja viivised ajavahemiku 15.05.2015-18.01.2016 eest 17,43 eurot VÕS § 113 lg
      1 alusel.

   3. Jätta hageja menetluskulud 50% ulatuses kostja M. J.`i kanda ja välja mõista M.
      J.`ilt hageja Crystal de Luxe OÜ kasuks menetluskulud (1/2 riigilõivust) summas
      87 (kaheksakümmend seitse) eurot 50 senti.

   4. Riigilõiv summas 87,50 eurot ja muud asjas kantud menetluskulud jätta hageja
      enda kanda.

                                                                                           1
   5. Kostja menetluskulud jätta täies ulatuses kostja enda kanda.

   6. Saata kohtuotsus menetlusosalistele teadmiseks.

Edasikaebamise kord

Menetlusosalised võivad esitada otsuse peale apellatsioonkaebuse. Apellatsioonkaebuse võib
esitada vahetult Tartu Ringkonnakohtule 30 päeva jooksul, alates otsuse apellandile
kättetoimetamisest, kuid mitte hiljem kui viie kuu möödumisel Viru Maakohtu kohtuotsuse
avalikult teatavakstegemisest. Tartu Ringkonnakohus võib apellatsioonkaebuse lahendada
kirjalikus menetluses, kui kaebuses endas ei taotleta selle lahendamist istungil.
Apellatsioonkaebuse esitamisel tasutakse riigilõivu sama palju, kui tuleb tasuda hagi või muu
avalduse esialgsel esitamisel maakohtule, arvestades kaebuse ulatust.

Menetluskulude jaotust saab vaidlustada üksnes selle kohtulahendi peale edasi kaevates, millega
menetluskulude jaotus kindlaks määrati. Hüvitatavate menetluskulude suurust saab vaidlustada
selle kohtulahendi peale edasi kaevates, millega menetluskulude rahaline suurus kindlaks
määrati. Menetluskulude kindlaksmääramise peale võib edasi kaevata menetluskulude
hüvitamiseks õigustatud või menetluskulusid kandma kohustatud isik, kui vaidlustatav
menetluskulude summa ületab 200 eurot. Menetluskulude kindlaksmääramise vaidlustamisel
tekkinud kulusid ei hüvitata.

ASJAOLUD

1. Crystal de Luxe OÜ esitas 17.08.2015 Pärnu Maakohtule maksekäsu kiirmenetluse avalduse
M. J.`i vastu võlgnevuse 709,25 euro ja lisanduva viivise nõudes ja menetluskulude
hüvitamiseks. 26.08.2015 tegi kohus makseettepaneku, mida ei õnnestunud võlgnikule kätte
toimetada. Pärnu Maakohtu 16.12.2015.a, määrusega anti maksekäsu kiirmenetluses olev nõue
üle Viru Maakohtule hagimenetlusse.

Viru Maakohtu 23.12.2015 määrusega jäeti hagi käiguta, hagejale anti tähtaeg puuduste
kõrvaldamiseks.

2. Hageja kõrvaldas puudused 18.01.2016, esitades kohtule hagi M. J.`i vastu 920 euro
võlgnevuse nõudes. Hagiavalduse kohaselt on hageja ja kostja vahel 15.04.2015 sõlmitud
laenuleping/kliendileping nr. 412, mille alusel hageja andis kostjale laenu 300 eurot,
tagastamise tähtajaga 15.09.2015. Laenu tasumine pidi toimuma 5 osamaksena. Kostja pidi
tasuma laenu kogusummas 460 eurot, so põhivõlgnevus 300 eurot, lepingutasu 10 eurot ja
intressid summas 150 eurot (10% kuus laenusummast 300 eurot, so 50 eurot kuus, lepingu p.
5.1; 6.1). Kostja ei ole lepingust tulenevat kohustust täitnud. Võlgnevusele lisanduvad
kõrvalnõuded kogusummas 460 eurot, sh 64 eurot vastavalt lepingu p. 8.4 ja viivised summas
396 eurot (0,65% päevas põhinõudelt alates 15.05.2015-18.01.2016). Hageja palub kostjalt
välja mõista võlgnevuse kogusummas 920 eurot, millest on laenusumma 300 eurot,
lepingutasu 10 eurot, intressid 150 eurot, laenu sissenõudmisega seotud menetluskulud 64
eurot (lepingu p. 8.4.5) ja viiviseid 396 eurot. Menetluskulud summas 175 eurot (riigilõiv)
palub hageja jätta kostja kanda (tl. 17-29).

KOSTJA VASTUS

3. Kostja esitas 15.02.2016 kohtule vastuse, milles nõustus tema vastu esitatud hagiga osaliselt –
põhivõlgnevuse osas. Kostja ei nõustunud kõrvalnõuetega, kuna need on liiga suured, seega
kostja neid ei tunnista. Kostja nõustus kirjaliku menetlusega (tl. 36).

                                                                                                2
4. Kohus teatas 18.02.2016 menetlusosalistele, et vastavalt TsMS § 403 lg 1 lahendab hagi
kirjalikus menetluses ja andis neile tähtaja avalduste ja dokumentaalsete tõendite esitamiseks
kuni 04. märtsini 2016.a. Kohus teatas, et kohtuotsus tehakse teatavaks 21. märtsil 2016 kohtu
kantselei kaudu (tl. 39).

Menetlusosalised kohtule täiendavaid taotlusi ja avaldusi ei esitanud.

KOHTUOTSUSE PÕHJENDUSED

5. Kohus, tutvunud hagiavaldusega ja kostja vastusega hagile, ning uurinud tsiviilasja toimikus
olevaid dokumentaalseid tõendeid, leidis, et hagiavaldus on põhjendatud osaliselt ja kuulub
rahuldamisele osaliselt. Tsiviilasja on võimalik lahendada kirjalikus menetluses.

Põhinõue

6. Poolte vahel 15.04.2015.a sõlmitud laenulepingu alusel on kostjale väljastatud kostja poolt
taotletud laenusumma 300 eurot, kostja poolt taotletud perioodiks 5 kuuks. Laenusumma ja
intresside tasumise tähtajaks oli 15. september 2015.a. Kostja oli kohustatud tagastama laenu
viie osamaksena (lepingu p.5.1). Kostja laenu tähtaegselt ei tasunud.

7. TsÜS § 5 alusel tsiviilõigused ja -kohustused tekivad tehingutest, seaduses sätestatud
sündmustest ja muudest toimingutest, millega seadus seob tsiviilõiguste ja -kohustuste
tekkimise, samuti õigusvastastest tegudest. TsÜS § 67 lg 1 järgi tehing on toiming või omavahel
seotud toimingute kogum, milles sisaldub kindla õigusliku tagajärje kaasatoomisele suunatud
tahteavaldus. TsÜS § 67 lg 2 kohaselt tehingud on ühepoolsed ja mitmepoolsed. Mitmepoolne
tehing on tehing, mille tegemiseks on vajalik kahe või enama isiku tahteavaldus. Mitmepoolsed
tehingud on lepingud. Võlaõigusseaduse (VÕS) § 3 p 1 alusel võlasuhe võib tekkida muu
hulgas lepingust. VÕS § 8 lg 1 alusel leping on tehing kahe või enama isiku (lepingupooled)
vahel, millega lepingupool kohustub või lepingupooled kohustuvad midagi tegema või tegemata
jätma.

VÕS 76 sätestab, et kohustus tuleb täita vastavalt lepingule või seadusele. VÕS § 101 lg 1 p 1
ja p 6 kohaselt, kui võlgnik on kohustust rikkunud, võib võlausaldaja nõuda kohustuse täitmist
ja rahalise kohustuse täitmisega viivitamise korral nõuda viivist.

8. Tsiviilkohtumenetluse seadustiku (TsMS) § 438 lg 1 alusel otsust tehes hindab kohus
tõendeid, otsustab, mis asjaolud on tuvastatud, millist õigusakti tuleb asjas kohaldada ja kas hagi
kuulub rahuldamisele.

Hageja ja kostja vahel laenulepingu sõlmimine 15.04.2015.a summas 300 eurot on tõendatud
poolte poolt esitatud allkirjastatud laenulepinguga (tl. 21-28). Laenu tagastamise tähtajaks oli
15.09.2015.

Eeltooduga on tuvastatud, et 15.04.2015 andis hageja kostjale laenu summas 300 eurot, mille
kostja jättis tähtaegselt, so 15.09.2015, tagastamata. Kostja ei ole antud nõuet vaidlustanud,
15.02.2016 kohtule esitatud vastuse kostja nõustus põhinõude summaga.

Hageja on märkinud põhinõudena 460 eurot, arvestades põhivõlgnevusena lisaks võlgnevusele
nii lepingutasu kui ka intressid. Kohus peab vajalikuks selgitada, et põhinõudena saab lugeda
ainult laenuks antud summat, aga mitte lepingutasu, intressi, jne summasid.


                                                                                                 3
9. Kohus leiab, et antud juhul on tõendatud, et kostja poolt on tasumata laenulepingust nr. 412
tulenev võlgnevus summas 300 eurot ning nimetatud summa kuulub kostjalt hageja kasuks
väljamõistmisele.

Intress

10. VÕS § 397 lg 1 kohaselt majandus- või kutsetegevuses antud laenult tuleb maksta intressi.
Muu laenulepingu korral tuleb intressi maksta üksnes juhul, kui see on kokku lepitud. Vaidlust
ei ole selles, et Crystal de Luxe OÜ on andnud laenu oma majandustegevuse raames.
Laenuandjal on õigus otsustada, millise intressiga ta laenu annab. Intress on tasu raha
kasutamise eest, mis lepitakse kokku lepingu kehtivuse ajaks. Lepingu p 5 ja 6 järgi kohustus
kostja maksma 300 eurot laenamisel 5-ks kuuks intressi 150 eurot ((10% kuus laenusummast
300 eurot, so 50 eurot kuus, lepingu p. 5.1; 6.1, lepingus märgitud ka kui krediidi kulukuse
määr). Kostja on lepingut sõlmides sellise tasuga nõustunud. Laen tuli tagastada hiljemalt
15.09.2015. Kostja on lepingut sõlmides sellise tasuga nõustunud. Laen tuli tagastada hiljemalt
11.03.2014.

Kuivõrd lepingu pooled on leppinud kokku lepingujärgse tasu laenu kasutamise eest
kokkulepitud aja jooksul, kuid kostja on jätnud nimetatud kohustuse täitmata, siis on hageja
nõue põhjendatud ja kuulub rahuldamisele ning intressi katteks tuleb kostjalt hageja kasuks
välja mõista 150 eurot.

Lepingutasu

11. Laenulepingu nr. 412 p. 4.5. kohaselt moodustab lepingu sõlmimise tasu (lepingutasu) 10
eurot (tl. 22).

Kuivõrd lepingu pooled on leppinud lepingutasu summas 10 eurot ning kostja on jätnud
nimetatud kohustuse täitmata, siis on hageja nõue põhjendatud ja kuulub rahuldamisele ning
lepingutasu katteks tuleb kostjalt hageja kasuks välja mõista 10 eurot.

Viivis

12. VÕS § 113 lg 1 esimese lause alusel rahalise kohustuse täitmisega viivitamise korral võib
võlausaldaja nõuda võlgnikult viivitusintressi (viivis), arvates kohustuse sissenõutavaks
muutumisest kuni kohase täitmiseni. Viivise määraks loetakse sama seaduse §-s 94 sätestatud
intressimäär, millele lisandub kaheksa protsenti aastas. Kui lepinguga on ette nähtud kõrgem
intressimäär kui seadusjärgne viivisemäär, loetakse viivise määraks lepinguga ettenähtud
intressimäär. Vastavalt 15.04.2015 sõlmitud lepingu p 8.3, kui laenusaaja ei tagasta laenu
lepingus märgitud lõpptähtpäevaks, on laenusaaja kohustatud tasuma laenuandjale tähtaegselt
tasumata laenult viivist 20% kuus (240% aastas) ehk 0.65% tagastamisele kuulunud summast
kalendripäevas.

13. Hageja on arvestanud viivist ajavahemiku 15.05.2015-18.01.2016 eest summas 396 eurot, so
0,65% päevas 249 päeva eest põhivõlgnevuselt 300 eurot (hageja on arvestanud viivist 2-s osas:
15.05.2015-17.08.2015, so 95 päeva eest summas 185,25 eurot ja 18.08.2015-18.01.2016, so
154 päeva eest 210.75 eurot).

Kostja 15.02.2016 kohtule esitatud vastuses ei nõustunud kõrvalnõuete suurusega, väites, et
need on liialt suured. Kostja on töövõimetuspensionär, tema töövõimekaotus moodustab 80% ja
talle on määratud keskmine puue.


                                                                                             4
14. Kostja on töövõimetuspensionär, tema töövõimekaotus moodustab 80% ja talle on määratud
keskmine puue. Lisaks sellele peab kohus vajalikuks viidata asjaolule, et hageja poolt nõutav
viivis kogusummas 395 eurot ületab põhivõlgnevuse (300 eurot) 95 euro võrra, seega on antud
nõue vastuolus hea usu põhimõttega.

Kohus, lähtudes asjaolust, et kostja on kõrvalnõuded, sh viivisenõude vaidlustanud, ning
arvestades tema tervislikku ja majanduslikku olukorda, leiab, et kuigi hagejal on õigus esitada
kostja vastu lepingust tulenev viivise nõue, on põhjendatud mõista viivis välja VÕS § 113 lg 1,
§ 94 alusel.

VÕS § 94 lg 1 sätestab, et kui kohustuselt tuleb vastavalt seadusele või lepingule tasuda intressi,
on intressimääraks poolaasta kaupa Euroopa Keskpanga põhirefinantseerimis-operatsioonidele
kohaldatav viimane intressimäär enne iga aasta 1. jaanuari ja 1. juulit, kui seaduses või
lepinguga ei ole ette nähtud teisiti. Väljaandes Ametlikud Teadaanded ilmunud intressimäära
teadete kohaselt oli Euroopa Keskpanga põhirefinantseerimisoperatsioonidele kohaldatav
viimane intressimäär nii enne 1.07 2015.a., kui ka enne 01.01.2016.a 0,05 %.

Ülaltoodust lähtuvalt rahuldab kohus viivisenõude ajavahemiku 15.05.2015 kuni 18.01.2016
eest summas 17,43 eurot (300 eurot x 8,05% / 365 x 249 päeva) VÕS § 113 lg alusel, mis
kuulub kostjalt hageja kasuks väljamõistmisele.

15. Hageja soovib kostjalt laenu sissenõudmisega seotud menetluskulu 64 euro väljamõistmist.
Vastavalt lepingu 8.4, laenuandjal on õigus laenusajalt nõuda lisaks laenule ja muudele
maksetele ka laenu           sissenõudmisega seotud         menetluskulusid. Menetluskulude
miinimumsuurused on: punkti 8.4.5. kohaselt – menetluskulud hagiavalduse või maksekäsu
kiirmenetluse avalduse esitamisel kohtusse (toimub, kui laenusaaja lepingust tulenevad
kohustused on laenuandja ees pikaajaliselt täitmata) - summas vähemalt 64 eurot. Kohus leiab,
et tüüptingimus, millega krediidiandjal on õigus nõuda krediidisaajale ja käendajale saadetud
kirjalike teadetega seotud kulutuste hüvitamist krediidiandja hinnakirja järgi on VÕS § 42 lg 3
p 5 alusel       tühine. Hageja tõendeid, millest tuleneks tema poolt seoses           kostjale
arvete/meeldetuletuste saatmisega kulutuste tegemine ja kahjude kandmine, esitanud ei ole.

Ülaltoodust lähtuvalt jätab kohus hageja taotluse menetluskulude, summas 64 eurot,
väljamõistmise osas rahuldamata.

Menetluskulud

16. Vastavalt TsMS § 173 lg 1 asja menetlenud kohus esitab menetluskulude jaotuse
menetlusosaliste vahel kohtuotsuses või menetlust lõpetavas määruses.

17. TsMS § 163 lg 1 sätestab, et hagi osalise rahuldamise korral kannavad pooled
menetluskulud võrdsetes osades, kui kohus ei jaota menetluskulusid võrdeliselt hagi
rahuldamise ulatusega või ei jäta menetluskulusid täielikult või osaliselt poolte endi kanda.
TsMS § 173 lg 4 teise lause kohaselt määrab kohus vajadusel kindlaks menetluskulude
proportsionaalse jaotuse menetlusosaliste vahel.

Kuivõrd kohus rahuldas hagi osaliselt, siis jätab kohus menetluskulud (riigilõivu) poolte kanda
võrdsetes osades, so 50% hageja kanda ja 50% kostja kanda.

18. Alates 01.01.2015 kehtiva TsMS § 174 lg 1 kohaselt, menetluskulude rahalise suuruse
määrab menetluskulude jaotuse alusel vajalikus ja põhjendatud ulatuses kindlaks asja menetlev
kohus samas tsiviilasjas, millega seoses kulud tekkisid. Kohus määrab menetluskulude rahalise

                                                                                                 5
suuruse kindlaks ka siis, kui menetlusosalised ei esita menetluskulude kindlaksmääramise
taotlust, võttes aluseks menetluskulude nimekirja või tsiviilasja materjalid.

Hageja on märkinud menetluskuluna riigilõivu kogusummas 175 eurot. Õigusabikulusid ei ole
hageja märkinud. 18.02.2016 kirjaga andis kohus menetlusosalistele tähtaja taotluste, sh
menetluskulude nimekirjade esitamiseks. Pooled kohtule taotlusi ei esitanud.

Kuna kohus jätab menetluskulud (riigilõivu) võrdsetes osades poolte kanda, siis kuulub kostjalt
hageja kasuks väljamõistmisele ½ riigilõivust summas 87,50 eurot.

19. Riigilõiv summas 87,50 eurot ja muud asjas kantud võimalikud menetluskulud jäävad
hageja enda kanda. Kostja võimalikud menetluskulud jäävad täies ulatuses kostja enda kanda.

20. Kohtuotsus on tehtud ülaltoodud põhjendustel ja õiguslikel alustel TsMS § 434, § 438,
§ 442, § 453, § 632, § 632 lg 1 sätete kohaselt


/allkirjastatud digitaalselt/


Helgi Vinni
Kohtunik




                                                                                             6

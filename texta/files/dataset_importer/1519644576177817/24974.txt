                            KOHTUOTSUS
                              EESTI VABARIIGI NIMEL


Kohus                             Tartu Ringkonnakohus

Kohtukoosseis                     Üllar Roostoja, Kai Kullerkupp, Andra Pärsimägi

Otsuse tegemise aeg ja koht       28. jaanuar 2016. a Tartu

Tsiviilasja number                2-14-55558

Tsiviilasi                        A.T. hagi OÜ X vastu 30.07.2014 osanike koosoleku otsuse
                                  tühisuse tuvastamiseks
Tsiviilasja hind                  3500 eurot
apellatsioonikohtus

Vaidlustatud kohtulahend          Tartu Maakohtu 31. märtsi 2015. a otsus

Kaebuse esitaja ja kaebuse liik   A.T. apellatsioonkaebus

Kohtuistungi toimumise aeg        Kirjalik menetlus

Menetlusosalised ja nende         Apellant (hageja): A.T. (isikukood: XXXXXXXXX; elukoht:
                                  XXXXXXX), esindajad vandeadvokaat Indrek Naur ja
esindajad                         vandeadvokaadi abi Annika Tõlgo
                                  Vastustaja (kostja): OÜ X (registrikood: 11201457; asukoht:
                                  XXXXXX), esindaja vandeadvokaadi vanemabi Janar Kuus


RESOLUTSIOON                         1. Jätta Tartu Maakohtu 31. märtsi 2015. a otsus
                                         muutmata.
                                     2. Jätta apellatsioonkaebus rahuldamata.
Menetluskulude jaotus                    3. Jätta     maa-      ja    ringkonnakohtus       kantud
                                             menetluskulud A.T. kanda.




Edasikaebamise kord                   Otsuse peale võib esitada kassatsioonkaebuse Riigikohtule
                                      30 päeva jooksul otsuse kättetoimetamisest.
                                      Hagimenetluses      Riigikohtus     võib    menetlusosaline
                                      menetlustoiminguid teha ning avaldusi ja taotlusi esitada
                                      üksnes vandeadvokaadi vahendusel, kui seaduses ei ole
                                      sätestatud teisiti.
                                      Juhul, kui menetlusosaline taotleb menetlusabi, peab ta
                                      esitama tähtaja kestel kassatsioonkaebuse. Kaebuse
                                      põhjendamiseks või riigilõivu tasumiseks või kaebuses
                                      esineva sellise puuduse kõrvaldamiseks, mis on seotud
                                      menetlusabi taotlemisega, annab kohus mõistliku tähtaja
                                      pärast menetlusabi taotluse lahendamist, kui nimetatud
                                      taotlus ei ole esitatud põhjendamatult või tähtaja pikendamise
                                      eesmärgil.

MENETLUSOSALISTE NÕUDED, VASTUVÄITED JA PÕHJENDUSED
1. A.T. esitas 07.08.2014 hagi OÜ X vastu 30.07.2014 osanike koosolekul vastu võetud
otsuse, millega valiti kostja juhatuse liikmeks V.F., tühisuse tuvastamiseks ning endise
olukorra, mille kohaselt on kostja juhatuse liikmeks hageja, taastamiseks.
Hagiavalduse kohaselt ei järgitud OÜ X 30.07.2014 osanike koosoleku kokkukutsumisel
seaduses ettenähtud korda (osanike koosoleku kokkukutsumise pädevus on juhatusel, mitte
osanikul) ning otsuse vastuvõtmisel kalduti kõrvale koosoleku kutses märgitud päevakorrast
(valida kostja juhatuse liikmeteks järgmiseks kolmeaastaseks perioodiks nii hageja kui V.F.),
mistõttu on koosolekul vastu võetud otsus juhatuse liikme V.F.i valimise kohta tühine. Lisaks
ei järgitud 30.07.2014 kostja osanike koosolekul otsuse vastuvõtmisel ka häid kombeid, sest
V.F. ei küsinud hagejalt nõusolekut juhatuse liikmeks valimise kohta, mis võimaldas hageja
osaühingu juhatusest välja jätta.
2. Kostja hagi ei tunnistanud. Kostja väitel ei ole 30.07.2014 toimunud osanike koosoleku
kokkukutsumisel rikutud seaduse ega põhikirja nõudeid. Osanike koosoleku otsuse tühisuse
tuvastamise aluseks ei ole ka väidetav hea usu põhimõtte rikkumine. Kostja selgitas, et
28.08.2008 kutsuti kostja juhatusest tagasi V.F. seoses tema ametisse asumisega avalikus
sektoris ja sellest tuleneva tegevuspiiranguga eraettevõtluses. Samas otsustati pikendada
hageja volitusi järgmiseks kolmeaastaseks perioodiks. Kuna hageja volitused juhatuse
liikmena lõppesid 29.08.2011, oli tarvis valida uus juhatus. Kui kohus leiab, et esineb alus
osanike 30.07.2014 koosoleku otsuse tühisuse tuvastamiseks, ei saa kohus taastada hageja
volitusi juhatuse liikmena, sest juhatuse liikmeks valimise tähtaja möödumine 29.08.2011 tõi
kaasa hageja ametiaja lõppemise.

MAAKOHTU LAHEND
3. Tartu Maakohus jättis 31.03.2015. a otsusega hagi rahuldamata. Kohus määras, et
kohtuotsuse jõustumisel tuleb tühistada Tartu Maakohtu 14.08.2014 määrusega rakendatud


                                              2
hagi tagamine, millega keelati OÜ-l X praegusel juhatuse liikmel V.F.il OÜ X omandis
olevate kinnisasjade (registriosa nr 3783504, nr 3783604 ja nr 3784904) käsutamine selliselt,
et eelnimetatud kinnisasjade käsutamine on lubatud ainult OÜ X osanike konsensusliku
otsuse alusel.
Hageja on esitanud kostja vastu juriidilise isiku organi otsuse tühisuse tuvastamise nõude.
Osaühingu osanike otsuse kehtetuks tunnistamist saab ÄS § 178 lg 3 järgi nõuda mh osanik,
kes ei osalenud otsuse tegemisel. Antud juhul ei ole vaidlust selles, et hageja on kostja osanik.
Samuti ei ole vaidluse all asjaolu, et hageja ei osalenud kostja 30.07.2014 osanike koosolekul.
Kohtu arvates on ilmne, et 30.07.2014 kostja osanike koosolekul vastu võetud otsus riivab
hageja huve ja sellest tulenevalt on hageja isik, kellel on TsMS § 368 lg 1 mõttes
tuvastushuvi, st ta võib hageda kostja osanike vaidlusaluse koosoleku otsuse tühisuse
tuvastamist.
Osaühingu osanike pädevusse kuulub ÄS § 168 lg 1 p 4 järgi juhatuse liikmete valimine ja
tagasikutsumine. Osanikud võivad ÄS § 168 lg 2 kohaselt võtta vastu otsuseid ka juhatuse ja
nõukogu pädevusse kuuluvates küsimustes. Seega võisid kostja osanikud põhimõtteliselt
vaidlusaluse otsuse (juhatuse liikme valimine) vastu võtta.
Hageja on oma nõuet esitades leidnud, et ta kutsus tolleaegse juhatuse liikmena korduvalt
kokku kostja osanike koosolekuid ning tegi selleks omapoolseid pakkumisi, kuid kostja
osanik V.F. ei reageerinud juhatuse pakkumistele ning järelikult on osaniku poolt 30.07.2014
kokku kutsutud koosolek ebaseaduslik ÄS § 1721 mõttes. Kostja on seevastu leidnud, et
hageja ei olnud enam osanike poolt valitud juhatuse liige, mistõttu oli osanikel õiguslikus
mõttes endil õigus koosolek kokku kutsuda. Pealegi ei ole hageja ÄS § 172 lg-s 2 sätestatud
nõuetele vastavat koosoleku kutset kordagi osanik V.F.ile saatnud.
Äriregistrile 05.09.2008 esitatud kandeavalduse kohaselt otsustati osanike 28.08.2008
koosolekul pikendada juhatuse liikme A.T. volitusi järgmiseks kolmeaastaseks perioodiks.
28.08.2008 kehtis ÄS § 184 lg 2 redaktsioonis, mille kohaselt valiti juhatuse liige tähtajaliselt
kuni kolmeks aastaks, kui põhikirjas ei ole ette nähtud muud tähtaega. Põhikirjaga ei võinud
ette näha, et juhatuse liikme ametiaeg on pikem kui viis aastat. Antud juhul on volituse
kestvuse andmed märgitud ka registrikaardile, mille kohaselt on A.T. kostja juhatuse liige
kuni 28.08.2011 (tl 30).
Alates 01.01.2011 kehtib ÄS § 184 lg 2 redaktsioonis, mille kohaselt valitakse juhatuse liige
tähtajatult, kui põhikirjas ei ole tähtaega ette nähtud. ÄS § 506 lg 51 sätestab, et enne
01.01.2011 valitud juhatuse liikme ametiajale kohaldatakse ÄS § 184 lg 2 sätteid juhatuse
liikme valimise ajal kehtinud redaktsioonis.
Juhatuse liikme valimise ajal kehtinud ÄS § 184 lg 2 redaktsioon nägi ette juhatuse liikmete
tähtajalisuse nõude, välistades liikmete määramise tähtajatult, mis tähendas, et alates
valimisest hiljemalt kolme aasta möödudes isiku kohustused juhatuse liikmena lõppesid, kui
juhatuse ametiaega juhatuse liikme nõusolekul osanike otsusega ei pikendatud või teda enne
tähtaega tagasi ei kutsutud (vt 3-2-1-39-05 p-d 14, 16).
Kuigi hageja on peale 28.08.2011 jätkanud kostja juhatuse liikmena (kohtule ei ole teada, et
A.T. ametiaega juhatuse liikmena oleks tema nõusolekul osanike otsusega pikendatud),
koostades ja esitades kostja majandusaasta aruandeid, ei ole kohtule esitatud osanike otsust,
millest võiks järeldada hageja ametiaja pikendamist tagasiulatuvalt. Samuti ei ole tuvastatav
kostja majandusaasta aruannete kinnitamine teise osaniku V.F.i poolt (tl 35-40). Eeltoodust
tuleneb kohtu hinnangul, et OÜ X oli alates 29.08.2011 sisuliselt juhatuseta seoses juhatuse
liikme A.T. ametiaja lõppemisega ettenähtud tähtaja möödumise tõttu. Seega ei saanud kostja
osanike koosolekut ÄS § 171 lg 1 järgi kokku kutsuda juhatus, mistõttu jättis kohus
tähelepanuta osanik V.F.i 10.06.2014 kostja juhatusele adresseeritud nõude osanike
koosoleku kokkukutsumiseks (tl 11), mida hageja ei ole väidetavalt kätte saanud.



                                               3
Mõlemad kohtumenetluse pooled on nõustunud sellega, et juhatuse puudumisel on osanikel
õigus ja pädevus kokku kutsuda koosolek juhatuse valimiseks.
Asja materjalidest nähtuvalt on osanike koosoleku kutsunud kokku V.F., saates 11.07.2014
teise osaniku A.T. elektronposti aadressile kostja osanike koosoleku kutse (tl 12). ÄS § 172
lg-d 1-2 näevad ette minimaalsed nõuded osanike koosoleku kokku-kutsumiseks. Kohtu
hinnangul vastab V.F.i koostatud kutse (tl 13) sellele ette nähtud vorminõuetele, sisaldades
koosoleku toimumise aega, kohta, päevakorda ja otsuse eelnõu teksti, aga ka põhjendusi
koosoleku kokkukutsumiseks.
Hageja oli 19.07.2014 koosolekust teadlik, vastates 17.07.2014 V.F.ile (tl 12), et ta ei saa
koosolekul osaleda. Muu hulgas on hageja märkinud, et ta ei näe vajadust teha muudatust
juhatuse liikmete hulgas. Ühtlasi on hageja pakkunud kohtumise soovi korral välja omapoolse
aja kokkusaamiseks 22.07.2014 Tallinnas aadressil Käo 40.
Eeltoodust tuleneb, et 19.07.2014 osanike koosolek ei olnud otsustusvõimeline ja seetõttu oli
V.F. osanikuna õigustatud kutsuma kokku uue (korduv)koosoleku. Kohus nõustus kostjaga, et
hageja 17.07.2014 elektronkirja ei saa äriseadustiku tähenduses pidada osaühingu juhatuse
liikme valimiseks kokku kutsutava osanike koosoleku kutseks, kuna see ei vasta seaduses
sätestatud vorminõuetele.
V.F. kostja osanikuna on uut koosolekut kokku kutsudes järginud ÄS § 171 lg-s 6 sätestatut.
Asja materjalidest nähtuvalt saatis V.F. A.T.le 22.07.2014 seaduse nõuetele vastava kostja
osanike koosoleku kutse (korduv) (tl 14, 15), mille hageja on samal päeval kätte saanud
(tl 14) ja vastanud, et temale väljapakutud aeg 30.07.2014 ei sobi ning pakkunud alternatiivse
võimalusena kohtumiseks aja 30.07.2014 Tallinnas, paludes osalemisest eelnevalt teavitada
hiljemalt 27.07.2014 (tl 16). Kohus märkis, et viidatud vastust koosoleku kutsele ei saa samuti
pidada A.T. poolseks osanike koosoleku kokkukutsumiseks äriseadustiku mõttes.
Osanike otsuste vastuvõtmiseks, sh juhatuse liikme nimetamise otsuse vastuvõtmiseks, on
seaduses sätestatud formaliseeritud kord (esmajoones ÄS §-d 168-177). Kohtu hinnangul on
kostja osanik V.F. antud juhul seaduses sätestatud korda järginud. ÄS § 177 lg 1 ei keela
osanikul hääletada enda valimisel juhatuse liikmeks (vt 3-2-1-65-08 p 31).
Kohus oli seisukohal, et käesoleval juhul ei ole rikutud hageja õigust saada teada ja olla kohal
19.07.2014 kostja osanike koosolekul ega 30.07.2014 korduvkoosolekul, samuti ei ole rikutud
hageja hääletamisõigust ega häid kombeid. Hagejale oli endise kostja juhatuse liikmena teada,
et juhatuse liikmeks valimiseks on ÄS § 184 lg-te 1 ja 2 kohaselt vajalik osaühingu osanike
otsus liikmeks valimise kohta ja juhatuse liikme nõusolek. Samas ei teinud hageja ise midagi
selleks, mis võimaldanuks teda otsuse eelnõu teksti kohaselt valida kostja uude juhatusse.

Kuivõrd kohus jättis hageja hagiavalduse rahuldamata, tuleb menetlusosaliste kõik
menetluskulud jätta hageja kanda. Kostja ei ole kohtule oma menetluskulude nimekirja
esitanud. Kuivõrd kostja osales kohtumenetluses seadusliku esindaja kaudu – kõik
menetlustoimingud on tehtud elektrooniliselt OÜ X juhatuse liikme V.F.i poolt isiklikult – ei
ole kostjal eelduslikult menetluskulusid tekkinud.

MENETLUSOSALISTE TAOTLUSED JA PÕHJENDUSED
4. A.T. esitas apellatsioonkaebuse, milles taotleb maakohtu otsuse tühistamist ja asja saatmist
maakohtule uueks läbivaatamiseks. Apellant palub menetluskulud jätta vastustaja kanda.

Apellatsioonkaebuses esitatud väidete kohaselt:
1) on maakohus kohtuotsuse tegemisel rikkunud menetlusõiguse norme – TsMS § 436 lg-t 1,
§ 436 lg-t 4 ja § 442 lg-t 8. Maakohus ei ole analüüsinud kõiki apellandi poolt esitatud väiteid
ja tõendeid. Osanik V.F. ei olnud ebaseaduslikult kokku kutsutud 30.07.2014 osanike
koosolekul õigustatud otsuseid vastu võtma seetõttu, et koosolekul ei osalenud või ei olnud


                                               4
esindatud kõik osanikud (OÜ X osanikeks on V.F. ning A.T.). Kohus ei pööranud sellele
argumendile tähelepanu;

2) on maakohus rikkunud selgitamiskohustust. Kohus viitas alles kohtuotsuses sellele, kuidas
hageja oleks saanud oma jätkuvaid juhatuse liikme õiguseid põhistada ja tõendada. Apellandi
jaoks oli üllatuslik, et kohus ei juhtinud varasemalt poolte tähelepanu tõendamiskoormise
jaotumisele. Eeltoodust tulenevalt ja kohtu selgitamiskohustuse täitmata jätmise tõttu peab
apellant koos käesoleva apellatsioonkaebusega esitama tõendeid oma juhatuse liikme
volituste kinnitamiseks (s.o et A.T. oli juhatuse liige ka pärast 28.08.2011). Apellant esitab
tõendina OÜ X 23.12.2011 osanike koosoleku protokolli, mis on mõlema osaniku, s.o nii A.T.
kui V.F.i poolt allkirjastatud 30.12.2011 (lisa 1). Apellant on seisukohal, et tema juhatuse
liikme ametiaja pikenemine toimus kooskõlas osanike tahtega ning see on tuvastatav.
Järelikult ei olnud tarvis V.F.i poolt 30.07.2014 koosoleku kokkukutsumist. Ühtlasi oleks
kohus saanud kontrollida, et 17.07.2014 on apellant kui kostja juhatuse liige esitanud ja
kinnitanud registripidajale OÜ X 2013. a majandusaasta aruande (lisa 2). Niisamuti on hageja
esitanud ka äriühingu 2011-2012 ja varasemaid majandusaasta aruandeid (lisa 3);

3) ei ole 30.07.2014 osanike koosolekul läbiviimisel ja otsuse vastuvõtmisel järgitud varem
ära näidatud päevakorda ja otsuse eelnõud. Kohus on ekslikult leidnud, et apellandi
osalemisõigust koosolekul ei ole rikutud.

5. OÜ X vaidleb apellatsioonkaebusele vastu ja taotleb selle rahuldamata jätmist. Vastustaja
palub jätta asja materjalide juurde võtmata apellatsioonkaebuse lisad 1-3 ja jätta
menetluskulud apellandi kanda.

Vastuväidete kohaselt:
1) ei esine maakohtu tegevuses menetlusõiguse normide rikkumist, sest esimese astme kohus
on hinnanud kõiki apellandi poolt esitatud vastuväited ja tõendeid;

2) on kohus õigesti leidnud, et osanike otsuste vastuvõtmiseks, sh juhatuse liikme nimetamise
otsuse vastuvõtmiseks, on seaduses sätestatud formaliseeritud kord (esmajoones ÄS §-d 168-
177). Kohtu hinnangul on kostja osanik V.F. antud juhul seaduses sätestatud korda järginud;

3) ei ole kohus rikkunud selgitamiskohustust. Vastustaja leiab, et esimese astme kohtu
ülesanne ei ole anda menetluse poolele suuniseid ja õigusnõustamist ning seda eriti veel siis,
kui poolt esindab advokaat. Käesoleva vaidluse puhul oli pooltele selge, millistele õiguslikele
alustele tuleb vaidluse lahendamisel tugineda;

5) palub vastustaja jätta apellatsioonkaebusega esitatud täiendavad tõendid asja materjalide
juurde võtmata. Juhul, kui ringkonnakohus leiab, et uute tõendite esitamine
apellatsioonmenetluses on lubatud ja vajalik asja õigeks lahendamiseks, on vastustaja
seisukohal, et nendega ei ole võimalik tõendada asjaolu, et apellant oli juhatuse liikmeks ka
vaidlusaluse osanike koosoleku otsuse vastuvõtmise ajal;

6) jätab apellant tähelepanuta olulise asjaolu - tegemist on osanike otsusega, mitte juhatuse
otsusega. Apellant laadis registri keskkonda 30.12.2011. a kolm dokumenti (allkirjastatud
digitaalselt V.F.i poolt 30.12.2011 kell 17:18 ja A.T. poolt 30.12.2011 kell 17:20): põhikirja,
osanike otsuse osakapitali konverteerimiseks eurodeks ja uue põhikirja kinnitamiseks ning
kandeavalduse. Mõlemad osanikud olid need dokumendid allkirjastanud võrdväärsete
osanikena;


                                              5
7) puudub antud vaidluses analoogia Riigikohtu lahendis nr 3-2-1-65- 08 esitatud asjaoludega,
sest puuduvad sellised osanike kaudsete tahteavaldustega otsused, mida saaks lugeda juhatuse
ametiaja pikendamise otsuseks;

8) isegi siis, kui ringkonnakohus asub seisukohale, et apellant võidi valida vaikimisi (osanike
tahteavaldust esitamata ja koosoleku päevakorda lisamata) osaühingu juhatuse liikmeks, ei
saa kohus rahuldada apellandi poolt hagiavalduses esitatud nõuet ennistada teda juhatuse
ainuliikmeks, sest käesolevaks ajaks on ka alates 23.12.2011. a kulgema hakanud
kolmeaastane tähtaeg möödunud 22.12.2014.

RINGKONNAKOHTU PÕHJENDUSED
6. Ringkonnakohus leiab, et TsMS § 657 lg 1 p 1 alusel tuleb Tartu Maakohtu otsus jätta
muutmata ja apellatsioonkaebus rahuldamata.
7. Ringkonnakohus jätab TsMS § 652 lg 4 alusel tähelepanuta apellatsioonkaebusele lisatud
uued tõendid, kuna need on esitatud hilinemisega, apellatsioonkaebuses ei ole esitatud
veenvat põhistust, miks ei saanud neid maakohtule esitada ning vastustaja on taotlusele vastu
vaielnud.
Hageja poolt esitatud osanike koosoleku kokkukutsumise teadetes oli kirjas, et juhatuse
liikme A.T. volitused on V.F.i arvates lõppenud. Kui hageja soovis nimetatud seisukohta
vaidlustada, siis oli tal maakohtus selleks võimalus. Hagejat esindas vandeadvokaat, kes
osutas hagejale õigusabi ja kelle ülesanne muuhulgas on esindatavale materiaalõiguse ja ka
tõendamiskoormise selgitamine, seetõttu on käesoleval juhul apellandi etteheited maakohtule
selles, et maakohus ei selgitanud, milliseid asjaolusid saab hageja tõendada, alusetud.
8. Maakohus jättis osaniku poolt edastatud koosoleku kokkukutsumise teate tähelepanuta,
kuna leidis, et osaühingul juhatus puudus.
Ringkonnakohus märgib alternatiivselt, et eeldusel, et hagejal oli juhatuse pädevus, siis ei saa
nõustuda apellandi väitega, et ta ei saanud osaniku V.F.i koosoleku kokkukutsumise teadet
kätte ning seetõttu puudus osanikul pädevus koosolekut ise kokku kutsuda.
Asja materjalidest nähtub, et V.F. edastas teate hageja e-posti aadressile (lk 11), millele
edastas ka kõik järgnevad käesolevas vaidluses hageja poolt esitatud e-kirjad ning teiste e-
kirjade kättesaamise üle vaidlus puudub.
Ringkonnakohus leiab, et 10.06.2014 dateeritud e-kirja saab lugeda kehtivaks hageja poolt
kättesaamisega. Seadus ei sätesta, et osaniku poolt edastatud koosoleku kokkukutsumise teate
saab lugeda kehtivaks, so kättesaaduks üksnes eeldusel, et saaja on andnud kättesaamise kohta
eraldi kättesaamisekinnituse. Seaduse kohaselt on piisav teate edastamine tavapärasel viisil,
sh e-posti aadressile, mille kaudu juhatuse liige suhtleb. Tahteavaldus on muutunud
kättesaamisega TsÜS § 69 lg-te 1 ja 2 mõttes kehtivaks,
Osanikul V.F.il oli õigus ühe kuu möödudes juhatuselt koosoleku kokkukutsumise nõudmises
ise osanike koosolek kokku kutsuda.
Täiendavalt tuleb märkida, et isegi kui asuda seisukohale, et osanikul puudus koosoleku
kokkukutsumise õigus, ei tooks see kaasa otsuse tühisust. Äriseadustikus on §-s 1771
sätestatud osanike otsuse tühisuse erialused.
ÄS § 1771 lg 1 kohaselt on osanike otsus tühine, kui see rikub osaühingu võlausaldajate
kaitseks või muu avaliku huvi tõttu kehtestatud seaduse sätet või ei vasta headele kommetele,
samuti kui rikuti oluliselt otsuse teinud osanike koosoleku kokkukutsumise või otsuse
tegemise korda. Otsus on tühine ka seaduses sätestatud muul juhul.



                                               6
Eeltoodust tuleneb, et eelkõige on otsus tühine, kui see rikub võlausaldajate või avalikkuse
kaitseks kehtestatud norme.
Heade kommetega on osanike otsus vastuolus, kui osanik tegutses äriühingu või selle
majandustegevuse kontrolli haaramise nimel kasutades selles tegevuses ebaausaid võtteid.
Käesolevas vaidluses ei ole selliseid asjaolusid poolte poolt esile toodud.
Osaniku ja juhatuse pädevuse ulatus, küsimus sellest, kas osanikul oli koosoleku
kokkukutsumise õigus, on sisesuhte küsimus ja teatud eeldusel võiks kõne alla tulla ÄS § 178
alusel osanike otsuse kehtetuks tunnistamine. See ei ole käsitletav osanike koosoleku
kokkukutsumise korra olulise rikkumisena ÄS § 1771 lg 1 tähenduses.
Hagejal oli võimalus kooskõlas äriseadustikus sätestatud õigustega (ÄS § 1701, § 173 lg 1–42
§ 173 lg 6 ja 7), muuhulgas hääletada kirja teel, võtta vastu kirjalik otsus, osaleda osanike
koosolekul esindaja kaudu, või muul viisil oma huve osanikuna esindada, kuid hageja oma
õigusi ei kasutanud.
Ringkonnakohus leiab, et hagejat oli koosolekust seadusega kooskõlas teavitatud. Asjaolu, et
otsuse eelnõus oli märgitud, et päevakorras on kahe juhatuse liikme valimine, kuid valiti üks,
ei ole otsuse tühisuse alus.
10. Ringkonnakohus jätab apellatsioonkaebuse rahuldamata ja menetluskulud apellandi
kanda.

/digitaalselt allkirjastatud/     /digitaalselt allkirjastatud/    /digitaalselt allkirjastatud/
      Üllar Roostoja                   Kai Kullerkupp                    Andra Pärsimägi




                                               7

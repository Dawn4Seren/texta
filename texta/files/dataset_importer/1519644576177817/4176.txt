                                                                Tsiviilasi nr 2-15-125737




                              KOHTUOTSUS
                                 Eesti Vabariigi nimel

Kohus                         Tartu Maakohus
Kohtunik                      Ülle Raag

Otsuse tegemise aeg ja koht   27. oktoober 2016. a, Jõgeva kohtumaja

Tsiviilasja number            2-15-125737

Tsiviilasi                    Osaühingu Aktiva Finants hagi Txxxx Txxxxxxx vastu
                              võla ja viivise nõudes
Hagihind                      1053,43 eurot
Menetlusosalised ja nende     Hageja: Osaühing Aktiva Finants (registrikood 10746479;
esindajad                     asukoht A. Weizenbergi 20, Tallinn 10150);
                              Hageja lepinguline esindaja: Kadri Timuska (OÜ
                              Julianuse Õigusbüroo; asukoht A. Weizenbergi 20, Tallinn
                              10150; e-post: jurist@julianus.ee);
                              Kostja: Txxxx Txxxxxxx (isikukood xxxxxxxxxxx;
                              rahvastikuregistrijärgne ja viimane teadaolev elukoht
                              xxxxxxxxxxxxxxxxxxxxxxxxxxxxxxxxxxxxxxxxxxxxxxxxx
                              xx;                                          sideaadress
                              xxxxxxxxxxxxxxxxxxxxxxxxxxxxxxxxxxxxxxxx; e-post: x
Menetluse liik                TsMS § 405 lg 1 järgi lihtmenetluses


RESOLUTSIOON
1. Rahuldada hagi osaliselt.
2. Välja mõista Txxxx Txxxxxxxxx Osaühingu Aktiva Finants kasuks 504,42 eurot, sh
   põhivõlg summas 421,09 eurot, võla sissenõudmise kulu summas 20 eurot ja 07.06.2016.a
   seisuga sissenõutavaks muutunud viivis põhivõlalt summas 63,33 eurot.
3. Jätta rahuldamata Osaühingu Aktiva Finants nõue Txxxx Txxxxxxxxx võla
   sissenõudmise kulude ja viivise saamiseks suuremas ulatuses.

Menetluskulude jaotus
1. Jätta poolte menetluskulud 48 % ulatuses TxxxxxTxxxxxxx kanda ja 52 % ulatuses
   Osaühingu Aktiva Finants kanda.
2. Välja mõista Txxxx Txxxxxxxxx Osaühingu Aktiva Finants kasuks menetluskulud
   summas 249,60 eurot.




                                          1 (8)
Edasikaebamise kord
Kohtuotsusele saab esitada apellatsioonkaebuse Tartu Ringkonnakohtule (Kalevi tn 1, Tartu)
30 päeva jooksul alates otsuse kättetoimetamisest. Kaebus võidakse lahendada kirjalikus
menetluses, kui kaebuses ei taotleta selle lahendamist istungil.
TsMS § 637 lg 21 kohaselt võetakse lihtmenetluse asjas apellatsioonkaebus menetlusse üksnes
juhul, kui maakohtu otsuses on antud luba edasikaebamiseks või kui maakohtu otsuse
tegemisel on selgelt ebaõigesti kohaldatud materiaalõiguse normi või on selgelt rikutud
menetlusõiguse normi või on selgelt ebaõigesti hinnatud tõendeid ja see võis oluliselt
mõjutada lahendit.


ASJAOLUD JA MENETLUSE KÄIK
1.     Osaühing Aktiva Finants esitas 27.11.2015. a Pärnu Maakohtule maksekäsu
kiirmenetluse avalduse Txxxx Txxxxxxxxx võla, viivise ja võla sissenõudmise kulu, kokku
1033,97 euro saamiseks. Kohus tegi 04.12.2015. a võlgnikule makseettepaneku, mida ei
õnnestunud mõistliku aja jooksul võlgnikule kätte toimetada. Seetõttu otsustas Pärnu
Maakohus 20.05.2016. a määrusega maksekäsu kiirmenetluse lõpetada ja anda asi üle Tartu
Maakohtule menetluse jätkamiseks hagimenetluses.

2.      07.06.2016. a esitas Osaühing Aktiva Finants Tartu Maakohtule oma nõude Txxxx
Txxxxxxxx vastu hagiavaldusele ettenähtud vormis.
Hagiavalduse kohaselt sõlmisid kostja TxxxxxTxxxxxxx ja Tele2 Eesti Aktsiaselts
18.03.2013. a liitumislepingud nr 30072763, mille alusel kohustus Tele2 Eesti Aktsiaselts
osutama kostjale telekommunikatsiooniteenuseid ning kostja kohustus saadud teenuste eest
tasuma vastavalt esitatud arvetele. Kostja rikkus lepingut ja ei tasunud kasutatud teenuste eest
nõuetekohaselt. Võlgnevuse tõttu peatas Tele2 Eesti Aktsiaselts kostjale teenuste osutamise
alates 26.03.2014. a. Arvete alusel on kostjal tasumata kokku 526,74 eurot. Summa sisaldab
endas võlga kasutatud teenuste eest ja teenuste peatamise aja eest paketi miinimumtasu,
kokku summas 421,09 eurot ning võla sissenõudmise kulusid vastavalt Tele2 Eesti
Aktsiaseltsi hinnakirjale 22% võlgnevusest, millele lisandub käibemaks, s.o 109,48 eurot.
Tele2 Eesti Aktsiaselts loovutas liitumislepingutest tuleneva nõude kostja vastu hagejale.
Hageja nõuab kostjalt liitumislepingute järgi tasumata põhivõlga ja selle tasumisega
viivitamise eest viivist liitumislepingute üldtingimustes kokkulepitud määras, s.o 0,15 %
päevas. Hageja on arvestanud viivist alates 18.05.2014. a kuni hagi esitamiseni kokku
summas 591,79 eurot. Heas usus tegutsedes ei nõua aga hageja kostjalt viivist põhivõlga
ületavas osas.
Eeltoodu alusel palub hageja kostjalt hageja kasuks välja mõista põhivõlg summas 526,74
eurot ja viivis summas 526,69 eurot.

3.     Kohus võttis hagi 16.06.2016. a määrusega menetlusse, edastas hagimaterjalid kostjale
ja kohustas kostjat hagile kirjalikult vastama hiljemalt 21 päeva jooksul menetlusdokumentide
kättesaamisest.
Kostja kinnitas menetlusdokumentide kättesaamist 25.07.2016. a, kuid kohtu poolt määratud
tähtajaks hagile ei vastanud.
Hageja taotles hagiavalduses hagi rahuldamist tagaseljaotsusega, kui kostja tähtaegselt hagile
ei vasta.




                                             2 (8)
4.      Kohus leidis, et hagis esitatud nõuded on osaliselt ebaselged ning TsMS § 392 lg 1 p 1
alusel andis kohus 20.09.2016. a kirjaga hagejale tähtaja nõuete täpsustamiseks. Kohus palus
hagejal täpsustada kostjalt kasutamata miinimumarve summa nõudmise alust ning võla
sissenõudmise kulude nõuet.

5.     Hageja esitas 05.10.2016. a kohtule oma nõude täpsustuse. Hageja jäi hagis esitatud
nõude juurde ja palus kohtul kostjalt tema kasuks välja mõista teleteenuste liitumislepingust
tulenev põhivõlg summas 526,74 eurot ja viivis summas 526,69 eurot.
Hageja selgitas täiendavalt, et kostja sõlmis Tele2 Eesti Aktsiaseltsiga 18.03.2013. a
liitumislepingud teenuspaketi Pere XS tingimustel telefoninumbritele 58053778, 58109677 ja
58004128. Liitumislepingud sõlmiti häällepingutena ning kostja kinnitas lepingutel, et
kohustub täitma lepingu lahutamatuks lisaks olevaid teenuste kasutamise üldtingimusi. Kostja
rikkus lepingut ja jättis teenuste eest õigeaegselt tasumata, mistõttu temale teenuste osutamine
peatati. Vastavalt üldtingimuste punktile 6.13.3 oli Tele2 Eesti Aktsiaseltsil õigus
kliendipoolse rikkumise tõttu teenuste osutamise peatamisel jätkata kliendile miinimumarve
või kuutasu arvestamist. Võla sissenõudmise kulude nõudmise õigus tuleneb üldtingimuste
punktist 4.8, mille kohaselt on klient kohustatud hüvitama Tele2 Eesti Aktsiaseltsile kulud,
mis on seotud kliendilt võlgnevuse sissenõudmisega, sh kulutused Tele2 Eesti Aktsiaseltsi
esindajana tegutsevate isikute teenuste eest. Võlgnevuse sissenõudmise kulude suurus tuleneb
Tele2 Eesti Aktsiaseltsi arveldusteenuste hinnakirjast, mille kohaselt on võlgnevuse
sissenõudmise tasu suurus 22%+käibemaks, s.o 26,40% (ümardatult 26%) võlgnevusest.


KOHTU SEISUKOHT
6.     Kohus leiab, et hagi on õiguslikult põhjendatud osaliselt.
6.1. Kuna kohus ei pea võimalikuks hagi täies ulatuses rahuldada, siis ei tee kohus hageja
taotlusel tagaseljaotsust, vaid teeb TsMS § 407 lg 6 alusel otsuse, millega rahuldab hagi vaid
õiguslikult põhjendatud ulatuses.
6.2. Hagiavalduse kohaselt sõlmisid kostja Txxxx Txxxxxxx ja Tele2 Eesti Aktsiaselts
18.03.2013. a liitumislepingud (häällepingud) numbriga 30072763. Lepingute alusel osutas
Tele2     Eesti      Aktsiaselts    kostjale    teenuspaketi       Pere     XS      tingimustel
telekommunikatsiooniteenuseid telefoninumbritele 58053778, 58109677 ja 58004128. Kostja
kohustus talle osutatud teenuste eest maksma tasu lähtudes teenuspaketi hinnakirjast vastavalt
teenuse müüja poolt esitatud arvetele. Lepingutel kinnitas kostja, et kohustub täitma lepingute
lahutamatuks lisaks olevaid Tele2 teenuste kasutamise tingimusi (Tele2 teenuste kasutamise
üldtingimused). Kostja on liitumislepinguid rikkunud ja ei tasunud Tele2 Eesti Aktsiaseltsi
poolt esitatud arveid nõuetekohaselt. Kostjal on Tele2 Eesti Aktsiaseltsile arvete alusel
tasumata kokku 526,74 eurot.
Kostja ei ole hagile vastanud ja TsMS § 407 lg 1 2. lause alusel saab hageja esitatud faktilised
väited lugeda kostja poolt omaksvõetuks.
6.3. Kostja ja Tele2 Eesti Aktsiaseltsi vahel sõlmitud liitumislepingutel on tarbijalemüügi
lepingu tunnused.
Võlaõigusseaduse (edaspidi VÕS) § 208 lg 1 sätestab, et asja müügilepinguga kohustub
müüja andma ostjale üle olemasoleva, valmistatava või müüja poolt tulevikus omandatava
asja ning tegema võimalikuks omandi ülemineku ostjale, ostja aga kohustub müüjale tasuma
asja ostuhinna rahas ja võtma asja vastu. VÕS § 208 lg 3 kohaselt Asja müügi kohta seaduses
sätestatut kohaldatakse vastavalt õiguse ja muu eseme müügile, muu hulgas energia, vee ja
soojuse müügile ühendusvõrgu kaudu, kui seadusest ei tulene teisiti ja see ei ole vastuolus

                                             3 (8)
eseme olemusega. VÕS § 208 lg 4 järgi on tarbijalemüük asja müük müügilepingu alusel,
mille puhul tarbijale müüb vallasasja müüja, kes sõlmib lepingu oma majandus- või
kutsetegevuses.
Kuna lepingu osaks on Tele2 teenuste kasutamise üldtingimused, siis on tegemist
tüüptingimustel lepinguga VÕS § 35 lg 1 tähenduses.
6.4. Tele2 Eesti Aktsiaselts on loovutanud 19.12.2014. a oma võlanõude kostja vastu
summas 526,74 eurot, koos õigusega nõuda viivist ja muid kõrvalnõudeid, hagejale (tl 16).
Tulenevalt VÕS § 164 lg-st 1 võib võlausaldaja oma nõude võlgniku nõusolekust sõltumata
anda lepingu alusel tervikuna või osaliselt üle teisele isikule (nõude loovutamine). VÕS § 164
lg 2 järgi astub nõude loovutamisega uus võlausaldaja senise asemele. Seega saab lugeda, et
hageja on alates nõude loovutamisest astunud kostjaga lepingulises suhtes senise võlausaldaja
Tele2 Eesti Aktsiaseltsi asemele.
6.5. Hageja nõuab hagis kostjalt võlga summas 526,74 eurot, sh 421,09 eurot võlg tarbitud
teenuste eest ja kasutamata miinimumarve summa ning 109,48 eurot võlgnevuse
sissenõudmistasu vastavalt Tele2 teenuste kasutamise üldtingimustele. Lisaks nõuab hageja
kostjalt summade tasumisega viivitamise eest viivist.
Kohtu hinnangul saab põhinõudena käsitleda kostja võlga tarbitud teenuste eest ja lepingu
peatamise ajal arvestatud miinimumarve summat, kokku 421,09 eurot. Võlgnevuse
sissenõudmistasu ja viivis on käsitletavad põhikohustuse rikkumisest tulenevate
õiguskaitsevahenditena ehk kõrvalnõuetena.
6.6.   Kohus leiab, et hageja põhinõue on õiguslikult põhjendatud.
Puudub vaidlus selle üle, et kostja rikkus liitumislepinguid ja ei täitnud lepingutest tulenevat
maksekohustust nõuetekohaselt.
Tele2 Eesti Aktsiaseltsi arvetelt (tl 24) nähtub, et 01.03.2014. a seisuga oli kostjal teenuste
eest tasumata 409,29 eurot. Seoses kostjapoolse rikkumisega peatati temale teenuste
osutamine alates 26.03.2014. a. Perioodi 01.03.201-31.03.2014. a eest on Tele2 Eesti
Aktsiaselts esitanud kostjale arve (tl 24-25) kasutatud teenuste eest summas 3,77 ja
kasutamata miinimumarve tasu summas 8,03 eurot, kokku summas 11,80 eurot. Kokku on
kostjal tasumata 421,09 eurot.
VÕS § 76 lg 1 kohaselt tuleb kohustus täita vastavalt lepingule või seadusele ja VÕS § 82 lg 1
kohaselt, kui kohustuse täitmise tähtpäev on kindlaks määratud või tuleneb võlasuhte
olemusest, tuleb kohustus täita sellel tähtpäeval.
VÕS § 108 lg 1 järgi võib võlausaldaja võlgnikupoolse raha maksmise kohustuse rikkumise
korral nõuda õiguskaitsevahendina selle kohustuse täitmist.
Eeltoodu alusel kuulub rahuldamisele hageja põhinõue summas 421,09 eurot.
6.6. Kohus leiab, et hageja võlgnevuse sissenõudmistasu nõue summas 109,48 eurot on
põhjendatud osaliselt.
Hageja väitel tuleneb võlgnevuse sissenõudmistasu alus Tele2 teenuste kasutamise
üldtingimustest ja Tele2 hinnakirjast. Vastavalt üldtingimuste punktile 4.8. (tl 29) on klient
kohustatud hüvitama Tele2 kulud, mis on seotud kliendilt võlgnevuse sissenõudmisega, sh
kulutused võlgnevuse sissenõudmises osalevate Tele2 esindajana tegutsevate isikute teenuste
eest. Tele2 Eesti Aktsiaseltsi arveldusteenuste hinnakirja (tl 33) kohaselt on võlgnevuse
sissenõudmise tasu suurus 22%+ käibemaks, s.o kokku 26,40 % võlanõudest.




                                             4 (8)
Antud juhul ei ole kostja hagile vastanud ega esitanud selle vastuväiteid. TsMS § 436 lg 7
kohaselt ei ole aga kohus otsust tehes seotud poolte esitatud õiguslike väidetega ja TsMS §
438 lg 1 järgi otsustab kohus otsust tehes, mis asjaolud on tuvastatud, millist õigusakti tuleb
asjas kohaldada ja kas hagi kuulub rahuldamisele. Nimetatud sätetest tulenevalt peab kohus
kontrollima hageja nõude õiguslikku alust, sh nõude aluseks olevate tüüptingimuste kehtivust,
olenemata sellest, et kostja ei ole tüüptingimuste tühisusele tuginenud. Seda kinnitab ka
Riigikohtu praktika (RTKo 08.12.2008. a nr 3-2-1-125-08, p 14; RTKo 15.01.2014. a nr 3-2-
1-156-13, p 10), mille kohaselt on kohtul kohustus kontrollida tüüptingimuste kehtivust ka
siis, kui pooled ise ei ole sellele tuginenud.
Kohus leiab, et Tele2 teenuste kasutamise üldtingimuste p-st 4.8 ja hinnakirjast tulenev
võlgnevuse sissenõudmistasu määr on tüüptingimusena tühine.
VÕS § 42 lg 1 sätestab, et tüüptingimus on tühine, kui see lepingu olemust, sisu, sõlmimise
viisi, lepingupoolte huvisid ja teisi olulisi asjaolusid arvestades kahjustab teist lepingupoolt
ebamõistlikult, eelkõige siis, kui tüüptingimusega on lepingust tulenevate õiguste ja
kohustuste tasakaalu teise lepingupoole kahjuks oluliselt rikutud. VÕS § 42 lg 3 p 5 näeb ette,
et lepingus, mille teiseks pooleks on tarbija, on ebamõistlikult kahjustav tüüptingimus,
millega nähakse ette, et teine lepingupool peab oma kohustuse rikkumise korral maksma
tingimuse kasutajale ebamõistlikult suurt leppetrahvi, ebamõistlikult suurt kindlaksmääratud
suuruses kahjuhüvitist või muud hüvitist, või kui teiselt lepingupoolelt võetakse võimalus
tõendada tegeliku kahju suurust.
Kohtu hinnangul on Tele2 teenuste kasutamise üldtingimuste p-s 4.8 ja hinnakirjas kohustuste
rikkumise puhuks ettenähtud võlgnevuse sissenõudmistasu määr, s.o 26,40 % võlanõudest
ebamõistlikult suur ning seega tarbijat ebamõistlikult kahjustav. Võrdluseks, et alates
01.10.2015. a on kehtestatud VÕS § 1132 , mis reguleerib võla sissenõudmise kulude
hüvitamist tarbija poolt. VÕS § 1132 lg 1 kohaselt võib lepingu kehtivusajal võlausaldaja
nõuda tarbijalt võla sissenõudmiskulude hüvitamist iga sissenõutavaks muutunud kohustuse
kohta saadetava vaid ühe meeldetuletuskirja eest summas kuni 5 eurot. Tele2 teenuste
kasutamise üldtingimuste p-s 4.8 ja hinnakirjas ettenähtud määras on antud juhul võla
sissenõudmise kulude suuruseks ca 110 eurot (26,40 % võlalt summas 421,09 eurot), mis on
ületab käesoleval ajal seadusega kehtestatud tarbijalt lepingu kehtivuse ajal nõutavat võla
sissenõudmise kulu summat enam kui 20 korda.
Võla sissenõudmise kulud on oma olemuselt VÕS § 115 lg 1 mõistes kahjuhüvitis, mida
võlausaldajal võlgnikupoolse kohustuste rikkumise korral on õigus nõuda. Lepingu kehtivuse
ajal ei olnud seadusega reguleeritud tarbijalt nõutavate võla sissenõudmiskulude suurust ja
seega tuli lähtuda kahju hüvitamise üldistest põhimõtetest. Vastavalt VÕS § 115 lg-s 1 ja
VÕS § 127 lg-s 1 ettenähtud põhimõttele peab kahju nõudja tõendama muu hulgas kahju
olemasolu ja suurust, samuti põhjuslikku seost kahju tekitaja käitumise ja kahju tekkimise
vahel.
Vastavalt kohtu nõudele täpsustas hageja võla sissenõudmise kulude nõuet ja täpsustas, et
need sisaldavad endas järgmiseid toiminguid: võlgnevuse kohta SMS-i teavituste edastamine
kostjale, sideteenuste osaline piiramine, meeldetuletuskirjade edastamine, viivise arvestuse
pidamine, tähtajaliste kohustuste üle arvestuse pidamine, võlanõude edastamine paberkandjal,
lepingu ülesütlemiseks vajalike toimingute teostamine, sideteenuste osutamise piiramine,
sissenõudmismenetluse algatamine inkassoettevõttes, informatsiooni edastamine ja
kaasajastamine avalikes andmebaasides nõuete kohta, krediidivõimelisuse hindamise
tagamiseks teistele krediidiasutustele. Hageja ei ole toonud välja eelnimetatud toimingutega
seotud konkreetseid kulusid ehk kahju. Hageja tugines jätkuvalt Tele2 teenuste kasutamise
üldtingimuste p-s 4.8 ja hinnakirjas ettenähtud võlgnevuse sissenõudmistasu määrale.


                                             5 (8)
Kuna Tele2 teenuste kasutamise üldtingimuste p-st 4.8 ja hinnakirjast tulenev võlgnevuse
sissenõudmistasu määr on tüüptingimusena tühine ja kostja ei ole põhjendanud ega
tõendanud, et võla sissenõudmisega seoses tekkisid tal kulud (kahju)sellises määras, s.o
summas 109,48 eurot, siis lähtub kohus võla sissenõudmise kulude põhjendatud ulatuse
leidmisel analoogia korras kehtivast regulatsioonist. VÕS § 1132 lg 1 kohaselt võib lepingu
kehtivusajal võlausaldaja nõuda tarbijalt võla sissenõudmiskulude hüvitamist iga
sissenõutavaks muutunud kohustuse kohta saadetava vaid ühe meeldetuletuskirja eest summas
kuni 5 eurot. VÕS § 1132 lg 1 kohaselt võib võlausaldaja pärast lepingu lõppemist nõuda
tarbijalt lepingu alusel sissenõudmiskulude hüvitist kogusummas kuni 30 eurot, seejuures
võib esimese tarbijale saadetava tasulise meeldetuletuskirja eest nõuda kuni 15 eurot ning
kummagi järgmise kahe kirja eest kuni 5 eurot, kui võlausaldaja nõue on kuni 500 eurot.
Hageja poolt esitatu kohaselt on kostjale lepingu kehtivuse ajal saadetud võla meeldetuletusi
ja pärast lepingu ülesütlemist on hageja saatnud kostjale võlanõude koos nõude loovutamise
teatisega. Alates 01.10.2015. a kehtivate VÕS § 1132 lg-te 1 ja 2 analoogia alusel loeb
kohus põhjendatud võla sissenõudmise kuluks lepingu kehtivusajal 5 eurot ja pärast lepingu
ülesütlemist 15 eurot.
Eeltoodu alusel rahuldab kohus hageja võla sissenõudmiskulude nõude 20 euro ulatuses.
Ülejäänud ulatuses, s.o summas 89,48 eurot jääb nõue rahuldamata.
6.7.   Kohus leiab, et ka hageja viivisenõue on põhjendatud üksnes osaliselt.
Puudub vaidlus selle üle, et kostja on lepingutest tulenevat maksekohustust rikkunud ja ei ole
põhivõlga summas 421,09 eurot tasunud tähtaegselt.
VÕS § 113 lg 1 kohaselt võib võlausaldaja rahalise kohustuse täitmisega viivitamise korral
nõuda võlgnikult viivitusintressi (viivis), arvates kohustuse sissenõutavaks muutumisest kuni
kohase täitmiseni. Viivise määraks loetakse käesoleva seaduse §-s 94 sätestatud intressimäär,
millele lisandub kaheksa protsenti aastas. Kui lepinguga on ette nähtud kõrgem intressimäär
kui seadusjärgne viivisemäär, loetakse viivise määraks lepinguga ettenähtud intressimäär.
Hagiavalduse kohaselt on Tele2 Eesti Aktsiaselts kostjaga sõlmitud liitumislepingud
kostjapoolse rikkumise tõttu üles öelnud. Hagis ei ole märgitud lepingu ülesütlemise aega,
kuid hageja on arvestanud viivist alates 18.05.2014. a. Sellest võib järeldada, et lepingud öeldi
kostjaga üles ja lepingutest tulenev võlanõue muutus tervikuna sissenõutavaks alates
18.05.2014. a. Viivisemäära arvestamisel on hageja lähtunud Tele2 teenuste kasutamise
tingimustes ettenähtud määrast. Tele2 teenuste kasutamise tingimuste p-s 6.13.2 (tl 30) on
maksetähtpäevaks tasumata summadelt ettenähtud viivisemääraks 0,15 % tasumata summalt
iga viivitatud päeva eest.
Kohus leiab, et Tele2 teenuste kasutamise tingimuste p-s 6.13.2 ettenähtud viivisemäär 0,15
% tasumata summalt päevas on ebamõistlikult suur ja tüüptingimusena kostjat kui tarbijat
oluliselt kahjustav ning seetõttu VÕS § 42 lg 3 p 5 alusel tühine.
Viivise korral 0,15% päevas kujuneb aastaseks viivise määraks 54,75 %. Viivis sellises
määras ületab seadusjärgset, s.o VÕS § 113 lg 1 2. lauses sätestatud viivise määra (VÕS §-s
94 sätestatud intressimäär, millele lisandub kaheksa protsenti aastas) ligikaudu 6 korda.
Kuna Tele2 teenuste kasutamise tingimuste p 6.13.2 viivisemäära kohta on tüüptingimusena
tühine, siis võtab kohus viivise arvestamisel aluseks VÕS § 113 lg 1 2. lauses sätestatud
viivise määra.
Kostja põhivõlg hageja ees on summas 421,09 eurot. Hageja nõuab viivist alates 18.05.2014.
a kuni hagiavalduse esitamiseni, s.o kuni 07.06.2016. a. Viivise suuruseks 421,09 euro
suuruselt põhinõudelt VÕS § 113 lg 1 2. lauses sätestatud määras ajavahemikul 18.05.2014. a


                                              6 (8)
kuni 07.06.2016. a kujuneb 63,33 eurot (421,09 eurot x 0,02% x 752 päeva), mis kuulub
kostjalt hageja kasuks väljamõistmisele. Suuremas määras viivisenõue ei ole põhjendatud.
6.8. Eeltoodu alusel rahuldab kohus hageja nõude osaliselt ja mõistab kostjalt hageja
kasuks välja põhivõla summas 421,09 eurot, võla sissenõudmise kulu summas 20 eurot ja
viivise põhivõlalt summas 63,33 eurot. Võla sissenõudmise kulude ja viivise nõue suuremas
ulatuses jääb rahuldamata.


Menetluskulude jaotus
7.    TsMS § 173 lg 1 kohaselt märgib kohus kohtuotsuses menetluskulude jaotuse
menetlusosaliste vahel.
TsMS § 162 lg 1 kohaselt kannab hagimenetluse kulud üldjuhul pool, kelle kahjuks otsus
tehti. TsMS § 163 lg 1 sätestab, et hagi osalise rahuldamise korral kannavad pooled
menetluskulud võrdsetes osades, kui kohus ei jaota menetluskulusid võrdeliselt hagi
rahuldamise ulatusega või ei jäta menetluskulusid täielikult või osaliselt poolte endi kanda.
Kohus jaotab menetluskulud võrdeliselt hagi rahuldamise ulatusega.
Kohus rahuldas hageja nõude ca 48 % ulatuses. Kuna kohus jaotab menetluskulud võrdeliselt
hagi rahuldamise ulatusega, tuleb 48 % menetluskuludest jätta kostja kanda ja 52 % hageja
kanda.

8.    TsMS § 174 lg 2 alusel määrab kohus kohtuotsuses kindlaks hüvitatavate
menetluskulude rahalise suuruse.
Hagiavaldusele lisatud menetluskulude nimekirja kohaselt on hageja menetluskulud kokku
summas 1450 eurot, sh 200 eurot nõudelt tasutud riigilõiv ja 1250 eurot lepingulise esindaja
tasu.
Kohus tegi kindlaks, et hageja tasus maksekäsu kiirmenetluse avalduse esitamisel riigilõivu
45 eurot ja hagi esitamisel täiendavalt 155 eurot, kokku 200 eurot. Riigilõivu on tasutud
seadusega ettenähtud määras, lähtudes hagihinnast. Seega loeb kohus riigilõivu summas 200
eurot hageja põhjendatud menetluskuluks.
TsMS § 175 lg 1 sätestab, et kui menetlusosaline peab menetluskulude jaotust
kindlaksmäärava kohtulahendi kohaselt kandma teist menetlusosalist esindanud lepingulise
esindaja kulud, mõistab kohus kulud välja põhjendatud ja vajalikus ulatuses.

Hageja esindajaks on menetluses Kadri Timuska, kes on lepinguline esindaja TsMS § 218 lg
1 p 2 mõistes. OÜ Julianuse Õigusbüroo on esitanud hagejale lepingulise esindaja poolt
osutatud õigusabi eest arve (tl 15) summas 1250 eurot. Arvel ei ole märgitud ning hageja ei
ole esitanud lepingulise esindaja tasu suuruse kohta selgitusi, sh ei ole märgitud esindamisele
kulunud aega ega tasumäära, mille alusel on tasu arvutatud.
Kohtu hinnangul on asjaolusid arvestades lepingulise esindaja tasu ilmselgelt ülepaisutatud.
Asja materjalidest nähtub, et esindaja õigusabi osutamine on piirdunud kohtule hagiavalduse
koostamisega. Tegemist ei ole õiguslikult keeruka nõudega, mille vormistamine eeldaks suurt
ajakulu ja mahukat tõendite kogumist. Kohus leiab, et põhjendatud ja vajalikuks ajakuluks
nõude vormistamisele saab lugeda maksimaalselt 4 tundi. Arvestades asja keerukust ja
õigusabi teenuse keskmisi tasumäärasid, loeb kohus põhjendatud ja vajalikuks lepingulise
esindaja tasu summas 320 eurot, mis kuulub kostja poolt hagejale hüvitamisele.




                                             7 (8)
Eeltoodut arvestades loeb kohus põhjendatud ja vajalikuks hageja menetluskulud kokku
summas 520 eurot, sh nõudelt tasutud riigilõiv summas 200 eurot ja lepingulise esindaja tasu
summas 320 eurot.
Vastavalt menetluskulude jaotusele tuleb kostjal hüvitada hageja menetluskuludest 48 %,
seega tuleb kostjalt hageja kasuks välja mõista menetluskulud summas 249,60 eurot (520
eurot x 48 %).
Kostja ei ole esitanud kohtule oma menetluskulude nimekirja ega taotlenud menetluskulude
hüvitamist hagejalt. Seega ei määra kohus kindlaks hageja poolt kostjale hüvitatavate
menetluskulude suurust.

/allkirjastatud digitaalselt/

Ülle Raag
Kohtunik




                                           8 (8)

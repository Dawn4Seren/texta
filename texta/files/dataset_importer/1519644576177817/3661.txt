                            KOHTUMÄÄRUS

Kohus                                 Tartu Ringkonnakohus

Määruse tegemise aeg ja koht          2. november 2016, Tartu (kirjalik menetlus)

Kriminaalasja number                  1-14-4774

Kohtukoosseis                         Maarika Kuusk, Aarne Sarjas, Mati Kartau

Vaidlustatud kohtulahend              Tartu Maakohtu (Tartu kohtumaja) 6. oktoobri 2016 määrus
                                      süüdimõistetu vangistusest tingimisi enne tähtaega
                                      vabastamata jätmise kohta elektroonilise valvega
Kaebuse esitaja ja kaebuse liik       Süüdimõistetu Teimur Babajev (isikukood 38601214212)
                                      kaitsja advokaat Andres Simson, määruskaebus


RESOLUTSIOON

1.   Tartu Maakohtu (Tartu kohtumaja) 6. oktoobri 2016 määrus jätta muutmata.
2.   Määruskaebus jätta rahuldamata.

Edasikaebamise kord: KrMS § 384 lg 2 ja § 387 lg 1 kohaselt võib määrusele esitada
määruskaebuse Tartu Ringkonnakohtule prokuratuur, advokaadist kaitsja või advokaadi
vahendusel teised kohtumenetluse pooled viieteistkümne päeva jooksul alates päevast, mil isik
sai vaidlustatud määrusest teada või pidi teada saama.

ASJAOLUD JA MENETLUSE KÄIK

1.      Teimur Babajev tunnistati süüdi Pärnu Maakohtu 29. jaanuari 2015. a otsusega ja teda
karistati 1 aasta ja 5 kuu pikkuse vangistusega, mille hulka arvati eelvangistuses viibitud aeg, 34
päeva. Kandmisele jäi 1 aasta 3 kuud ja 26 päeva vangistust. Karistusele liideti Pärnu Maakohtu 5.
aprilli 2013 otsusega mõistetud karistuse ärakandmata osa, s.o 6 kuud ja 28 päeva vangistust.
Karistus asendati üldkasuliku tööga 689 tundi, mille tegemise tähtaeg oli 18 kuud. Karistuse
kandmata osa pöörati Harju Maakohtu 29. jaanuari 2015. a määrusega täitmisele. Täitmisele
pööratud vangistust, 1 aastat 8 kuud ja 28 päeva, arvestatakse alates 23. septembrist 2015. Karistuse
lõpptähtaeg on 20. juuni 2017.

2.     Tartu Maakohtu 6. oktoobri 2016. a määrusega jäeti T. Babajev talle Pärnu Maakohtu
otsusega mõistetud karistusest tingimisi enne tähtaega elektroonilise valvega vabastamata.

Kohus märkis, et ehkki esineb formaalne alus T. Babajevi vabastamiseks elektroonilise valvega,
välistavad tema vabastamise varasem elukäik (isik kannab kolmandat reaalset vangistust),
kuritegude asjaolud (T. Babajev kannab liitkaristust kehalise väärkohtlemise, suures koguses
narkootilise aine kokaiini omandamise ja valdamise, samuti vägivallaga toime pandud rahu ja
avaliku korra rikkumise ja avalikku korda kaitsva muu isiku ähvardamise ja löömise eest). Samuti
välistab vabastamise alkoholiprobleemi olemasolu. Isik ise alkoholi probleemiks ei pea, ehkki on
tunnistanud, et ei suuda alkoholi tarvitades oma emotsioone alati kontrollida. Samuti on andmeid, et
T. Babajev on tarvitanud narkootikume (alates 15. eluaastast kanepit, u 18-eluaastast alates
kokaiini). Teda on korduvalt karistatud NPALS alusel. Alkoholijoobes on ta varem toime pannud
kehalise väärkohtlemise ja joobes juhtimise. Ehkki T. Babajev on läbinud sotsiaalprogrammi „Jõud
muutuda“ ei saa jätta arvestamata, et vangistuses ei ole T. Babajevil võimalik oma motivatsiooni ja
tahet narkootikumide tarvitamisest hoidumiseks proovile panna.

Kohus arvestas sedagi, et T. Babajevi puhul on uue kuriteo toimepanemise tõenäosus 2 aasta
jooksul 59 % ja vägivaldse kuriteo toimepanemise risk 56%. Seega on väga kõrge risk uute
kuritegude toimepanemiseks. Kohus arvestas sedagi, et T. Babajev on ka varem kriminaalhoolduse
nõudeid rikkunud.

Kohus arvestas positiivse asjaoluna T. Babajevil distsiplinaarkaristuste puudumist ning vabanedes
toetava sotsiaalvõrgustiku ja kindla elu- ja töökoha olemasolu. Samas tõi kohus välja, et T. Babajev
oli ka varem tööga valdavalt hõivatud, ent see ei hoidnud ära rahaliste vahendite hankimist
kuritegelikul teel. Kohus tõi välja sellegi, et T. Babajevil on täitmata nõudeid ning vangla
riskihindamise kohaselt suurendab majanduslike raskuste tekkimine ja teiste poolt enda mõjutada
laskmine uute kuritegude toimepanemise tõenäosust.

3.     Määruskaebuses taotleb kaitsja tühistada vaidlustatav lahend ja vabastada T. Babajev
tingimisi ennetähtaegselt.

Kohus ei oleks pidanud hindama mitte niivõrd T. Babajevi minevikku, kuivõrd tema tulevasi
kavatsusi: läbida kriminaalhooldus, asuda tööle, jätkata pereelu. Karistused on valdavalt seotud
kergemaliigiliste kuritegudega ning seetõttu oleks mõttekas sotsialiseerida isikut just elektroonilise
järelevalve ja kriminaalhooldusega.

Liialt suure tähenduse on kohus omistanud isiku probleemidele, mis seonduvad alkoholi ja
narkootikumidega. Kuna T. Babajev ei ole mõnda aega alkoholi tarbinud, puudub alus arvata, et ta
seda teeks. Alkoholi tarvitamine ei ole illegaalne ja see oleks mõistlik kriminaalhoolduse ajaks
keelata.

Kaitsja hinnangul on alust arvata, et isik on asunud elus seadma mõistlikke eesmärke. Teda ootab
vabaduses perekond ülalpeetavatega ja töökoht. Kohtu järeldus, et isik ei muutu, on vastuolus
iseloomustusega, kus T. Babajev on läbinud programmid „Jõud muutuda“ ning „Viha ja kriitika“
eeskujulikult ning näidanud ennast heast küljest ka kinnipidamise ajal. Muuhulgas väidetakse, et
sisemised konfliktid on lahendatud ning T. Babajev on märgatavalt muutunud.

RINGKONNAKOHTU SEISUKOHT JA PÕHJENDUSED

4.     Ringkonnakohus on seisukohal, et maakohus on põhjendatult jätnud T. Babajevi
vangistusest tingimisi enne tähtaega elektroonilise valvega vabastamata.

4.1    Ringkonnakohus märgib, et tingimisi vabastamise kriminaalpoliitiline eesmärk on
vähendada reaalse vangistuse rakendusala ning säästa konkreetset isikut vangistusest. Määrav on
seejuures aga positiivne eripreventiivne prognoos – lootus, et isik ei pane vabaduses toime uut
kuritegu. Kaalutlused, millest kohus siinjuures lähtub on süüdlast puudutavad (tema käitumine
vangistuses ja tulevane elu vabaduses) ja karistuspoliitilised (kuriteo asjaolud, süüdlase isik ja tema
varasem elukäik). Maakohtu määrusest nähtub, et kohus on põhjalikult vaaginud kõiki tingimisi
2                                                 2
ennetähtaegse vabastamise poolt ja vastuargumente, ent leidnud, et vaatamata mõnedele
positiivsetele asjaoludele (distsiplinaarkaristuste puudumine, sotsiaalprogrammides osalemine,
toetav sotsiaalvõrgustik, kindla elu- ja töökoha olemasolu) ei ole T. Babajevi vabastamine tingimisi
enne tähtaega elektroonilise valvega põhjendatud. Ringkonnakohus nõustub maakohtu seisukohaga.

4.2    Nagu kaitsja isegi on sedastanud, on T. Babajevi taust karistusregistri mõttes võrdlemisi
mitmekesine. Kaitsja leiab siiski, et isikut ei tohiks hinnata tema mineviku järgi, vaid arvestades
tema kavatsusi tulevikus ning võimet kriminaalhooldus läbida.

Apellatsioonikohus märgib, et seadus mitte ei keela, vaid lausa kohustab arvestama isiku varasemat
elukäiku. Seetõttu on maakohus teostanud kaalutlusõigust õigesti, kui osundas T. Babajevi
korduvale karistatusele. T. Babajevi kuritegeliku käitumise muster on muutunud vägivaldsemaks ja
raskemaks ning tõusnud on tegude ühiskonnaohtlikkus (v.a viimased kuriteod). Erinevalt kaitsjast
leiab apellatsioonikohus, et kohus peab analüüsima ka isiku võimalikke uue kuriteo riske
soodustavaid tegureid, milleks käesoleval juhul on T. Babajevi sõltuvus alkoholist ja
narkootikumidest. Tõsi, T. Babajev on vangistuses olles probleemkäitumisega tegelenud, tema
iseloomustused programmi läbiviijatelt on positiivsed ning lootustandvad, küll aga tuleb meeles
pidada, et süüdlane viibib kinnipidamisasutuses, kus tal on välistatud alkoholi ja narkootikumide
kättesaadavus. Kui arvestada, et isiku esimesed kokkupuuted narkootikumidega on juba alates 15.
eluaastast, siis on vaja tugevat tahtejõudu, et sõltuvustest püsivalt vabaneda.

Kaitsja leiab, et kriminaalhooldusel ja elektroonilisel järelevalvel oleks kinnipeetava käitumisele
mõju. Kriminaalhooldusel oleks tõepoolest mõtet, kui sellega saab ära hoida uusi kuritegusid, mille
toimepanemise protsent on T. Babajevil keskmisest kõrgem. Küll aga nähtub isiku varasemast
käitumisest, et ta ei suutnud alluda kriminaalhooldusega kehtestatud nõuetele ning rikkus selle
tingimusi, mistõttu pöörati karistus täitmisele. Seetõttu ei ole ringkonnakohus veendunud, et
T. Babajevi katseaeg kulgeks probleemivabalt. On muidugi kiiduväärt, et T. Babajev soovib seada
vabaduses mõistlikke eesmärke, sh perekonna eest hoolitseda ja töötada, ent ainuüksi isiku
lubadused ei saa anda alust tema tingimisi ennetähtaegseks vabastamiseks, kui selle vastu rääkivad
argumendid on oluliselt kaalukamad, kui vabastamise poolt olevad asjaolud.

5.     Nõustudes maakohtu põhjendustega jätab apellatsioonikohus juhindudes KrMS §-st 390 ja
§ 337 lg 1 p-st 1 vaidlustatud kohtumääruse muutmata ja määruskaebuse rahuldamata.



/allkiri/                                    /allkiri/                               /allkiri/
Maarika Kuusk                                Aarne Sarjas                            Mati Kartau




3                                                3

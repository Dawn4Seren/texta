                          KOHTUOTSUS
                               EESTI VABARIIGI NIMEL

Kohus                              Tartu Ringkonnakohus
Otsuse tegemise aeg ja koht        5. veebruar 2016, Tartu (kirjalik menetlus)
Kriminaalasja number               1-15-5219
Kohtukoosseis                      Aarne Sarjas, Maarika Kuusk, Mati Kartau
                                   Mihkel Kattai süüdistuses KarS § 118 lg 1 p 1 järgi
Kohtuasi
                                   üldmenetluses
                                   Viru Maakohtu (Rakvere kohtumaja) 5. novembri
Apelleeritud kohtuotsus
                                   2015. a otsus
                                   Mihkel Kattai kaitsja Aare Siir ja Viru
Apellatsiooni esitaja
                                   Ringkonnaprokuratuuri vanemprokurör Sirje Merilo
                                   Viru Ringkonnaprokuratuuri       vanemprokurör    Sirje
Prokurör
                                   Merilo
Süüdistatav                        Mihkel Kattai
                                   Isikukood: 36511150324; Eesti Vabariigi kodanik;
                                   põhiharidus; vallaline; emakeel: eesti keel; ei tööta;
                                   invaliidsuspensionär; varem korduvalt kriminaalkorras
                                   karistatud; viibib vahi all alates 13. veebruarist 2015
Süüdistatava kaitsja               Aare Siir




RESOLUTSIOON

Juhindudes KrMS § 337 lg 1 p 4; 338 p 4; 340 lg 4 p 1 tühistada Viru Maakohtu 5.
novembri 2015 kohtuotsus kriminaalasjas nr 1-15-5219 osaliselt, see on Mihkel Kattaile
mõistetud karistuse osas.

Mihkel Kattaile mõista KarS § 118 lg 1 p 1 järgi karistuseks 6 aastat vangistust.

Muus osas jätta kohtuotsus muutmata.

Prokuröri apellatsioon rahuldada, kaitsja apellatsioon jätta rahuldamata.
Edasikaebamise kord

Kassatsioon esitatakse Riigikohtule kirjalikult 30 päeva jooksul alates päevast, mil
kohtumenetluse poolel on võimalik tutvuda ringkonnakohtu otsusega. Süüdistataval ja
kannatanul on kassatsiooni esitamise õigus üksnes advokaadi vahendusel.


Esimese astme kohtu otsuse sisu

Mihkel Kattai on kohtu alla antud süüdistatuna KarS § 118 lg 1 p 1 järgi selles, et ta
13. veebruaril 2015 kella 21.50 paiku XXX korteris ühise alkoholitarvitamise käigus tekkinud
tülis lõikas oma korterinaabril E.P. il noaga vasakut kõrva ning lõi ühe korra noaga kõhtu,
tekitades E.P. ile raske tervisekahjustuse – kõhuõõnde ulatuva ja maksa paremat sagarat
vigastava lahtise haava ülakõhus ning vasaku kõrva lahtise haava.

Viru Maakohtu 5. novembri 2015. a otsusega tunnistati M. Kattai süüdi KarS § 118 lg 1 p 1
järgi ja talle mõisteti karistuseks 4 aastat 6 kuud vangistust. KarS § 68 lg 1 alusel arvati
eelvangistuses viibitud aeg karistusaja hulka ja karistuse kandmise aja alguseks loeti
13. veebruar 2015.
Kohus ei pidanud usaldusväärseteks M. Kattai ütlusi selle kohta, et E.P. teda rünnates ise tema
käes olnud noa otsa jooksis, üle tema köögiaknasse lendas, aknaklaasiga kõrva vigastas ja
seejärel kohe korterist välja naabri juurde jooksis. Kohtu arvates on M. Kattai ütlused
ennastõigustavad ja ebausaldusväärsed, kuna ta on kriminaalmenetluse vältel andnud erinevaid
omavahel vastuolus olevaid ütlusi. Samuti on tema ütlused vastuolus teiste asjas olevate
usaldusväärsete tõenditega. Kannatanu ütlustes kohus seevastu alust kahelda ei leidnud. E.P. i
ütlustest nähtub, et vigastused tekitas talle M. Kattai nende ühises elukohas esikust kööki viiva
ukse juures pussnoaga, mille ta ise oli varem süüdistatavale kinkinud. Kannatanu tunnistas ka
enda osa konflikti arenemisel ning seda, et tõukas M. Kattai aknasse. Kannatanu ütluste
usaldusväärsusele viitab ka asjaolu, et tema ütlusi kinnitavad muud asjas uuritud tõendid
(kohtuarstliku ekspertiisi akt, sündmuskoha vaatlusprotokoll, tunnistaja J.M. ütlused). Nende
tõenditega kogumis luges kohus KarS § 118 lg 1 p 1 järgi kvalifitseeritava kuriteo objektiivse
süüteokoosseisu realiseerimise M. Kattai poolt ja põhjusliku seose olemasolu M. Kattai
tegevuse ja E.P. il fikseeritud vigastuste vahel tõendatuks. Kohus leidis, et M. Kattai pani
kuriteo toime otsese tahtlusega nii teo kui ka tagajärje osas. M. Kattai tegevuse õigusvastasust
ega süüd välistavaid asjaolusid kohus ei tuvastanud.
Maakohtu hinnangul ei esine asjas M. Kattai karistust kergendavaid ega raskendavaid
asjaolusid. Karistuse mõistmisel arvestas kohus asjaolu, et M. Kattai on invaliidsuspensionär.
M. Kattail on üks kehtiv kriminaalkaristus 2009. aastal toime pandud liikluskuriteo eest.
Isikuvastaste kuritegude eest teda varem karistatud ei ole. Veel võttis kohus arvesse ka
kannatanu käitumist, sh asjaolu, et ta süüdistatavaga suures koguses alkoholi tarvitades
soodustas ka ise võimaliku konflikti teket. Arvestades kuriteo tehiolusid, M. Kattai süü suurust
ja tema isikut, leidis kohus, et teda on võimalik mõjutada õiguskuulekale käitumisele
vangistusega, mis vastab kuriteo eest ettenähtud karistuse miinimumi lähedasele määrale.


Apellatsioonides esitatud taotluste sisu

Maakohtu otsuse peale esitas kaebuse M. Kattai kaitsja, kes taotleb otsuse tühistamist ja
M. Kattai õigeksmõistmist. Kaitsja argumendid on lühidalt järgmised.



                                               2
M. Kattai süü ei ole nõuetekohaselt tuvastatud. Kannatanu ütluste ja sündmuskoha
vaatlusprotokolli vahel esinevad põhimõttelised vastuolud, mis on tõe väljaselgitamise jaoks
olulise tähtsusega. Süüdistatav on selgitanud, et noavigastuse sai kannatanu siis, kui tema ise
süüdistatavat ründas. Selle ründe käigus sai vigastusi ka süüdistatav ise ja purunesid
aknaklaasid. Vasaku kõrva vigastuse sai kannatanu siis, kui ta peaga aknaklaasidesse kukkus.
Uurimise käigus kogutud tõendid ei lükka neid süüdistatava ütlusi ümber. Seevastu kannatanu
ütlused teo toimepanemise koha osas on lahknevad. Samuti ei kinnita ükski tõend seda, et
kannatanu käis väljas akent kontrollimas. Verejäljed elutoas viitavad sellele, et kannatanu ei
ole pärast köögist ära minemist kohe korterist lahkunud. Kohtuotsus tugineb oletustele ning
süüdistatava süü ei ole tõsikindlalt tõendamist leidnud. Süüdistatav ei ole varem
vägivallategusid toime pannud ja tegemist ei ole vägivaldse inimesega. Paar nädalat varem aset
leidnud konflikt oli tingitud kannatanu enda käitumisest, kes joobes peaga häiris ja tüütas oma
käitumisega süüdistatavat ning rüseluse vältimiseks pidi süüdistatav teda kinni hoidma.
M. Kattai kuni kohtuotsuseni vahi all hoidmine oli ülekohtune ja põhjendamatu. Süüdistatava
tegelik tahe oli välistada noa haaramisega endast tugevama isiku rünnet ja ennast kaitsta.

Kohtuotsuse peale esitas apellatsiooni ka vanemprokurör S. Merilo, kes vaidlustab otsust
süüdistatavale mõistetud karistuse osas. Prokuröri hinnangul on mõistetud karistus liiga leebe,
põhjendades sellist seisukohta järgnevalt.
M. Kattai isikut iseloomustavad asjaolud ja see, et kannatanu ise oli füüsilise kontakti
algatajaks, võimaldavad M. Kattaile mõista karistuse küll sanktsiooni keskmisest väiksemas
määras, kuid mitte alammääras või selle lähedal. Karistust kergendavate ja raskendavate
asjaolude puudumise tõttu tuleks lähtepositsiooniks võtta sanktsiooni keskmine määr, mis KarS
§ 118 lg 1 p 1 puhul on 8 aastat vangistust. M. Kattai pani kuriteo toime otsese tahtlusega. Eriti
õõvastavaks teeb tema poolt toimepandu veel see, et lisaks noaga kõhtu löömisele lõikas ta
kannatanu kõrva pea küljest peaaegu ära. Järjest süvenev alkoholiprobleem on muutnud
M. Kattai isiksust sedavõrd, et teatud olukordades ei suuda ta oma agressiivsust kontrollida.
M. Kattai ei ilmutanud kohtuistungil vähimatki kahetsust ega arusaamist sellest, mida ta oli
korda saatnud. Vastupidi, ta püüdis end igati õigustada ja kannatanut halvustada.


Ringkonnakohtu seisukoht

Tartu Ringkonnakohtu 15. jaanuari 2016. a määrusega määrati kriminaalasi KrMS § 331 lg 11
alusel apellatsiooni korras arutamisele kirjalikus menetluses. Apellatsioonimenetluse pooltele
anti seisukohtade esitamiseks aega kuni 28. jaanuarini 2016. Selleks ajaks ringkonnakohtule
täiendavaid seisukohti ei esitatud.

Tartu Ringkonnakohus, tutvunud kriminaalasja materjalidega ja esitatud apellatsioonidega,
leiab, et maakohtu otsus kuulub osalisele tühistamisele, s.o M. Kattaile mõistetud karistuse osas
selle mittevastavuse tõttu kuriteo raskusele ja süüdmõistetud isikule. Muus osas tuleb maakohtu
otsus jätta muutmata.

M. Kattai süüdistus KarS § 118 lg 1 p 1 järgi

Tartu Ringkonnakohus, tutvunud maakohtu otsuse ja M. Kattai kaitsja poolt sellele esitatud
apellatsiooniga, on seisukohal, et kaitsja apellatsiooni rahuldamiseks, s.o M. Kattai
õigeksmõistmiseks talle KarS § 118 lg 1 p 1 järgi süüksarvatud kuriteos, puudub alus. Maakohtu
otsus on selles osas seaduslik ja põhjendatud ning jääb apellatsioonimenetluses muutmata.



                                                3
Ringkonnakohus leiab, et süüdistatava kaitsja apellatsioonis esitatud väited ei anna alust
maakohtu seisukohtade ümberhindamiseks, kuna need ei lükka ümber maakohtu otsuses
esitatud asjakohaseid põhjendusi.
Ringkonnakohus nõustub täielikult maakohtu poolt M. Kattai süüditunnistamisel esitatud
põhjendustega ning ei pea seetõttu vajalikuks maakohtu sellekohaseid argumente vastavalt
KrMS § 342 lg 3 p-le 1 käesolevas otsuses korrata. Seetõttu piirdub ringkonnakohus vaid
omapoolsete põhjenduste lisamisega kaitsja apellatsioonis esitatule vastates.

M. Kattai kaitsja on apellatsioonis tõstatanud kaitseversiooni, mille kohaselt tegutses M. Kattai
13. veebruaril 2015 kannatanu E.P. ile kehavigastusi tekitades hädakaitseseisundis.
Kaitsja väidete kohaselt ilmneb kriminaalasjas kogutud tõenditest, et noavigastuse tekitas
M. Kattai kannatanule momendil, kui E.P. teda korteri köögis akna juures ründas.
Kõrvavigastuse aga sai kannatanu siis, kui kukkus ründe käigus peaga köögiaknasse.

Ringkonnakohus kaitsja taoliste väidetega ei nõustu.
Esmalt märgib ringkonnakohus, et taotledes M. Kattai õigeksmõistmist KarS § 118 lg 1 p 1
järgi, ei tugine süüdistatava kaitsja mitte kriminaalasjas kogutud ja omavahel haakuvatele
tõenditele, vaid ainult süüdistatava versioonile sündmuste käigust. Nimetatud versioon on aga
kriminaalasjas kogutud tõenditega veenvalt ümberlükatud.

Toetudes M. Kattai kaitseversioonile väidab kaitsja apellatsioonis, et noavigastuse sai
E.P. hetkel, kui ta ründas M. Kattaid ja viimane ennast kannatanu ründe eest noaga kaitses.

Ringkonnakohus leiab, et M. Kattai taolised väited on maakohus kohtuotsuses veenvalt
kummutanud.
Kriminaalkolleegium nõustub maakohtuga ning leiab samuti, et sündmuskoha vaatlusel
tuvastatud veremäärdumiste puudumine aknaklaasil ja aknalaual ning väheste vereplekkide
esinemine ribikardinal ja köögiakna ees põrandal, viitavad otseselt sellele, et E.P. ei saanud
kehavigastusi köögiakna juures.
Nimetatut on eitanud ka kannatanu, väites kohtus ristküsitluse käigus, et M. Kattai lõi teda
noaga köögiuksel ning see toimus oluliselt hiljem, kui toimus M. Kattai tõukamine tema poolt.

Ringkonnakohus leiab, et kannatanu ütlused kehavigastuste saamise kohta köögiuksel langevad
kokku sündmuskoha vaatlusel tuvastatuga. Sündmuskoha vaatlusprotokollist nähtuvalt on enim
vereloike ja verekahtlasi määrdumisi nimelt kööki viiva ukse ja samas asuva pliidi ees põrandal.
Nimelt köögiukse esist nimetab aga kannatanu kohana, kuhu ta pärast noalööki istukile vajus
ja kus M. Kattai lõikas tema kõrva.
Arvestades kannatanu ütlusi ja vereloikude ja -määrdumiste rohkust nimelt köögiukse ja selle
vahetus läheduses põrandal, on igati mõistuspärane järeldada, et kehavigastuste tekitamine
kannatanule toimus nimelt köögiukse juures.

Ringkonnakohtu arvates kinnitab süüdistatava kaitseversiooni alusetust kujukalt ka tema väide,
et kõrvavigastuse sai kannatanu samuti rünnaku käigus, mil kannatanu „lendas“ peaga aknasse.
Kohtumeditsiinieksperdi arvamuse kohaselt esines E.P. il, lisaks maksa parema sagara
vigastusele, ka vasaku kõrva lahtine haav.
Kõrvavigastuse tekkemehhanismi kirjeldades on ekspert andnud arvamuse, et tegemist on
lõikevigastusega, mis on tekitatud eseme lõikeserva ehk tera liikumisel mööda kehapinda ning
samaaegsel rõhumisel terale.
Kohtumeditsiinieksperdi poolt ekspertiisiaktis kõrvavigastuse tekkemehhanismi kirjeldus
langeb aga kokku kannatanu antud kirjeldusega, kuidas ta kõrvavigastuse sai.


                                               4
Nii on E.P. andnud kohtus ütlusi, et pärast seda kui M. Kattai oli teda noaga löönud ja tema
istukile kukkunud, võttis M. Kattai tal vasakust kõrvast kinni, ütles, et on lihunik ja hakkas
noaga lõikama tema vasakut kõrva.
Ringkonnakohtu arvates kinnitab ülalkirjeldatud kokkulangevus objektiivse tõendi ja
kannatanu ütlustes veelkordselt kannatanu ütluste usaldusväärsust.

Ringkonnakohtu arvates ei ole süüdistatava poolt esitatud kaitseversioon E.P. il esinenud
kõrvavigastuse saamise asjaolude kohta ka eluliselt usutav.
Sündmuskoha vaatlusprotokollist nähtuvalt olid köögiakna ees suletud ribikardinad. Juhul kui
E.P. oleks tõepoolest köögiakna juures M. Kattaid rünnanud ja selle rünnaku käigus peaga
köögiaknasse kukkunud, oleks tema pea esmalt kokku puutunud ribikardinaga ja alles seejärel
aknaklaasiga. Ringkonnakohtu jaoks on ebatõenäoline, et olukorras kus aknaklaasi ja
kannatanu pea vahele jäi ribikardin, oleks purunenud aknaklaas saanud kohtumeditsiini
ekspertiisi aktis kirjeldatud viisil vigastada E.P. i kõrva.
Ringkonnakohtu arvates oleks kõrvavigastuse võinud äärmisel juhul põhjustada vaid ülalt alla
kukkuva aknaklaasi tükk, kusjuures E.P. i kõrv pidanuks asetsema kukkuva aknaklaasi suhtes
paralleelselt, mitte aga risti nagu seda on kirjeldanud süüdistatav.

Küll aga on ringkonnakohtu jaoks eluliselt usutavad kannatanu ütlused, et köögiakna klaas
purunes M. Kattai kukkumisest aknasse. E.P. i ütluste kohaselt tekkis neil M. Kattaiga
sõnavahetus (nimetatut ei eita ka M. Kattai). Sõnavahetuse käigus tuli M. Kattai talle väga
lähedale ja ta lükkas süüdistatava endast eemale. Tõuke tagajärjel kukkus M. Kattai
köögiaknasse. Ringkonnakohtu arvates kinnitavad kannatanu taolisi väiteid nii M. Kattail
esinenud peavigastus kui ka süüdistatava enda ütlused.
Isiku läbivaatuse protokollist nähtuvalt esines M. Kattail peas, parema kõrva kohal,
nahamarrastus. Kohtuistungil on süüdistatav andnud ütlusi, et „kui E.P. teda ründas, siis käis
ka minu õlg aknasse, ta jäi kahe akna vahele“. Ringkonnakohtu jaoks on loogiline, et       M.
Kattai sai tal esinenud vigastuse aknasse kukkumisel.

Arvestades ülalesitatud kokkulangevusi kannatanu ütluste ja objektiivsete tõendite vahel,
puudub ringkonnakohtul igasugune alus kahelda ka kannatanu ütlustes, et pärast aknaklaasi
purunemist väljus ta korterist, et minna kontrollima, kas purunenud olid akna mõlemad
aknaklaasid.
Taolisele ringkonnakohtu veendumusele lisavad kindlust J.M. ütlused, mis kinnitavad            E.P.
i väiteid toimunu kohta.
J.M. ütluste kohaselt, millalgi kella 21.30 paiku, kuulis ta kõrvalkorterist müdistamist ja sellele
järgnes aknaklaasi klirin. Kuna ta tegi köögis samal ajal suitsu, siis oli tema köögiaken lahti ja
ta kuulis selgelt aknaklaasi purunemise heli. Seejärel jäi sumin kõrvalkorteris vaiksemaks ja ta
arvas, et küllap E.P. ja M. Kattai räägivad omavahel. Mõne aja pärast kuulis ta kuidas
kõrvaltrepikoja uks paukus. Tema arvates oli ajavahemik aknaklaasi purunemise ja uksepaugu
vahel umbes 10 minutit. Kes või mis selle uksepaugu tekitas, tema öelda ei oska. E.P. tuli tema
korteri ukse taha ja rääkis oma vigastustest kuskil 15 minutit pärast tema poolt kuuldud
uksepauku.
Seega kinnitavad J.M. ütlused uksepaugu kuulmise kohta kaudselt E.P. i ütlusi, et pärast
aknaklaasi purunemist väljus ta mõni aeg hiljem korterist.
Samas, J.M. määratletud ajavahemik uksepaugu ja E.P. i ilmumise vahel nende korteri uksele,
kinnitab E.P. i ütlusi, et M. Kattai lõi teda noaga pärast seda, kui ta oli õuest tagasi korterisse
jõudnud. Samas lükkavad J.M. nimetatud ütlused ümber M. Kattai väited, et E.P. sai
kehavigastused sisuliselt hetkel, kui purunes köögiakna klaas ja koheselt pärast seda lahkus
kannatanu korterist.


                                                5
Ülaltoodust tulenevalt leiab ringkonnakohus, et puudub alus kahelda E.P. i ütlustes, et M. Kattai
lõi teda noaga ja lõikas tema kõrva hetkel, kui ta oli pärast aknaklaasi kontrollimist uuesti
korterisse sisenenud. Samas lükkavad eeltoodud tõendid ümber M. Kattai kaitseversiooni nagu
oleks E.P. saanud tal esinenud kehavigastused kannatanu poolse rünnaku käigus hetkel kui
purunes köögiakna klaas.

Hädakaitse olemasoluks KarS § 28 lg 1 järgi tuleb kõigepealt tuvastada hädakaitseseisund, s.o
vahetu või vahetult eesseisev õigusvastane rünne kaitsja või teise isiku õigushüve vastu. Ründe
olemasolu ja selle lõpuhetke tuvastamine sõltub faktilistest asjaoludest.
Selleks, et määratleda, kas ründaja käitumine annab aluse kartuseks, et nüüd võib järgneda
vahetu rünne, tuleb igal konkreetsel juhul olukorda hinnata ja tuvastada, kas oht kaitsja või
mõne teise isiku õigushüvele oli olemas või mitte. Ründest tuleneva ohu hindamiseks
kasutatakse nn objektiivse kõrvaltvaataja mõistet, mis tähendab, et olukorda püütakse hinnata
selle informatsiooni järgi, mis oli kasutada konkreetses sündmuses osalejal (nn ex ante
hindamine). Kui selline "objektiivne kõrvalseisja" leiab, et õigushüve kahjustamine oli
tõenäoline, siis tuleb asuda seisukohale, et ründe oht oli olemas.

Arvestades kriminaalasjas tõendamist leidnud asjaolusid, leiab ringkonnakohus, et lüües noaga
E.P. it ja lõigates kannatanu kõrva pärast viimase sisenemist korterisse, ei viibinud      M.
Kattai hädakaitseseisundis.

Kriminaalasjas puuduvad igasugused tõendid, mis annaksid aluse väita, et pärast sisenemist
korterisse oleks E.P. rünnanud või ähvardanud füüsilise vägivallaga M. Kattaid.               E.P.
i ütluste kohaselt sisenes ta korterisse ning liikus köögi poole. Kui ta jõudis M. Kattai lähedale
ja soovis siseneda kööki, lõi M. Kattai teda noaga kõhtu. Löögi ajal M. Kattai talle midagi ei
öelnud ja see oli kannatanu jaoks ootamatu.

Kohtupraktikas on kinnistunud seisukoht, et hädakaitsesituatsiooni hindamisel tuleb arvesse
võtta ka sellele eelnenud sündmuste käik.

Kriminaalasjas on tõendamist leidnud, et enne M. Kattai poolt E.P. ile kehavigastuste
tekitamist, tõukas E.P. M. Kattaid ning viimane kukkus tõukest köögiaknasse.
Ringkonnakohus leiab, et ka varasem E.P. i käitumine ei andnud M. Kattaile alust arvata, et
E.P. võib teda pärast korterisse sisenemist füüsiliselt rünnata.
Ringkonnakohtu taolisele seisukohale annavad aluse eelkõige J.M. ütlused. Tunnistaja ütluste
kohaselt möödus aknaklaasi purunemisest kuni E.P. i ilmumiseni nende korterisse ca 25
minutit. Ka on tunnistaja kinnitanud, et pärast aknaklaasi purunemist muutus M. Kattai korteris
vaikseks. Ringkonnakohtu arvates annavad tunnistaja taolised ütlused aluse väiteks, et konflikt
M. Kattai ja E.P. i vahel lõppes pärast aknaklaasi purunemist. Nimetatu aga viitab otseselt
sellele, et M. Kattail puudus alus arvata, et pärast konflikti rahumeelset lõppemist võinuks E.P.
veel M. Kattaid rünnata.

Karistus

Ringkonnakohtu arvates väärivad prokuröri apellatsioonis esitatud väited M. Kattaile mõistetud
karistuse karmistamise osas tähelepanu.




                                                6
Apellatsioonis on prokurör leidnud, et maakohtu poolt M. Kattaile karistuse mõistmisel esitatud
põhjendused ei andnud kohtule alust mõista süüdistatavale karistust KarS § 118 lg 1 ettenähtud
sanktsiooni minimaalmääras.

Ringkonnakohus nõustub nimetatud osas prokuröriga ning leiab, et karistust mõistes on
maakohus liigselt keskendunud vaid M. Kattai isikule.

Isikule mõistetava karistuse aluseks on eelkõige tema süü suurus, s.t millisel määral on
konkreetne tegu süüdlasele etteheidetav. Süü suurust mõjutavad asjaolud võivad olla nii
objektiivsed (tegu ja tagajärge iseloomustavad) kui ka subjektiivsed (motiiv, eesmärk).

M. Kattai süü suuruse hindamisel arvestab ringkonnakohus esmalt asjaoluga, et lisaks
kannatanule eluohtliku kehavigastuse tekitamisele, lõikas süüdistatav pärast E.P. i
vastupanuvõimetuks muutumist noaga kannatanu kõrva. Kohtuekspertiisi aktist nähtuvalt oli
vasak kõrv praktiliselt ära lõigatud, suure defekti ja verejooksuga.
Ringkonnakohus leiab, et M. Kattai taoline käitumine näitab tema äärmist ükskõiksust
kannatanu elu ja tervise suhtes ning suurendab tema süü astet.

Ringkonnakohtu arvates suurendab M. Katti süü suurust ka E.P. ile kehavigastuste tekitamise
motiiv.
Kriminaalasjas kogutud tõenditele tuginedes leiab ringkonnakohus, et M. Kattai tekitas
kannatanule kehavigastused kättemaksuks varasema enda tõukamise eest. Nimetatule viitab
asjaolu, et kannatanu ütluste kohaselt oli nuga, millega talle kehavigastused tekitati, tavaliselt
ja oli ka sellel õhtul, sektsioonkapi riiulil. Seega, kasutades nimetatud nuga, tegutses M. Kattai
kaalutletult. Taolist kaalutletust nähtub ka asjaolust, et hetkel kui E.P. korterisse sisenes, oli
M. Kattail juba nuga käes. Samas näitab E.P. ile kõrvavigastuse tekitamine M. Kattai kindlat
soovi tekitada kannatanule võimalikult palju valu ja kannatusi.

Ringkonnakohus leiab, et arvestades M. Kattai süü suurust ei ole põhjendatud mõista talle
karistus KarS § 118 lg 1 ettenähtud sanktsiooni alammääras.

Ringkonnakohtus leiab, et süüdistatava süü suurust arvestades tuleks M. Kattaid karistada KarS
§ 118 lg 1 ettenähtud sanktsiooni keskmises määras.
Samas, arvestades kannatanu eelnevat käitumist, asjaolu, et M. Kattai on invaliidsuspensionär,
kuid ometi omas töökohta ja asjaolu, et M. Kattai ei ole varasemalt käitunud vägivaldselt, leiab
ringkonnakohus, et M. Kattaid on võimalik karistada sanktsiooni keskmisest määrast
mõnevõrra väiksema karistusega.



 /allkirjastatud digitaalselt/     /allkirjastatud digitaalselt/     /allkirjastatud digitaalselt/

 Aarne Sarjas                            Maarika Kuusk                              Mati Kartau




                                                7

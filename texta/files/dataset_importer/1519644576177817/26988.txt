                        KOHTUMÄÄRUS

Kohus                             Tartu Ringkonnakohus

Kohtukoosseis                     Triin Uusen-Nacke, Andra Pärsimägi, Viivi Tomson

Määruse tegemise aeg ja koht      6. jaanuar 2016 Tartu

Tsiviilasja number                2-11-48403

Tsiviilasi                        Hillar Soosalu (pankrotis) pankrotimenetlus
                                  Hillar Soosalu (pankrotis) pankrotihalduri Einar Vallandi
                                  avaldus loa andmiseks ruumidesse sisenemiseks
Vaidlustatud kohtulahend          Tartu Maakohtu 13. oktoober 2014 määrus

Kaebuse esitaja ja kaebuse liik   Hillar Soosalu määruskaebus
                                  P.S. määruskaebus
Kohtuistungi toimumise aeg        Kirjalik menetlus

Menetlusosalised ja nende         Määruskaebuse esitajad:
                                  1. Hillar Soosalu (isikukood XXXXXXXX)
esindajad                         2. P.S. (isikukood XXXXXXXXXX)
                                  Vastustaja (avaldaja): Hillar Soosalu pankrotihaldur Einar
                                  Vallandi (isikukood 37201042725)

RESOLUTSIOON                      1. Tühistada Tartu Maakohtu 13. oktoobri 2014 määrus.
                                  2. Teha asjas uus määrus, millega jätta läbi vaatamata Hillar
                                  Soosalu (pankrotis) pankrotihalduri Einar Vallandi avaldus
                                  loa andmiseks ruumidesse sisenemiseks.
                                  3. Jätta menetluskulud maakohtus ja ringkonnakohtus
                                  menetlusosaliste endi kanda.


                                          1
 Edasikaebamise kord                   Menetlusosalisel    on õigus    esitada   määruskaebus
                                       Riigikohtule 15 päeva jooksul alates käesoleva määruse
                                       kättetoimetamisest.
                                       Hagita menetluses võib menetlusosaline Riigikohtus
                                       menetlustoiminguid teha ning avaldusi ja taotlusi esitada ise või
                                       advokaadi vahendusel.
                                       Juhul, kui menetlusosaline taotleb menetlusabi, peab ta esitama
                                       tähtaja kestel määruskaebuse. Kaebuse põhjendamiseks või
                                       kaebuses esineva sellise puuduse kõrvaldamiseks, mis on seotud
                                       menetlusabi taotlemisega, annab kohus mõistliku tähtaja pärast
                                       menetlusabi taotluse lahendamist, kui nimetatud taotlus ei ole
                                       esitatud põhjendamatult või tähtaja pikendamise eesmärgil.


ASJAOLUD

1. Tartu Maakohus kuulutas 27. veebruari 2013 määrusega välja Hillar Soosalu pankroti ning
nimetas pankrotihalduriks Einar Vallandi. Määrus jõustus 28. augustil 2013.
2. Pankrotihaldur esitas 1. oktoobril 2014 kohtule taotluse anda Hillar Soosalu pankrotihaldurile
ja tema poolt pankrotihalduri ülesannete täitmisele kaasaaitamisele kutsutud isikutele nõusolek
siseneda pankrotihalduri ülesannete täitmiseks omaniku ja/või valdaja tahtest olenemata Tallinnas
XXXX asuvatesse ruumidesse (registriosa nr XXX) ning vajadusel asendada korteri uste lukud.
Taotluse kohaselt kuulub võlgniku pankrotivara hulka kolm kinnisasja. Seni on müümata Tallinnas
XXXX asuv korteriomand. Käesoleva ajani ei ole halduril olnud võimalik korterisse siseneda.
Suuliselt on H. Soosalu avaldanud, et ta välistab koostöö halduriga ning viimane ei pääse korterisse
mitte kunagi. Haldurile 28. oktoobril 2013 ja 27. juunil 2014 saadetud e-kirjades on võlgnik
andnud mõista, et korterisse sisenemist takistab tema abikaasa P.S. või teda esindav
vandeadvokaat Andrus Lillo. Pankrotihaldur on suhelnud vandeadvokaat A. Lilloga, kes ei
avaldanud ühtegi korterisse pääsemist takistavat faktilist asjaolu või õiguslikku vastuväidet.
Taotluse eesmärgiks on pankrotivara hulka kuuluva korteri väärtuse kindlaksmääramisel ja
müümisel tähtsust omavate asjaolude (seisund, koosseis jne) väljaselgitamine ning seejärel
ostuhuvilistele vahendamine.

MAAKOHTU SEISUKOHT

3. Tartu Maakohus tegi 13. oktoobril 2014 määruse, millega võttis menetlusse ja rahuldas
pankrotihalduri E. Vallandi avalduse, andis pankrotihalduri E. Vallandi ja tema poolt
pankrotihalduri ülesannete täitmisele kaasaaitamisele kutsutud isikutele loa siseneda ilma
võlgniku H. Soosalu ja ruumide võimaliku muu valdaja nõusolekuta Tallinnas XXX asuva hoone
teisel korrusel ja pööningukorrusel paikneva korteriomandi (eluruum nr 1, registriosa nr XXX)
reaalosaks olevatesse ruumidesse nende seisukorra tuvastamiseks, asja hindamiseks ja
pildistamiseks, ostuhuvilistele tutvustamiseks, ostjale üleandmiseks ning muude pankrotiseaduses
sätestatud pankrotivara valitsemiseks ja müügiks vajalike toimingute tegemiseks alates määruse
jõustumisest kuni korteriomandi valduse üleandmiseni selle ostjale. Maakohus andis
pankrotihaldurile nõusoleku asendada Tallinnas XXX paikneva korteriomandi (eluruum nr 1,
registriosa nr XXX) reaalosaks olevatesse ruumidesse sissepääsu võimaldavate uste lukud.
Maakohus viitas PankrS § 3 lg-tele 1-4, § 108 lg-le 1, § 124 lg-tele 1 ja 2, § 135 lg-le 1, § 136
lg-le 1, § 22 lg 3 p-dele 2 ja 3, § 35 lg 1 p-dele 1 ja 2, samuti TMS §-le 28, §-le 137, § 85 lg-tele 1
ja 2. Loa saamiseks ruumidesse sisenemiseks tuleb esmalt tõendada võlgniku nõusoleku

                                                 2
puudumise. Kui võlgnik oleks korterisse sisenemisega nõus, puuduks halduril avalduse
esitamiseks õiguskaitsevajadus. Pankrotihalduri esitatud asjaoludest nähtub, et võlgnik on asunud
teadlikult takistama pankrotihalduri poolt korteriomandi valitsemist, et korteriomandit
pankrotimenetluses müüa ning seeläbi rahuldada võlausaldajate nõudeid. Enampakkumise
läbiviimisel on pankrotihalduril vaja siseneda võlgnikule kuuluvasse korterisse, et selgitada välja
korteri seisukord, tellida korteri väärtuse hindamiseks eksperthinnang ning korterit
enampakkumisest huvitatud isikutele näidata.

MÄÄRUSKAEBUSE ESITAJA TAOTLUS JA PÕHJENDUSED

4. P.S. esitas määruskaebuse, milles taotles Tartu Maakohtu 13. oktoobri 2014 määruse
tühistamist.
Määruskaebuses esitatud väidete kohaselt:
1) on määruskaebuse esitaja H. Soosaluga abielus alates 1985. aastast. Korter, asukohaga XXX,
on abieluvaralepingu kohaselt määruskaebuse esitaja ja H. Soosalu ühisvaraks. Määruskaebuse
esitaja viitas PankrS § 122 lg-tele 4 ja 5. Ühisvara jagamine pole abikaasadele kohustuslik. Kui
pankrotihaldur soovib vara jagada või H. Soosalule ½ kuuluvat osa müüa, võib ta seda teha.
Ühisvara jagamise hagi esitamata jätmine määruskaebuse esitaja poolt ei muuda P.S. omandit
halduri omandiks. Määruskaebuse esitaja ei ela pikemat aega H. Soosaluga koos ning kuivõrd
abielulised suhted on lõppenud, ei ole P.S. tema või tema halduri tegevusest teadlik;
2) ei tee P.S. pankrotihaldurile takistusi korterisse sisenemiseks. Võtmed on määruskaebuse esitaja
käes. H. Soosalul ei ole võtmeid, seega pole tal korteri valdust ning selles osas on määrus ekslik.
Määruskaebuse esitaja on nõus ½ osa ära müüma. Haldur ei saa korterit tervikuna müüa.

5. H. Soosalu esitas määruskaebuse, milles taotles Tartu Maakohtu 13. oktoobri 2014 määruse
tühistamist ja uue määruse tegemist, millega jätta pankrotihalduri avaldus rahuldamata.
Määruskaebuses esitatud väidete kohaselt:
1) on pankrotihaldur ekslikult arvanud XXXX korteriomandi pankrotivarasse. Asjaolu, et P.S. ei
esitanud hagi ühisvara jagamiseks, ei tähenda, et H. Soosalu on saanud korteri ainuomanikuks.
Vara jagamise kohustus on pankrotihalduril, mitte abikaasal. Määruskaebuse esitaja viitab
Riigikohtu lahendile nr 3-2-1-38-14;
2) kuivõrd pankrotihalduril puudub korteri käsutamise ja müümise õigus enne jagamist, ei ole
põhjendatud määrus, millega on lubatud teostada toiminguid, mis on seotud korteri müümisega;
3) on ekslik ning pahatahtlik avalduses toodud väide, et vaatamata halduri korduvatele
nõudmisetele ei ole määruskaebuse esitaja võimaldanud sissepääsu korterisse. Määruskaebuse
esitajal ei ole võtmeid. P.S. poole, kelle käes on võtmed, ei ole haldur kordagi pöördunud;
4) on määruskaebuse esitaja eksnaise kodu puutumatus keskne ning väga oluline põhiseaduslik
tagatis. Maakohus on etteruttavalt ning ekslikult avalduse rahuldanud. Määrus ei ole piisavalt
motiveeritud ega õigusta võõrastel isiku kodusse sisenemist.

VASTUSTAJA SEISUKOHAD JA VASTUVÄITED

6. Pankrotihaldur E. Vallandi vaidles P.S. ja H. Soosalu määruskaebustele vastu.
Vastuväidete kohaselt:
1) saab ühisvara jagamise hagi esitada üksnes isik, kes ise usub, et vara kuulub ühisvara hulka.
Pankrotihaldur ei usu vaidlusaluse korteriomandi ühisvara hulka kuulumisse, mistõttu ei ole ta
hagi esitanud ning PankrS § 122 lg-s 2 sätestatud tähtaja möödumise tõttu ka ei esita;
                                               3
2) eeldatakse kinnistusraamatusse kantud andmete õigsust (AÕS § 56 lg 1). Korteriomandi
omanikuna on alates 28.10.2004 kinnistusraamatusse kantud H. Soosalu. P.S. ei ole enne ega
pärast H. Soosalu pankroti väljakuulutamist teinud midagi selleks, et saavutada kande muutmine;
3) kuigi käesoleva asja raames ei saa AÕS § 56 lg-s 1 sätestatud eeldust ümber lükata, soovib
halduri märkida järgmist. Haldur viitab abieluvaralepingu p-le 2.3. Ei saa välistada võimalust, et
kinnistusraamatusse kantud korteriomandi reaalosa hulka kuulub muuhulgas 20.05.1994
lepinguga ostetud korteri pind, kuid sellegipoolest ei ole alust väita, et praegune kahe korruse vahel
jagunev 120,50 m² suuruse reaalosaga korteriomand ja minevikus eksisteerinud 91,9 m² suurune
kahetoaline vallasasi on ruumiliselt samased asjad. H. Soosalu on korteriomandile seadnud kuuele
järjekohale hüpoteegid. H. Soosalu on end seoses korteriomandiga esitlenud kui „omanik, kes
kinnitab, et lepingu eseme suhtes kehtib abieluvaraleping, mille kohaselt lepingus nimetatud vara
kuulub talle lahusvarana“. P.S. esindaja osales võlausaldajate esimesel üldkoosolekul. P.S.le oli
teada, et pankrotivara hulka on arvatud kõik H. Soosalu nimele kinnistusraamatusse kantud
kinnisasjad;
4) on ebaõige P.S. arusaam, et korteriomandi müügihinnast peaks ½ laekuma temale. Müügist
saadu tuleb hüpoteegipidajatele välja maksta sõltumata sellest, kes on korteri omanikud.
Pankrotihalduri ülesandeks on korterit müüa ja jaotada raha võlausaldajate vahel. P.S. arvamus, et
tema otsustab, kas, millal, kui suurt osa ja millistel tingimustel saab pankrotihaldur seda teha,
takistab antud ülesande täitmist;
5) kahtleb pankrotihaldur selles, et vaidlusaluse korteri näol on tegemist P.S. koduga. H. Soosalu
on pankrotimenetluses väitnud, et korteris puudub vesi, elekter ning küte ja seal ei ole elatud
vähemalt viimase kümne aasta jooksul. Sarnast teavet on haldur saanud ka XXX elanikelt;
6) kui kohus peaks vaidlustatud määruse tühistama, ennistuks määruse tegemise eelne olukord.

RINGKONNAKOHTU SEISUKOHT

7. Ringkonnakohus leiab, et Tartu Maakohtu 13. oktoobri 2014 määrus tuleb tühistada
määäruskaebuste põhjendustest olenemata menetlusõiguse normide olulise rikkumise tõttu.
Ringkonnakohus teeb asjas uue määruse, millega jätab H. Soosalu (pankrotis) pankrotihalduri
E. Vallandi avalduse loa andmiseks ruumidesse sisenemiseks läbi vaatamata.
8. H. Soosalu (pankrotis) pankrotihaldur E. Vallandi esitas 01.10.2014 maakohtule avalduse (V kd
tl 31-35), milles taotles maakohtult anda talle ja tema poolt pankrotihalduri ülesannete täitmisele
kaasaaitamisele kutsutud isikutele luba siseneda ilma võlgniku H. Soosalu ja ruumide võimaliku
muu valdaja nõusolekuta Tallinnas XXX asuva hoone teisel korrusel ja pööningukorrusel paikneva
korteriomandi reaalosaks olevatesse ruumidesse nende seisukorra tuvastamiseks, asja hindamiseks
ja pildistamiseks, ostuhuvilistele tutvustamiseks, ostjale üleandmiseks ning muude
pankrotiseaduses sätestatud pankrotivara valitsemiseks ja müügiks vajalike toimingute tegemiseks
ning vajadusel ruumidesse sissepääsu võimaldavate uste lukkude vahetamiseks.
Maakohus rahuldas vaidlustatud määrusega pankrotihalduri taotluse ning andis pankrotihalduri
E. Vallandi ja tema poolt pankrotihalduri ülesannete täitmisele kaasaaitamisele kutsutud isikutele
loa siseneda ilma võlgniku H. Soosalu ja ruumide võimaliku muu valdaja nõusolekuta Tallinnas
XXX asuva hoone teisel korrusel ja pööningukorrusel paikneva korteriomandi reaalosaks
olevatesse ruumidesse nende seisukorra tuvastamiseks, asja hindamiseks ja pildistamiseks,
ostuhuvilistele tutvustamiseks, ostjale üleandmiseks ning muude pankrotiseaduses sätestatud
pankrotivara valitsemiseks ja müügiks vajalike toimingute tegemiseks alates määruse jõustumisest
kuni korteriomandi valduse üleandmiseni selle ostjale; samuti andis maakohus pankrotihaldurile
nõusoleku asendada Tallinnas XXX paikneva korteriomandi reaalosaks olevatesse ruumidesse
sissepääsu võimaldavate uste lukud.

                                                4
9. PankrS § 35 lg 1 p 1 alusel pankroti väljakuulutamisega moodustub võlgniku varast
pankrotivara. Vastavalt PankrS § 36 lg-le 1 läheb pankroti väljakuulutamisega võlgniku õigus
panktorivara valitseda ja käsutada üle pankrotihaldurile, kui seaduses ei ole sätestatud teisiti.
H. Soopalu pankrot on välja kuulutatud maakohtu poolt 27. veebruari 2013 määrusega ning PankrS
§ 36 lg 1 alusel on pankrotivara valitsemis- ja käsutusõigus läinud üle pankrotihaldurile.
10. PankrS 55 lg 4 kohaselt on halduril lisaks seaduses sätestatud õigustele ka käesoleva seaduse
§ 22 lõikes 3 nimetatud ajutise halduri õigused. PankrS 22 lg 3 järgi on ajutisel halduril õigus
viibida võlgniku valduses oleval maatükil ja majandus- või kutsetegevuseks kasutatavates
ruumides (p 2) ning viibida füüsilisest isikust võlgniku eluruumis (p 3).
Ringkonnakohus leiab, et kuna PankrS § 36 lg 1 alusel on pankrotivara valitsemis- ja käsutusõigus
läinud üle pankrotihaldurile, siis ei vaja ta PankrS § 22 lg-s 3 sätestatud õiguste realiseerimiseks
kohtu luba. Asja materjalidest nähtuvalt kuulub Tallinnas XXX paiknev korteriomand
pankrotivarasse, seega on pankrotihalduril endal õigus siseneda ruumidesse nende seisukorra
tuvastamiseks, asja hindamiseks ja pildistamiseks, ostuhuvilistele tutvustamiseks. Samuti on
pankrotihalduril õigus vajaduse korral vahetada ustel lukud ning tal ei ole selleks vaja kohtu luba.
11. Ringkonnakohus märgib, et maakohus on ebaõigesti pankrotihalduri avalduse läbivaatamisel
kohaldanud TMS §-i 28.
PankrS § 3 lg 4 kohaselt käesolevas seaduses sätestatud juhtudel teeb täitemenetluse seadustikus
sätestatud toiminguid ajutine haldur või haldur, kellel on täituri õigused ja kohustused.
PankrS sätetest ei tulene, et pankrotihaldur realiseerib PankrS § 22 lg-s 3 nimetatud õigusi
TMS-s sätestatud korras, seega kuna puudub vastav viide TMS-le, siis on maakohus ebaõigesti
kohaldanud TMS § 28.
Ringkonnakohtu arvates on pankrotihalduri ja kohtutäituri õiguslik seisund erinevad, kuna
pankrotihaldurile läheb seaduse alusel pankroti väljakuulutamise tagajärjel üle pankrotivara
valitsemis- ja käsutusõigus, kuid kohtutäiturile ei lähe seaduse alusel üle võlgniku vara valitsemis-
ja käsutusõigust.
12. PankrS § 122 lg 1 järgi kui vara on võlgniku ja tema abikaasa ühisomandis, nõuab haldur
ühisvara jagamist ja võlgniku osa ühisomandist. Sama sätte lg 2 kohaselt võib haldur ühisvara
jagamise hagi esitada ühe aasta jooksul pankroti väljakuulutamisest arvates.
Vastavalt PankrS § 122 lg-le 3 kui haldur ei ole esitanud võlgniku osa ühisvarast pankrotivarasse
väljanõudmise hagi käesoleva paragrahvi lõikes 2 nimetatud tähtaja jooksul, võib võlgnik selle
hagi ise esitada ja osaleda asja läbivaatamisel hagejana. Kui haldur on pankrotivarasse arvanud
vara, mis on võlgniku ja tema abikaasa ühisomandis, võib võlgniku abikaasa esitada hagi ühisvara
jagamiseks ja oma osa välistamiseks pankrotivarast (PankrS § 122 lg 4). Võlgniku abikaasa võib
ühisvara jagamise hagi esitada kuue kuu jooksul ajast, mil ta ühisvara pankrotivarasse arvamisest
teada sai või teada saama pidi (PankrS § 122 lg 5).
Käesolevas asjas ei ole haldur esitanud PankrS § 122 lg-s 2 sätestatud tähtaja jooksul hagi ühisvara
jagamiseks põhjusel, et on pidanud Tallinnas XXX paiknevat korteriomandit võlgnikule
kuuluvaks. Pankrotihalduri seisukohta kinnitavad asjas olevad tõendid, sh kinnistusraamatu
väljavõte (III kd tl 5), mille kohaselt on 28.10.2004 kantud kinnistusraamatusse korteriomandi
omanikuna võlgnik H. Soosalu; XX.XX..1998 sõlmitud abieluvaraleping (III kd tl 61-64), mille
p 2.3. kohaselt peale käesoleva lepingu sõlmimist abielu ajal soetatav vara loetakse selle abikaasa
lahusvaraks, kelle nimele see on registreeritud või kelle nimele see on kantud kinnistusraamatusse;
hüpoteegi seadmise või muutmise lepingud (VI kd tl 4-11), milledes on võlgnik H. Soosalu
kinnitanud, et ta on abielus, kuid Tallinnas XXX asuv korteriomandi suhtes kehtib
abieluvaraleping, mille kohaselt nimetatud vara kuulub talle lahusvarana.

                                                5
Juhul, kui P.S. leidis, et pankrotihaldur on alusetult pidanud Tallinnas XXX asuvat korteriomandit
võlgniku lahusvaraks, oleks ta pidanud esitama PankrS § 122 lg-s 5 sätestatud tähtaja jooksul hagi
ühisvara jagamiseks. Samuti on ühisvara jagamise hagi esitamise õigus võlgnikul (PankrS § 122
lg 3). Seni, kuni ei ole esitatud ühisvara jagamise hagi, on võlgniku ja   P.S. väide, et nimetatud
korteriomand on ühisvara, paljasõnaline ja pankrotihaldur on õigustatult asunud seisukohale, et
tegemist on võlgniku lahusvaraga.
13. TsMS § 477 lg 1 kohaselt vaatab kohus hagita asja läbi hagimenetluse sätete kohaselt,
arvestades hagita menetluse kohta sätestatud erisusi. TsMS § 423 lg 1 p 13 järgi kohus jätab hagi
läbi vaatamata, kui kohus ei ole pädev asja lahendama.
Ringkonnakohus leiab, et arvestades käesoleva otsuse p-des 9 ja 10 märgitut, ei olnud maakohus
pädev H. Soosalu (pankrotis) pankrotihalduri E. Vallandi poolt maakohtule 01.10.2014 esitatud
avaldust läbi vaatama. Seetõttu tuleb maakohtu määrus tühistada olulise menetlusnormi rikkumise
tõttu ning ringkonnakohus jätab pankrotihalduri avalduse läbi vaatamata.
14. Menetluskulud maakohtus ja ringkonnakohtus jäävad TsMS § 172 lg 1 alusel menetlusosaliste
endi kanda.



/allkirjastatud digitaalselt/      /allkirjastatud digitaalselt/     /allkirjastatud digitaalselt/
     Triin Uusen-Nacke                   Andra Pärsimägi                   Viivi Tomson




                                                6

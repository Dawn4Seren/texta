                          KOHTUMÄÄRUS

 Kohus                                     Tartu Maakohus

 Määruse tegemise aeg ja koht              23. märtsil 2016. a Tartu kohtumajas

 Kohtuistungi toimumise aeg ja koht        22. märtsil 2016. a Tartu kohtumajas

 Kriminaalasja number                      1-15-3394

 Kohtukoosseis                             Kohtunik Peet Teidearu

 Kohtuistungi sekretär                     Heli Nurmoja

 Tõlk                                      Meeli Antonov

 Prokurör                                  Lõuna Ringkonnaprokuratuuri abiprokurör Meelis
                                           Juursoo (istungil ei osalenud)
 Kriminaalasi                              Süüdimõistetu Dmitri Bondari tingimisi enne tähtaja
                                           lõppemist vangistusest vabastamise otsustamine

 Süüdimõistetu                             Dmitri Bondar
                                           isikukood: 37507110308; viibimiskoht: Tartu Vangla
                                           asukohaga Turu 56, Tartu; elukoht (vabanemisel):
                                           XXXX ; töökoht (vabanemisel): puudub

Juhindudes kriminaalmenetluse seadustiku § 426 lg-st 1 ja § 432 lg-test 3, 32, 33 kohtunik

                                             määras:

Jätta Dmitri Bondar temale Harju Maakohtu 08.05.2015. a otsusega kriminaalasjas nr 1-15-
3394 mõistetud vangistuse kandmiselt tingimisi enne tähtaega vabastamata.

Edasikaebamise kord
Käesoleva kohtumääruse peale on kohtumenetluse pooltel, samuti menetlusvälisel isikul, kui
kohtumäärusega on piiratud tema õigusi või seaduslikke huve, õigus esitada Tartu Maakohtule
kirjalik määruskaebus 15 päeva jooksul, alates päevast, mil isik sai vaidlustatavast kohtumäärusest
teada või pidi teda saama.




                                                                                                 1
Menetluse käik ja asjaolud
Harju Maakohtu 08.05.2015. a otsusega kriminaalasjas nr 1-15-3394 tunnistati Dmitri Bondar
lühimenetluses süüdi karistusseadustiku (edaspidi KarS) § 199 lg 2 p 9 järgi ning mõisteti temale
karistuseks 9 kuud vangistust. KrMS § 238 lg 2 kohaselt vähendati seda karistust ühe kolmandiku
võrra ning mõisteti Dmitri Bondarile karistuseks 6 kuud vangistust. KarS § 65 lg 2 alusel
suurendati seda karistust Dmitri Bondarile Harju Maakohtu 30.10.2014. a otsusega kriminaalasjas
nr 1-14-8152 mõistetud karistuse ärakandmata osa, s.o 1 aasta 6 kuu ja 24 päeva vangistuse võrra
ning kohtuotsuste kogumis mõisteti temale lõplikuks karistuseks 2 aastat ja 24 päeva vangistust.
KarS § 68 lg 1 alusel arvestati Dmitri Bondari poolt eelvangistuses viibitud aeg karistusaja hulka
ning loeti tema karistusaja alguseks 04.03.2015. a. Kohtuotsus jõustus 04.07.2015. a.

Kinnipeetava karistusaeg algas seega 04.03.2015. a ja lõppeks selle täieliku ärakandmise korral
28.03.2017. a.

16.03.2016. a esitas Tartu Vangla maakohtule materjalid süüdimõistetu Dmitri Bondari tingimisi
enne tähtaja lõppemist vangistusest vabastamise otsustamiseks. Materjalidest nähtuvalt on Dmitri
Bondar nõus võtma endale vabatahtlikult kohustuse alluda elektroonilisele valvele oma elukohas
ning vangla toetab Dmitri Bondari vangistusest vabastamist tingimisi enne tähtaega.

Kohtumenetluse poolte seisukohad
Prokurör esitas kirjaliku arvamuse, milles ei nõustu Tartu Vangla seisukohaga. Arvestades Dmitri
Bondari varasemat käitumist ning korduvaid kriminaalkorras karistamisi, on uute kuritegude
toimepanemise tõenäosus suur. Seetõttu prokurör ei toeta Dmitri Bondari vangistusest vabastamist
tingimisi enne tähtaega.

Süüdimõistetu Dmitri Bondar avaldas kohtus, et ta saab aru, et on varem valesti käitunud ning et
kannab väljateenitud karistust. Samas on ta oma käitumise ja vigade üle palju mõelnud ning
otsinud põhjuseid. Ta on senisest eluviisist tüdinenud ning tahaks seda muuta. Tema iga on juba
selline, et ta tahab luua perekonna ning kasvatada lapsi. Dmitri Bondar ei soovi jääda oma ema
ülalpidamisele, kes on invaliidsuspensionär. Tema ise on terve inimene, lisaks on ta läbinud
keevitaja koolituse ning tal on soov vabaduses tööle asuda. Ta on nõus vabanedes täitma ka
käitumiskontrolliga kaasnevaid kohustusi. Dmitri Bondar leiab sedagi, et tema vend, keda on
samuti kriminaalkorras karistatud, ei mõjuta enam tema käitumist. Dmitri Bondar on veendunud,
et ta suudab end nüüd kontrollida. Lisaks ei ela tema vend enam kodus, vaid oma elukaaslase
juures.

Kohtuniku seisukoht
Dmitri Bondar kannab liitkaristust tahtlike teise astme kuritegude toimepanemise eest. KarS § 76
lg 1 p 2 kohaselt võib kohus teise astme kuriteos süüdlase katseajaga tingimisi enne tähtaega
vangistusest vabastada, kui ta on tegelikult ära kandnud vähemalt poole mõistetud karistusajast,
kuid mitte vähem kui 4 kuud. Kuna Dmitri Bondar on nimetatud aja ära kandnud, siis on olemas
formaalne alus tema vangistusest tingimisi ennetähtaegseks vabastamiseks.

KarS § 76 lg 4 järgi katseajaga tingimisi enne tähtaega vangistusest vabastamise otsustamisel
arvestab kohus materiaalse alusena kuriteo toimepanemise asjaolusid, süüdlase isikut, varasemat
elukäiku ning käitumist karistuse kandmise ajal, samuti tema elutingimusi ja neid tagajärgi, mida
võib süüdlasele kaasa tuua tingimisi enne tähtaega karistusest vabastamine.




                                                                                                2
Kohtule esitatud materjalidest nähtub, et Dmitri Bondar on süstemaatilisi vargusi hakanud toime
panema juba alates 1992. a. Teda on nende kuritegude eest korduvalt karistatud, sh korduvalt ka
vangistustega. Vaheajad vangistuste vahel on Dmitri Bondaril olnud lühikesed, kuna pärast
vabanemist on ta toime pannud uued kuriteod. Kinnipeetavat on korduvalt allutatud ka katseajale,
kuid neid ei ole ta läbida suutnud, vaid on nendegi kestel pannud toime uued kuriteod. Dmitri
Bondari korduv karistatus ning samaliigiliste kuritegude toimepanek varsti pärast karistuse
kandmiselt vabanemist, aga ka katseaegadel viitab sellele, et karistused ei oma Dmitri Bondari
osas soovitud eripreventiivset mõju.

Dmitri Bondar ei ole suutnud õiguspäraselt käituda ka kinnipidamisasutuses. 16.02.2016. a
karistati teda distsiplinaarkorras noomitusega selle eest, et ta ei allunud vanglaametniku
seaduslikule korraldusele asuda tööle. Tähelepanuväärne on Dmitri Bondari suhtumise küünilisus.
Nimelt oli ta seisukohal, et tema vangla majandustöödest (koristamine) osa ei võta, ning palus end
selles küsimustes enam mitte tülitada. Lisaks kohaldati tema suhtes alates 21.10.2015. a kuni
18.12.2015. a täiendavaid julgeolekumeetmeid, kuna oli põhjendatud kahtlus, et ta koos teiste
vangidega kasutas kaaskinnipeetava suhtes füüsilist vägivalda.

Ülaltoodust tulenevalt võib väita, et Dmitri Bondari puhul on endiselt suur risk, et kinnipeetav
jätkab vabaduses õigusrikkumiste toimepanekut. Tema väärtushinnangud on kujunenud
kuritegelikul foonil ning nende muutmine ei toimu kergelt. Kui Dmitri Bondar ei suuda end
motiveerida kuulekusele isegi vangla kontrollitud tingimustes, siis seda enam ei suuda ta seda teha
väljaspool vanglat, kus tema käitumist hakkavad mõjutama hulgalised lisategurid.

Seejuures tegureid, mis mõjutaksid teda negatiivselt, on Dmitri Bondari puhul piisavalt. Nii on tal
näiteks sõltuvus narkootilistest ainetest. Kui igakordse vanglast vabanemise järgselt on Dmitri
Bondar püüdnud toime tulle ilma narkootikume tarbimata, siis reeglina paari kuu järel on toimunud
tagasilangus ning ta on taas hakanud narkootikume tarbima. Raha nende muretsemiseks on ta
valdavalt saanud aga varguste toimepanemisega. Seejuures on oluline märkida, et käesoleva
vangistuse kandmise ajal ei ole Dmitri Bondar riskide maandamisega veel tegelenud ega
sõltuvusrehabilitatsiooni programmides osalenud (ta on seniajani sotsiaalprogrammi „12 sammu“
järjekorras). Lisaks koosneb Dmitri Bondari suhtlusringkond vabaduses valdavalt kriminaalse
taustaga isikutest ning narkosõltlastest. Needki nimetatud isikud võivad Dmitri Bondari tulevast
käitumist vabaduses ebasoovitavas suunas mõjutama hakata. Korduvalt on kriminaalkorras
karistatud ka Dmitri Bondari vend S.B., kes kuulub Dmitri Bondari läbivõrgustikku. Ehkki Dmitri
Bondar väitis, et tema vend ei ela enam kodus, vaid oma elukaaslase juures, ning et ta ei allugi
enam oma venna mõjutustele, ei ole kohtuniku hinnangul tõenäoline, et vennad omavahel enam
üldse ei suhtle või et vend ei oma Dmitri Bondarile enam mingit mõju.

Lisaks puudub Dmitri Bondaril vabaduses kindel töökoht. Enne vangistust ning vangistuses
viibimise ajalgi on kinnipeetavat majanduslikult toetanud tema ema L.B.. Samas on kinnipeetava
ema seisukohal, et vabanemisel ei saa tema Dmitri Bondari pikaaegselt toetada, kuna tema
töövõimetuspension ei ole piisav, et rahuldavalt majanduslikult toime tulla. Samas on väheusutav,
et Dmitri Bondar suudaks vabanedes kiiresti tööd leida. Arvestades tema madalat haridustaset ning
vähest töötegemise kogemust, on tema väljavaade leida endale äraelamist võimaldav töökoht
pigem halb. Samas, nagu kohtunik viitas eelpool, on Dmitri Bondari kuriteod olnudki ajendatud
ebapiisavast sissetulekust ning vajadusest osta endale narkootilisi aineid.

Eelnevat kogumis hinnates asub kohtunik seisukohale, et Dmitri Bondari katseajaga tingimisi
ennetähtaegne vabastamine ei ole põhjendatud, kuna kohtunikul puudub piisav veendumus, et isik



                                                                                                 3
suudab kinni pidada käitumiskontrolli nõuetest ega jätka vabanedes kuritegude toimepanemist,
seda isegi elektroonilise valve tingimustes. Lisaks leiab kohtunik, et sellise minevikuga isiku, nagu
seda on Dmitri Bondar, ennetähtaegne vabastamine ei läheks kokku ühiskonna õiglustundega.



Peet Teidearu
Kohtunik
/allkirjastatud digitaalselt/




                                                                                                   4

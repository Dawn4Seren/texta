                            KOHTUOTSUS
                              EESTI VABARIIGI NIMEL


Kohus                              Tartu Ringkonnakohus

Kohtukoosseis                      Kai Kullerkupp, Kersti Kerstna-Vaks, Triin Uusen-Nacke

Otsuse tegemise aeg ja koht        30. august 2016 Tartu

Tsiviilasja number                 2-15-16045

Tsiviilasi                         Juri Saltõkovi hagi Kohtla-Järve linna (Kohtla-Järve
                                   Linnavalitsuse kaudu) vastu töölepingu ülesütlemise
                                   tühisuse tuvastamiseks ja hüvitise väljamõistmiseks
Tsiviilasja hind                   4288 eurot 86 senti
apellatsioonikohtus

Vaidlustatud kohtulahend           Viru Maakohtu 22. veebruari 2016 otsus

Kaebuse esitaja ja kaebuse liik    Juri Saltõkovi apellatsioonkaebus

Kohtuistungi toimumise aeg         Kirjalik menetlus

Menetlusosalised ja nende          Apellant    (hageja):    Juri     Saltõkov    (isikukood:
                                   XXXXXXXXXX); vandeadvokaat Rait Sarjas
esindajad                          Vastustaja (kostja): Kohtla-Järve linn (Kohtla-Järve
                                   Linnavalitsuse kaudu) (registrikood: 75001017); linnapea
                                   Jevgeni Solovjov
RESOLUTSIOON                       1. Jätta Viru Maakohtu 22. veebruari 2016. a otsus
                                   muutmata.
                                   2. Jätta Juri Saltõkovi apellatsioonkaebus rahuldamata.
                                         3. Jätta maakohtu menetluskulude jaotus muutmata ning
                                         ringkonnakohtus kantud menetluskulud Juri Saltõkovi
                                         kanda.


 Edasikaebamise kord                     Otsuse peale võib esitada kassatsioonkaebuse Riigikohtule 30
                                         päeva jooksul otsuse kättetoimetamisest.
                                         Hagimenetluses      Riigikohtus     võib    menetlusosaline
                                         menetlustoiminguid teha ning avaldusi ja taotlusi esitada
                                         üksnes vandeadvokaadi vahendusel, kui seaduses ei ole
                                         sätestatud teisiti.
                                         Juhul, kui menetlusosaline taotleb menetlusabi, peab ta
                                         esitama tähtaja kestel kassatsioonkaebuse. Kaebuse
                                         põhjendamiseks või riigilõivu tasumiseks või kaebuses esineva
                                         sellise puuduse kõrvaldamiseks, mis on seotud menetlusabi
                                         taotlemisega, annab kohus mõistliku tähtaja pärast
                                         menetlusabi taotluse lahendamist, kui nimetatud taotlus ei ole
                                         esitatud põhjendamatult või tähtaja pikendamise eesmärgil.

MENETLUSOSALISTE NÕUDED, VASTUVÄITED JA PÕHJENDUSED
1. Juri Saltõkov (hageja) esitas 7. augustil 2015 Tööinspektsiooni Ida Inspektsiooni
töövaidluskomisjonile (töövaidluskomisjon) avalduse Kohtla-Järve linna (Kohtla-Järve
Linnavalitsuse kaudu) (kostja) vastu töölepingu erakorralise ülesütlemise tühisuse
tuvastamiseks ja hüvitise 7 009 eurot 13 senti väljamõistmiseks.
Töövaidluskomisjon rahuldas 28. septembri 2015 otsusega hageja avalduse osaliselt, tuvastas
töölepingu seaduse (TLS) § 88 lg 1 p-de 5–7 alusel töölepingu ülesütlemise tühisuse, luges
töölepingu ülesöelduks alates 8. oktoobrist 2015 TLS § 107 lg 2 alusel ning mõistis kostjalt
välja hüvitist töölepingu ebaseadusliku ülesütlemise eest 4 288 eurot 86 senti.
Kostja esitas 27. oktoobril 2015 kohtule taotluse töövaidluse läbivaatamiseks hagimenetluses
töövaidluskomisjoni poolt rahuldatud ulatuses.
2. Hagiavalduse kohaselt sõlmisid pooled 23. märtsil 2004 tähtajalise töölepingu (TVK tl 6–7),
mille alusel asus hageja tööle Kohtla-Järve Noortekeskuse direktori kohusetäitja ametikohale
alates 23. märtsist 2004 kuni direktori töölevõtmiseni. 20. oktoobri 2014 töölepingu lisaga nr 1
peatati töölepingu täitmine alates 13. oktoobrist 2014 kuni hageja suhtes uurimise lõppemiseni
või kohtumääruse väljastamiseni (TVK tl 9).
2. juulil 2015 saatis hageja elektronkirja Kohtla-Järve linnapeale, milles palus taastada peatatud
töösuhe, kuna hageja vabastati Viru Vanglast 22. juunil 2015 ning teda ei ole süüdi mõistetud
(TVK tl 10). 8. juulil 2015 ütles kostja hagejaga sõlmitud töölepingu erakorraliselt üles töötajast
tulenevatel põhjustel TLS § 88 lg 1 p-de 5, 6 ja 7 alusel alates 10. juulist 2015 (TVK tl 12–14).
Hagiavalduse kohaselt on töölepingu ülesütlemine tühine seadusliku aluse puudumise tõttu.
Hageja suhtes ei ole esitatud süüdistuse alusel tehtud süüdimõistvat kohtuotsust. Varguse,
pettuse või muu teo, millega on võimalik põhjustada tööandja usalduse kaotuse töötaja vastu,
toimepanemine ei ole kohtuotsusega tuvastatud, mistõttu ei ole TLS § 88 lg 1 p 5 kohaldamise
eeldused täidetud. Kostja tugineb alusetult TLS § 88 lg 1 p-le 6. Ainult kohtueelse menetluse
materjalidele tuginedes ei ole võimalik väita, et hageja on põhjustanud kolmanda isiku
usaldamatuse kostja vastu. Kostja ei ole nimetanud ühtegi isikut, kelle usaldamatuse on hageja



                                                2
oma tegevusega põhjustanud. TLS § 88 lg 1 p 7 sätestatud aluse, s.o süüliselt ja olulisel määral
kahju tekitamist tööandja varale või kahju tekkimise ohu loomist, ei ole kostja tõendanud.
3. Kostja vaidles hagile vastu. Töölepingu peatamise tingis asjaolu, et Kaitsepolitseiamet pidas
hageja kinni kahtlustatavana karistusseadustiku (KarS) § 209 lg 2 p 1, 11, 3 (alates 1. jaanuarist
2015 kehtivas redaktsioonis § 209 lg 2 p 1, 2 ja 4) järgi kvalifitseeritava teo (tegude)
toimepanemises. 13. oktoobril 2015 võeti hageja vahi alla. Eeluurimise käigus tuvastati, et
noortekeskusesse vormistati fiktiivselt tööle isikud, kellele maksti Kohtla-Järve Linnavalitsuse
poolt töötasu, preemiaid, puhkusetasu, samuti tasuti makse, kogumispensioni, töötaja ning
tööandja töötuskindlustust. Töölepingud vormistas (sõlmis) hageja ise.
Kostja ei ole esitanud hagejale süüdistust. Hageja on andnud aluse ebaseadusliku ja kahjustava
käitumise kahtlusele, mis põhjustas nii kostja usaldamatuse hageja suhtes kui kolmandate
isikute usaldamatuse kostja suhtes.
Viru Maakohtu 10. juuli 2015 kohtumäärusega kriminaalasjas nr 1-15-5485 kõrvaldati hageja
Kohtla-Järve Noortekeskuse direktori kohusetäitja ametist (TVK tl 32–34). Kohus leidis
viidatud määruses, et esineb põhjendatud kuriteokahtlus selles, et hageja pani noortekeskust
juhtides toime kelmused Kohtla-Järve Linnavalitsuse, Eesti Töötukassa, Haigekassa ja
Sotsiaalkindlustusameti vastu, kes kandsid enam kui 100 000 eurot kahju. Kostjal kadus
usaldus hageja suhtes arvestades kahtlustuse sisu ja hageja ametikohta

MAAKOHTU LAHEND
3. Viru Maakohus jättis 22. veebruari 2016 otsusega hagi rahuldamata ning menetluskulud
hageja kanda.
Maakohus leidis, et töölepingu erakorraline ülesütlemine TLS § 88 lg 1 p 5, 6, 7 alusel ja
etteteatamistähtaega järgimata oli põhjendatud, sest kõiki asjaolusid ja mõlemapoolset huvi
arvestades ei olnud alust mõistlikult eeldada lepingu jätkamist kas kokkulepitud tähtaja või
etteteatamistähtaja lõppemiseni.
Antud tsiviilasjas kohtuotsuse tegemise ajaks ei ole hageja suhtes jõustunud süüdimõistvat
kohtulahendit talle esitatud süütegude toimepanemise kohta. Ei ole ka õigeksmõistvat lahendit,
millega kohus oleks hageja õigeks mõistnud talle inkrimineeritavate tegude toimepanemises.
Ei ole ka kriminaalmenetluse lõpetamise määrust. Maakohus ei nõustunud hageja seisukohaga,
et TLS § 88 lg 1 p 5 alusel töösuhte erakorraline ülesütlemine eeldab tööandjal usalduse kaotuse
mõjuva põhjusena sättes nimetatud tegude lõpule viimist, nende toimepanemises isiku süüdi
tunnistamist ja karistamist karistusõiguslikus mõttes (jõustunud lahendit kriminaalasjas).
Hagejale etteheidetud teod / tegevus on toime pandud töökohal Kohtla-Järve Noortekeskuses.
Hageja vahistamine, talle süüdistuse esitamine, ametist kõrvaldamine (kohtumäärus jõustus
7. oktoobril 2015) on asjaolud, mis õigustavad tööandja usalduse kaotust hageja suhtes.
Erakorraliseks ülesütlemiseks piisab ka töötaja poolt kahju tekitamise / tekkimise ohu loomisest
(TLS § 88 lg 1 p 7). Arvestades kriminaalmenetluse käigus tööandjale teatavaks saanud ja
pidevalt lisanduvat informatsiooni, on vähemalt kahju tekkimise ohu loomine hageja poolt
ilmne.
Lisaks töötaja tegudele, mis võivad põhjustada usaldamatuse tööandja vastu, ei pea tööandja
tõendama seda, et mõnel kliendil on usaldamatus tekkinud. Tööandja võib töölepingu lõpetada
ka siis, kui töötaja teod on põhjustanud usaldamatuse tekkimise võimaluse (Riigikohtu
21. aprilli 2003 otsus tsiviilasjas nr 3-2-1-46-03, p 10).
Hageja tegevuse ja kahtlustuse kajastus meedias ja ajakirjanduses põhjustas kolmandate isikute
(lapsevanemate aga ka noorte enda) usaldamatuse hageja juhitud noortekeskuse ja selle kaudu


                                                3
ka kostja suhtes. Noortekeskuse puhul on tegemist laste ja noorte tegevuseks ettenähtud avalik-
õiguslikke ülesandeid täitva linnaasutusega. Seejuures määrava osa kohaliku omavalitsuse
eelarvest moodustab füüsiliste isikute tulumaksulaekumine, mistõttu peab eelarveliste
vahendite kasutamine olema õiguspärane, läbipaistev ja kontrollitud. Meedias kajastatu, mille
kohaselt kahtlustatakse hagejat noortekeskuse juhina fiktiivsete töölepingute ja võltsitud
dokumentide alusel linna eelarveliste vahendite omastamises, põhjustab igas mõistlikus
inimeses kahtluse ja usaldamatuse nii hageja juhitud linnasutuse kui ka linnavalitsuse (kostja)
kui hageja tööandja vastu. Selleks ei pea tööandja tõendama, et tema klientide / partnerite arv
oleks avalikkusele teatavaks saanud asjaolude tõttu vähenenud.
Vaidlust ei ole, et töösuhte erakorralise ülesütlemise ajaks ei olnud uurimine lõppenud ega
väljastatud ka kohtulahendit, millega oleks hageja süüdi või õigeks mõistetud, samuti määrust
millega oleks kriminaalmenetlus lõpetatud. Seega tähtaeg ei olnud saabunud. Samas ei olnud
hagejal alust taotleda peatatud töösuhte taastamist ning tema tööle lubamist, sest hageja
vabastati küll vahi alt, kuid tõkend vahistamine asendati tõkendiga kautsjon.
Kuigi kahtlustuse ja süüdistuse sisu arvestades oleks kostjal olnud alus töösuhte lõpetamiseks
ka varem, ei välista esmalt töösuhte peatamine selle erakorralist ülesütlemist kahtlustust
kinnitavate või täiendavate asjaolude ilmnemisel hiljem. Maakohus leidis, et töölepingu
erakorralise ülesütlemise hetkeks ei olnud möödunud mõistlik aeg TLS § 88 lg 4 mõttes.
Tööandjalt ei saanud oodata töösuhte jätkamise soovi ja võimalust hagejaga. Tööandjal oli
õigus ja võimalus hinnata muuhulgas toimunu senist ja tulevast mõju endale, seejuures
tuginedes muuhulgas kriminaalmenetluse uurimise käigus lisanduvale teabele.

MENETLUSOSALISTE TAOTLUSED JA PÕHJENDUSED
4. Hageja esitas maakohtu otsuse peale apellatsioonkaebuse, milles palub tühistada maakohtu
otsus ning teha uus otsus, millega rahuldada hagi. Hageja palub tuvastada 8. juuli 2015
ülesütlemisavalduse tühisus, lõpetada tööleping alates 8. oktoobrist 2015, mõista kostjalt hageja
kasuks välja hüvitis 4 288 eurot 86 senti ning jätta menetluskulud maa- ja ringkonnakohtus
kostja kanda.
Apellatsioonkaebuse kohaselt on maakohus vääralt kohaldanud TLS § 88 lg 1 p-i 5. TLS § 88
lg 1 p 5 järgi peab tööandja suutma tõendada, et töötaja on toime pannud kas varguse, pettuse
või mõne muu teo, millega on põhjustanud töötaja usalduse kaotuse. Kuigi hagejale on esitatud
süüdistus, ei ole hageja osas jõustunud kohtuotsust, millega hageja oleks talle inkrimineeritud
süütegude toimepanemises süüdi mõistetud. Olukorras, kus kostja tugineb ainult
kriminaalmenetluses kogutud materjalidele, on ta oma otsustes seotud ka kriminaalasjas tehtava
lahendiga. Töölt kõrvaldamise määrus tehti pärast töölepingu erakorralist ülesütlemist kostja
poolt, see jõustus alles 7. oktoobril 2015 ning tegemist on kriminaalmenetluse tagamise
vahendiga, mitte riikliku süüdistaja poolt antud hinnanguga töölepingu võimalikule
rikkumisele. Sellele viitamine ei ole põhjendatud. Maakohtu seisukoht, et kahtlus
kriminaalasjas esitatud süüdistuses loetletud tegude toimepanemises on piisav, et kohaldada
TLS § 88 lg 1 p-i 5, on põhiseaduse (PS) § 22 lg-s 1 sätestatud süütuse presumptsiooni, mille
kohaselt ei tohi kedagi käsitada kuriteos süüdi olevana enne, kui tema kohta on jõustunud
süüdimõistev kohtuotsus, rikkumine.
TLS § 88 lg 1 p 6 sätestatud alust töölepingu ülesütlemiseks ei esinenud. TLS § 88 lg 1 p 6
järgse usaldamatuse tõendamine on vastavalt tsiviilkohtumenetluse seadustiku (TsMS) § 230
lg-le 1 kostja ülesanne. Kohus ei saa omal algatusel asuda tõendeid koguma. Maakohus on
avaldanud oma subjektiivse nägemuse ning seda tehes osutanud tõenditele, mida ei ole
tsiviilasjas esitatud. Hagejal puuduvad vahendid meedia mõjutamiseks, mistõttu ei saa
töölepingu rikkumist siduda sellega, kas meedia asja vastu huvi tunneb või mitte. Kahtlustuse


                                               4
või süüdistuse avalikustamine meedia poolt ilma, et oleks asjas jõustunud kohtuotsus, milline
kinnitaks isiku poolt kahtlustuses või süüdistuses loetletud tegude toimepanemist, võib luua
(ning ilmselt loobki) konkreetsest isikust negatiivse kuvandi, kuid väita, et see saab tuua kaasa
usaldamatuse isiku tööandja vastu, on põhjendamatu.
TLS § 88 lg 1 p-s 7 sätestatud alust töölepingu erakorraliseks ülesütlemiseks ei esinenud.
Ülesütlemisavalduses ei ole välja toodud, millega või kuidas on hageja kostja varale kahju
tekkimise ohu loonud. Maakohus on otsuses viidanud üldsõnaliselt kriminaalmenetluse käigus
tööandjale teatavaks saanud ja lisanduvale informatsioonile, jättes viitamata tõenditele, mille
alusel on kohus veendunud, et ülesütlemisavalduse esitamise ajal oli olemas oht kostja kui
tööandaja varale. Kohtule ei ole esitatud ja kohus ei ole kogunud ega uurinud selliseid tõendeid,
mis kinnitaksid kahju tekkimise ohtu. Töösuhte lõpetamine oli lubamatu ka põhjusel, et kostja
ei järginud TLS § 88 lg-s 4 sätestatud mõistlikku aega – väidetavast rikkumisest kuni töölepingu
lõpetamiseni kulus ca 9 kuud. Kostjale oli kahtlustuse sisu teada juba töösuhte peatamisel
13. oktoobril 2014, ent ta ei pidanud töösuhte lõpetamist vajalikuks. Menetluse käigus ei ole
kostja selgitanud, millised muudatused olid aset leidnud alates töölepingu peatamise
kokkuleppe sõlmimisest kuni töölepingu ülesütlemise ajani, mis oleksid õigustanud töölepingu
erakorralist ülesütlemist.
5. Kostja vaidles apellatsioonkaebusele vastu, palus jätta see rahuldamata, maakohtu otsus
muutmata ning menetluskulud hageja kanda.
Vastuse kohaselt ei ole kostja õigusemõistja rolli võtnud ega hagejat ühegi kuriteo
toimepanemises süüdi mõistnud. Kostja ei ole esitanud töötajale töölepingu lõpetamise alusena
süüdistust kuriteo toimepanemise kohta, küll aga on kostja asunud seisukohale, et hageja on
oma senise tegevusega ametikohal andnud aluse ebaseadusliku ja kahjutekitava käitumise
kahtlusele või võimalusele Kohtla-Järve linnale. Hageja tegevuse osas on läbi viidud uurimine
ning 8. aprilli 2015 kohtumäärusega kriminaalasjas nr 1-15-2666 andis Viru Maakohus hageja
süüdistatavana kohtu alla. Isikut süüdistatakse olulisel määral tööandja varale (sh ka Eesti
Haigekassale, Eesti Töötukassale ja Sotsiaalkindlustusametile) kahju tekitamises ning töökohal
jätkamisega tekib oht kahju võimaliku tekitamise jätkamise osas tööandjale, mida ei saa kostja
tööandjana lubada.
Antud juhul pidas kostja kriminaalmenetluse algatamist hageja tegevuse suhtes ametikohal
piisavaks aluseks usalduse kaotusele. Hageja tegutses ametikohal viisil, mis andis aluse
kriminaalmenetluse algatamiseks ning isiku kohtu alla andmiseks, põhjustades sellega kostja
usalduse kaotuse enda vastu. Hageja vahistamine, talle süüdistuse esitamine on õigustatult
põhjustanud usalduse kaotuse tema vastu. Nii prokuratuur kui ka kohus on jaganud kostja
seisukohta hagejaga töölepingu lõpetamise osas, mis nähtub 10. juuli 2015 Viru Maakohtu
kohtumäärusest kriminaalasjas nr 1-15-5485. Kostja ei nõustu hageja seisukohaga, et viide
nimetatud kohtumäärusele, kui kriminaalmenetluse tagamise vahendile, ei ole põhjendatud.
Töölepingu erakorraline ülesütlemine on põhjendatud, kui töötajat ei ole võimalik usaldada
ning töösuhte jätkamine temaga võib viia kordades suurema kahju tekitamiseni.
Kostjal oli õigustatud alus arvata, et kahtlused hageja tegevuse osas ametikohal, mida on
korduvalt kajastatud ka üleriigilistes meediakanalites, on põhjustanud ning põhjustavad
kolmandate isikute usaldamatuse kostja suhtes. Tööandja ei pea põhjendama kolmandate
isikute usaldamatuse tekkimist tööandja suhtes. Tööandja võib töölepingu lõpetada ka siis, kui
töötaja teod on põhjustanud usaldamatuse tekkimise võimaluse.
TLS § 88 lg 1 p 7 eeldused on täidetud. Kriminaalmenetluse eeluurimise käigus tuvastati, et
Kohtla-Järve Noortekeskusesse olid fiktiivselt tööle vormistatud isikud, kellele võltsitud
dokumentide alusel maksti Kohtla-Järve linna eelarvest töötasu, preemiaid, puhkuse tasu,
samuti tasuti tulumaksu, sotsiaalmaksu, kogumispensioni, töötaja ning tööandja


                                               5
töötuskindlustust. Eeltoodud tegevusega on põhjustatud kostjale kahju ca 100 000 eurot. Nii
Viru Maakohus kui ka kõrgema astme kohtud on kriminaalasjas erinevate tõkenditega
seonduvate küsimuste arutamisel korduvalt leidnud, et esineb jätkuvalt uute kuritegude
toimepanemise oht. Kostja on kriminaalasja raames tõendanud kuriteoskeemi kaasatud
fiktiivselt tööle vormistatud isikutele preemiate, töö- ja puhkusetasude väljamaksmist
linnaeelarvest. Samuti on tõendatud väljamaksete omistamise fakt hageja poolt.
Hageja viide TLS § 88 lg 4 rikkumisele ei ole põhjendatud. Mõistlik aeg oleneb konkreetse
juhtumi asjaoludest. Hageja oli vahi alt vabastatud, kuid tõkend vahistamine asendati tõkendiga
kautsjon. Töösuhte peatamine ei saa välistada töölepingu erakorralist ülesütlemist hiljem, kui
ilmnevad kahtlustust kinnitavad või täiendavad asjaolud.

RINGKONNAKOHTU PÕHJENDUSED
6. Ringkonnakohus leiab, et apellatsioonkaebuses esitatud väited ei anna alust maakohtu otsuse
tühistamiseks ega muutmiseks.
Ringkonnakohus jätab kohtuotsuse TsMS § 657 lg 1 alusel muutmata ja apellatsioonkaebuse
rahuldamata.
7. Hageja ja kostja vahel on 23. märtsil 2004 sõlmitud tähtajaline tööleping (TVK tl 6–7), mille
järgi oli hageja tööl Kohtla-Järve Noortekeskuse direktori kohusetäitja ametikohal.
20. oktoobri 2014 töölepingu lisaga nr 1 peatati töölepingu täitmine alates 13. oktoobrist 2014
kuni hageja suhtes uurimise lõppemiseni või kohtumääruse väljastamiseni (TVK tl 9). Kostja
ütles hagejaga sõlmitud töölepingu üles töötajast tuleneval põhjustel TLS § 88 lg 1 p-de 5, 6 ja
7 alusel. Hageja leiab, et töölepingu erakorraline ülesütlemine oli tühine ning palus mõista
kostjalt välja hüvitist 3553 eurot 26 senti töölepingu ebaseadusliku lõpetamise eest ning
hüvitist 3455 eurot 87 senti ülesütlemisest seaduses sätestatud tähtajast vähem etteteatatud aja
eest. Maakohus jättis hagi rahuldamata. Apellatsioonkaebuses taotleb hageja maakohtu otsuse
tühistamist ja uue otsuse tegemist, millega rahuldatakse hagi, tuvastatakse töölepingu
ülesütlemise tühisus, loetakse tööleping lõppenuks alates 8. oktoobrist 2015 ning mõistetakse
kostjalt hageja kasuks välja 4288 eurot 86 senti.
Kuigi apellatsioonkaebuses taotleb hageja hagi rahuldamist, on töövaidluskomisjoni otsusega
hageja kasuks väljamõistetud hüvitis väiksem kui hagis taotletud. Apellatsioonkaebuses on
hageja märkinud hüvitise suuruseks 4288 eurot 86 senti, mis vastab töövaidluskomisjoni
otsusega väljamõistetud hüvitise suurusele. Hageja ei ole esitanud individuaalse töövaidluse
lahendamise seaduse (ITVS) § 24 lg-s 1 sätestatud tähtaja jooksul maakohtusse hagi
töövaidluskomisjoni otsusega välja mõistmata jäetud hüvitise saamiseks. Järelikult jõustus
töövaidluskomisjoni otsus ITVS § 25 lg 1 teise lause järgi osas, millega töövaidluskomisjon
jättis hageja nõude rahuldamata.
8. Kostja ütles töölepingu üles TLS § 88 lg 1 p-de 5, 6 ja 7 alusel. TLS § 88 lg 1 p-de 5-7 järgi
võib tööandja võib töölepingu erakorraliselt üles öelda töötajast tuleneval mõjuval põhjusel,
mille tõttu ei saa mõlemapoolseid huve järgides eeldada töösuhte jätkamist, eelkõige kui
töötaja on pannud toime varguse, pettuse või muu teo, millega põhjustas tööandja usalduse
kaotuse enda vastu (p 5); on põhjustanud kolmanda isiku usaldamatuse tööandja vastu (p 6);
on tekitanud süüliselt ja olulisel määral kahju tööandja varale või lõi kahju tekkimise ohu (p 7).

Hageja töötas noortekeskuse juhina. Pooled ei vaidle selle üle, et 13. oktoobril 2014 pidas
Kaitsepolitseiamet hageja kinni kahtlustatavana karistusseadustiku (KarS) § 209 lg 2 p 1, 11, 3
järgi kvalifitseeritava teo (tegude) toimepanemises ning et 13. oktoobril 2014 võeti hageja vahi
alla.



                                                6
Apellatsioonkaebuses esitatud väitel on kostja töölepingut lõpetades tuginenud ainult
kriminaalasja uurimisel kogutud materjalile ja süüdistuses loetletud tegudele ning ühtegi
täiendavat toimingut kostja iseseisvalt läbi viinud ei ole. Ringkonnakohus leiab, et maakohus
on põhjendatult asunud seisukohale, et hageja tööalast staatust arvestades on ainuüksi kahtlus
aastatepikkuses ametipositsiooni ärakasutamises ning olukorra tekitamises, kus ta väidetavalt
teisi isikuid ära kasutades on petnud oma tööandjat, tekitanud kahju või vähemalt loonud kahju
tekkimise võimaluse, piisav usalduse kaotuseks hageja suhtes ning töösuhte erakorraliseks
ülesütlemiseks. Hageja suhtes on Viru Ringkonnaprokuratuur koostanud süüdistusakti (tl 6)
ning hageja suhtes kohaldati tõkendina vahistamist. Eeluurimise käigus tuvastati, et
noortekeskusesse vormistati fiktiivselt tööle isikud, kellele maksti Kohtla-Järve Linnavalitsuse
poolt töötasu, preemiaid, puhkusetasu, samuti tasuti makse, kogumispensioni, töötaja ning
tööandja töötuskindlustust. Töölepingud vormistas (sõlmis) hageja ise.
Kostjal oli tungiv alus kahtlustada, et hageja on kriminaalmenetluse eeluurimise käigus
tuvastatu toime pannud.
Ringkonnakohus leiab, et kostjal puudus vajadus täiendavate toimingute läbiviimiseks. Hageja
ei vaidle vastu, et talle oli esitatud süüdistus. Hageja ei ole toonud esile ühtegi asjaolu, mis talle
etteheidetavaid tegusid vaidluse alla seaks. Ringkonnakohtu hinnangul võib teatud asjaoludel
objektiivselt põhjendatud ja selge kahtlus karistatava teo toimepanemises olla aluseks
töölepingu erakorralise ülesütlemise aluseks usalduse kaotuse tõttu. Kahtluse tõttu töölepingu
erakorralise lõpetamine on õiguspärane eelkõige siis, kui töötajal ei ole enam tal lasuva kahtluse
tõttu vajalikke isiklikke omadusi töölepingu nõuetekohaseks täitmiseks. Nimetatu ei ole
vastuolus ka Inimõiguste konventsiooni art 6 lg-ga 2, mille kohaselt igaüht, keda süüdistatakse
kuriteos, peetakse süütuks seni, kuni tema süü ei ole seaduse kohaselt tõendatud ning hageja
viidatud (tl 61) põhiseaduse §-ga 22, mille kohaselt ei tohi kedagi käsitada kuriteos süüdi
olevana enne, kui tema kohta on jõustunud süüdimõistev kohtuotsus.
Hageja ei ole esitanud menetluses ühtegi sisulist väidet selle kohta, mis kummutaks eeluurimise
käigus tuvastatut.
Ringkonnakohus leiab, et ka see, et hageja oli töölt kõrvaldatud, ei ole asjaolu, mis muudaks
töölepingu erakorralise ülesütlemise usalduse kaotuse tõttu tühiseks. Praegusel juhul oli hageja
ja kostja vaheline töösuhe peatatud 13. oktoobrist 2014, seega iseenesest puudus oht, et hageja
paneks toime uusi tegusid. Samas oli hagejale esitatud süüdistus fiktiivsete töölepingute
sõlmisel noortekeskuse juhina ning hageja usaldus asutuse juhi suhtes puudus määral, mis
võimaldaks hagejal oma tööd jätkata.
9. Ringkonnakohus leiab, et kostja 8. juuli 2015 töölepingu erakorraline ülesütlemine TLS § 8
lg 1 p 5 alusel oli õiguspärane ning ei pea vajalikuks peatuda töölepingu ülesütlemisel TLS § 88
lg 1 p-de 6 ja 7 alusel.
Põhjendatud on apellatsioonkaebuse väide, mille kohaselt ei oma töölepingu ülesütlemise
õiguspärasuse hindamisel tähendust hageja töölt kõrvaldmise määrus, mis jõustus 7. oktoobril
2015, seega pärast ülesütlemisavalduse tegemist.
Samas ei ole siiski alati välistatud teatud hilisemate asjaolude arvestamine kohtumenetluses.
Praegusel juhul on hageja ametist kõrvaldamise määrus tehtud 10. juulil 2015, seega kaks päeva
pärast ülesütlemisavaldust. Samas on määrus tehtud ülesütlemisavalduse vaidlustamise tähtaja
jooksul. Tegemist on asjaoluga, mis toetab tööandja usalduse kaotust ülesütlemise avalduse
tegemise ajal 8. juulil 2015. Maakohus on nimetatud määrust loetlenud ühe asjaoluna hageja
vahistamise ja talle süüdistuse esitamise kõrval, mis iseenesest on töölepingu lõpetamise
aluseks (vt otsuse p 8).




                                                  7
10. Apellatsioonkaebuse kohaselt ei ole kostja teinud ülesütlemisavaldust TLS § 88 lg- s 4 nimetatud
mõistliku tähtaja jooksul. Ringkonnakohus hageja väitega ei nõustu. Väidetavate hageja rikkumiste
konkreetset aega ei ole võimalik praeguses menetluses kindlaks määrata, hageja vahistati
13. oktoobril 2014 (tl 6). Ringkonnakohus leiab, et maakohtu seisukoht, et töölepingu erakorralise
ülesütlemise mõistlik tähtaeg ei olnud möödunud, on põhjendatud. Kostja selgituste kohaselt (tl 36)
jõudis süüdistusakt temani pärast töölepingu peatamist.
11. Maakohus ei ole otsuses poolte menetluskulusid rahaliselt kindlaks määranud. TsMS § 174 lg 4
teise lause kohaselt ei määra kõrgema astme kohus kindlaks menetluskulude rahalist suurust kaebuse
lahendamisel maakohtu kohtuotsuse või asja lõpetava määruse peale, millega maakohus
menetluskulusid kindlaks ei määranud. Seega määrab kogu asja menetluskulud kindlaks maakohus
pärast tsiviilasja sisulise lahendamise kohta tehtud kohtuotsuse või menetlust lõpetava määruse
jõustumist (TsMS § 177 lg 1 p 2 ja lg 2). Kui menetlusosaline ei esita kohtu määratud tähtaja jooksul
menetluskulude nimekirja või ei teata, et ta kulude hüvitist ei soovi, määrab maakohus TsMS § 174
lg 1 teise lause kohaselt kindlaks sellise menetluskulu, mida on võimalik määrata asja materjalide
alusel.




  /allkirjastatud digitaalselt/     /allkirjastatud digitaalselt/     /allkirjastatud digitaalselt/

        Kai Kullerkupp                 Kersti Kerstna-Vaks                Triin Uusen-Nacke




                                               8

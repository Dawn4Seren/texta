                          KOHTUMÄÄRUS
Kohus                                   Tartu Ringkonnakohus
Määruse tegemise aeg ja koht            22. november 2016, Tartu (kirjalik menetlus)
Kriminaalasja number                    1-13-4429
Kohtukoosseis                           Tiit Lõhmus, Mati Kartau, Aarne Sarjas


Vaidlustatud kohtulahend                Tartu Maakohtu (Jõgeva kohtumaja) 25. oktoobri 2016
                                        määrus süüdimõistetu Oleg Pjatnitski ennetähtaegselt
                                        vangistusest vabastamata jätmise kohta
Kaebuse esitajad ja kaebuse liik        süüdimõistetu   Oleg      Pjatnitski          (isikukood
                                        35910060042), määruskaebus

RESOLUTSIOON
   1. Tartu Maakohtu 25. oktoobri 2016 määrus jätta muutmata.
   2. Süüdimõistetu Oleg Pjatnitski määruskaebus jätta rahuldamata.


Edasikaebamise kord
KrMS § 384 lg 2 ja § 387 lg 1 kohaselt võib määrusele esitada määruskaebuse Tartu
Ringkonnakohtu kaudu Riigikohtule prokuratuur, advokaadist kaitsja või advokaadi
vahendusel teised kohtumenetluse pooled 15 päeva jooksul, alates päevast, mil isik sai
vaidlustatud määrusest teada või pidi teada saama.

Asjaolud ja menetluse käik
1. Oleg Pjatnitski tunnistati süüdi ENSV Ülemkohtu 13.12.1983 otsusega KrK § 140 lg 2 p 1
järgi ja teda karistati 4-aastase vabadusekaotusega.
ENSV Ülemkohtu 03.07.1985 otsusega tunnistati O. Pjatnitski süüdi KrK § 101 p-de 1, 7,
§ 141 lg 2 p 1, § 115 lg-te 1, 2, 3, § 115 1 lg 1, § 195 lg 2 järgi ning teda karistati 15-aastase
vangistusega.
O. Pjatnitski tunnistati süüdi ka EV Ülemkohtu 02.09.1992 otsusega KrK § 101 p-de 1, 8 järgi
ja talle mõisteti karistuseks surmanuhtlus; KrK § 41 alusel liideti mõistetud karistusega ENSV
Ülemkohtu 03.07.1985 otsusega mõistetud karistus 15 aastat vangistust ning lõplikuks
karistuseks kohtuotsuste kogumis jäi O. Pjatnitskile surmanuhtlus.
Vabariigi Presidendi 05.03.1993 otsusega nr 57 asendati O. Pjatnitskile mõistetud
surmanuhtlus eluaegse vangistusega kinnises vanglas.
Viimati karistati O. Pjatnitskit Tallinna Linnakohtu 03.09.2002 otsusega KrK § 107 lg 2 p 6
järgi 9 aasta pikkuse vangistusega. KarS § 65 lg 2 alusel liideti karistus EV Ülemkohtu
02.09.1992 otsusega ning liitkaristuseks mõisteti eluaegne vangistus. Kohus märkis, et
karistuse kandmise algust tuleb lugeda alates 12.05.1983. Kohtuotsus jõustus 24.09.2002.
1.1. Tartu Maakohtu 20.06.2016 määrusega jäeti O. Pjatnitski eluaegsest vangistusest
tingimisi vabastamise materjalid läbi vaatamata ja tagastati kinnipeetava isiklik toimik
vanglale.
1.2. Tartu Ringkonnakohtu 03.08.2016 kohtumäärusega tühistati Tartu Maakohtu 20.06.2016
määrus süüdimõistetu eluaegsest vangistusest tingimisi vabastamise materjalide läbi
vaatamata jätmise kohta. Ringkonnakohus märkis, et kuna Tallinna Linnakohtu 03.09.2002
otsuse kohaselt on O. Pjatnitski karistuse kandmise alguseks 12.05.1983, oli O. Pjatnitskil
Tartu Vangla poolt ennetähtaegse vabastamise materjalide kohtusse saatmise ajaks kantud
karistust peaaegu 33 aastat, millega on täidetud formaalsed eeldused arutamaks süüdimõistetu
ennetähtaegset vabastamist. Kriminaalasi saadeti Tartu Maakohtu teisele kohtukoosseisule
uueks arutamiseks.
2. Tartu Maakohtu 25.10.2016 määrusega jäeti O. Pjatnitski vangistusest tingimisi
ennetähtaegselt vabastamata.
2.1. Käesolevaks ajaks on O. Pjatnitski viibinud vangistuses kokku ligi 33 aastat. Karistuse
kandmise ajal on kinnipeetav olnud hõivatud vangla majandustöödel. 2007. aastal omandas
O. Pjatnitski keskhariduse, alates 2006. aastast on ta õppinud riigikeelt ja 29.11.2012
omandanud riigikeeleoskuse tasemel B2. Läbitud tegevused on võimaldanud kinnipeetavale
sissetuleku, millest tasuda haginõuded ning tõstavad vabanemise korral isiku
konkurentsivõimet tööturul. O. Pjatnitski on osalenud ka sotsiaalprogrammides, viimati läbis
sotsiaalprogrammi „12 sammu“. Vangla iseloomustuse kohaselt on isiku käitumine viimase 13
aasta jooksul paranenud. Kehtivaid distsiplinaarkaristusi O. Pjatnitskil ei ole.
Vangistuses on kinnipeetaval säilinud head suhted õe ja õe mehega, kes on valmis isikut
pärast vabanemist toetama ning garanteerima ka elukoha. Lisaks on O. Pjatnitski taastanud
suhted pojaga. Töökoha majahoidjana võimaldab O. Pjatnitskile Tallinna nelipühakogudus.
Karistuse kandmise ajal on kinnipeetav vastu võtnud usu ning soovib oma elu pühendada
Jumala teenimisele.
2.2. Vaatamata eeltoodule oli maakohus seisukohal, et O. Pjatnitski ennetähtaegseks
vabastamiseks alused puuduvad. Kinnipeetava tingimisi enne tähtaega vangistusest
vabastamise otsustamisel ei saa tugineda üksnes kinnipeetavat heast küljest iseloomustavale
materjalile, vaid tuleb arvestada kõiki KarS § 76 lg 4 toodud asjaolusid nende kogumis.
Jätmata tähelepanuta kõike positiivset, on maakohus seisukohal, et O. Pjatnitski vabastamine
ei ole võimalik eelkõige tulenevalt toimepandud kuritegude asjaoludest ja raskusest. O.
Pjatnitski, kandes karistust raskete isikuvastaste kuritegude eest ja olles karistatud 15-aastase
vangistusega, jätkas vanglas olles uute raskete kuritegude toimepanemist, mille eest kohus
karistas teda surmanuhtlusega. Vaatamata sellele, et süüdimõistetule anti uus võimalus läbi
selle, et surmanuhtlus asendati eluaegse vangistusega, ei teinud O. Pjatnitski mingeid
järeldusi, vaid ka selle järel pani toime uue raske isikuvastase kuriteo. Viimati karistati teda,
kui ta oli vangistuses viibinud ligi 20 aastat, s.o 03.09.2002. Tänaseks on sellest möödunud 14
aastat.
Maakohus leidis, et eluaegset vangistust kandva isiku vabastamine vaid 14 aastat peale
viimase kuriteo toimepanemist, ei oleks kooskõlas karistuse mõistmise alustega ega vasta ka
KarS § 77 lg 1 mõttele. Karistus ei kanna üksnes eri- vaid ka üldpreventiivset eesmärki -
raskete kuritegude eest mõistetav ja ka ärakantav karistus peab andma ühiskonnale selge
signaali selle kohta, et õiguskord taunib niisugust käitumist otsustavalt ning rangeimal
võimalikul viisil.
3. Maakohtu määruse peale esitas kaebuse süüdimõistetu O. Pjatnitski, kes taotles maakohtu
määruse tühistamist ning enda ennetähtaegset vabastamist.
Määruskaebuses korratakse üle karistuse kandmise aja algust puudutav temaatika ja
süüdimõistetu märgib, et kuigi ta oma süüd toimepandud tegudes ei tunnista, ei kavatse ta
kantud karistuse osa vaidlustada. O. Pjatnitski ei saa aru vanglate heitlikust seisukohast tema
vabastamise ja mittevabastamise toetamise osas. Süüdimõistetu kordab üle, et tal on
vabaduses kindel elu- ja töökoht, toetav sotsiaalne tugi ning finantsbaas vabanemisfondi ja
1500 euro näol. Samuti on O. Pjatnitski usklik kristlane. Ta on ära kandnud seaduse poolt
                                               2
määratud miinimum karistusaja ennetähtaegseks vabastamiseks ning lähtudes eeltoodust,
tuleks ta vabastada.



Ringkonnakohtu poolt tuvastatud asjaolud ja järeldused
4. Ringkonnakohus, tutvunud maakohtu määruse ja selle peale esitatud määruskaebusega,
leiab, et maakohtu määrus tuleb jätta muutmata ning süüdimõistetu määruskaebus
rahuldamata.
5. Ringkonnakohus on seisukohal, et süüdimõistetu määruskaebus ei anna alust maakohtu
määruse tühistamiseks ja süüdimõistetu ennetähtaegseks vangistusest vabastamiseks, sest
määruskaebuses ei ole välja toodud uusi asjaolusid, millele maakohus ei oleks tähelepanu
pööranud või mis omaks olulist kaalu maakohtuga võrreldes teistsugusele seisukohale
asumiseks. Maakohus analüüsis põhjalikult nii positiivseid kui ka negatiivseid asjaolusid ning
kuna ringkonnakohus nõustub selle analüüsiga, siis ei pea kohtukolleegium vajalikuks seda
üle korrata. Ka süüdimõistetu poolt veelkord üle korratud positiivsed asjaolud ei too endaga
kaasa kohtu teistsugust seisukohta.
Süüdimõistetu esitatud väited karistuse kandmise aja alguse osas on saanud käsitlust nii Tartu
Ringkonnakohtu 03.08.2016 määruses kui ka maakohtu 25.10.2016 määruses, kus
süüdimõistetule on selgitatud põhjalikult karistuse kandmise aja alguse temaatikat, mistõttu
ringkonnakohus ei pea siinkohal enam vajalikuks sellel pikemalt peatuda, kuna nõustub
nendes määrustes märgituga karistuse kandmise aja alguse osas.
6. Vastuseks määruskaebusele märgib ringkonnakohus veel, et kuigi seadus võimaldab
süüdimõistetuid ennetähtaegselt karistuse kandmisest vabastada, ei ole tegemist olukorraga,
kus isiku võiks vabastamata jätta üksnes erandlikel juhtudel. Formaalsete eelduste täitmine, st
seaduses märgitud ärakantud karistuse eeldus, ei anna alust veel isiku ennetähtaegseks
vabastamiseks. Vastupidi, karistuse tervikuna ärakandmine on reegliks ja sellest tingimisi
ennetähtaegne vabastamine selgelt erandiks. O. Pjatnitski puhul ei esine selliseid veenvaid
asjaolusid, mis võimaldaksid käesoleval ajal tema ennetähtaegset vabastamist. Materiaalsed
eeldused on täitmata. Isiku tingimisi enne tähtaega vabastamine on eelkõige kogutud materjali
hindamine kohtuniku siseveendumusest lähtuvalt ning iga isiku suhtes individuaalne.
Ka peab ringkonnakohus vajalikuks märkida, et lisaks karistuse individuaalsele õigustusele
tuleb silmas pidada selle sotsiaalpoliitilist eesmärki, mis lähtub asjaolust, et riik peab
vastutama selle eest, et rahuldada ühiskonna arusaamu õiglusest. Käesoleval juhul riivaks O.
Pjatnitski ennetähtaegne vabastamine oluliselt ühiskonna õiglustunnet.
7. Eeltoodud põhjustel ja juhindudes KrMS §-st 390 ja § 337 lg 1 p-st 1 tuleb jätta Tartu
Maakohtu 25. oktoobri 2016 määrus muutmata ning määruskaebus rahuldamata.



        /allkiri/                    /allkiri/                    /allkiri/
       Tiit Lõhmus                   Mati Kartau                  Aarne Sarjas




                                              3

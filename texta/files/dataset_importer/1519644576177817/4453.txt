                           KOHTUMÄÄRUS
 Kohus                              Tallinna Halduskohus
 Kohtunik                           Monika Laatsit
 Määruse tegemise aeg ja koht       24. oktoober 2016, Tallinn
 Haldusasja number                  3-16-2074
 Haldusasi                          Maksu- ja Tolliameti taotlus anda luba täitmist tagavate
                                    toimingute sooritamiseks
 Menetlusosalised                   Haldustoiminguks loa taotleja – Maksu- ja Tolliamet,
                                    volitatud esindaja Hannele Hummel
                                    Isik, kelle suhtes haldustoiminguks luba taotletakse – A.V. (ik
                                    xxxxxxxxxxx)
 RESOLUTSIOON                       1. Rahuldada Maksu- ja Tolliameti 17.10.2016 taotlus
                                    ning anda Maksu- ja Tolliametile luba:
                                      1.1. käsutamise keelumärke seadmiseks A.V.i osalusele
                                    väärtusega 1278 eurot äriühingus BalMet Trade OÜ
                                    (registrikood 11925698);
                                       1.2. aresti seadmiseks A.V.i panga- ja hoiukonto(de)le
                                    Eesti krediidiasutustes kogusummas 37 722,71 eurot.
                                    2. Edastada määrus Maksu- ja Tolliametile, kellel tuleb kohut
                                    viivitamata teavitada käesoleva loa alusel täitetoimingute
                                    sooritamisest. Seejärel saata määrus A.V.ile.

 Edasikaebamise kord                Määruse peale võivad maksuhaldur ja isik, kelle õigusi
                                    määrus puudutab, esitada määruskaebuse Tallinna
                                    Ringkonnakohtule määruse teinud kohtu kaudu 15 päeva
                                    jooksul arvates määruse ärakirja kättesaamisest.

ASJAOLUD JA TAOTLUSE PÕHJENDUSED
1. Maksu- ja Tolliamet (MTA) esitas 17.10.2016 maksukorralduse seaduse (MKS) § 1361 lg 1 alusel
Tallinna Halduskohtule taotluse täitmist tagavate toimingute sooritamiseks loa saamiseks. MTA
palus kohtult luba seada käsutamise keelumärge A.V.i osalusele äriühingus BalMet Trade OÜ
(11925698) väärtusega 1278 eurot ja seada arest A.V.i panga- ja hoiukonto(de)le kogusummas
39 000,71 eurot.
2. Taotluse kohaselt on MTA menetluses Logistic Service OÜ (LS OÜ, likvideerimisel)
maksuvõlgade sissenõudmine. Äriühingu maksuvõlg on 17.10.2016 seisuga 69 945,72 eurot
(põhivõlg 45 728,52 eurot ja intress 24 217,20 eurot). Põhivõla osas koosneb maksuvõlg 15.08.2014
maksuotsusega nr 12.2-3/020643-26 määratud, kuid tasumata tulumaksusummast 15 349,73 eurot,
11.08.2015 maksuotsusega nr 12.2-3/026504-8 määratud, kuid tasumata käibemaksusummast 14 820
eurot ning maksustamisperioodidel 2014. a jaanuari- kuni maikuu (k.a) ja juuli- kuni novembrikuu
(k.a) deklareeritud, kuid tasumata maksusummadest 15 558,79 eurot. LS OÜ juhatuse liikmeks oli
04.03.2008-28.01.2013 J. B., 04.03.2008-10.09.2015 A.V. ning 04.03.2008- 30.10.2015 J. K. MTA
nõuab vastutusmenetluse võimaliku tulemusena LS OÜ endiselt juhatuse liikmelt A.V.ilt välja 30
169,73 eurot, s.o 15.08.2014 ja 11.08.2015 maksuotsustega määratud, kuid tasumata maksusummad,
ning lisaks maksuotsustega määratud, kuid tasumata summadelt arvestatud intressi 8830,98 eurot,
mis kujunes ajal, mil A.V. oli äriühingu juhatuse liige.
MTA 15.08.2014 maksuotsus tehti 2013. a novembrikuu käibemaksu arvestamise, deklareerimise ja
tasumise kontrolli tulemusena. Kontrolliperioodil deklareeris äriühing oma sisendkäibemaksu hulgas
mh V.A.G. OÜ arvetel (segistid ja valgustid) märgitud käibemaksu 33 477,99 eurot. MTA leidis, et
LS OÜ ei soetanud valgusteid ja segisteid V.A.G. OÜ-lt, vaid tundmatult kolmandalt isikult.
Maksuotsusega vähendati alusetult deklareeritud sisendkäibemaksu summas 33 477,99 eurot ning
nõuti samas summas alusetult tagastatud käibemaks tagasi (enammakse oli kantud ettemaksukontole
ning ettemaksukonto arestitud). Deklareeritud enammaksest summas 33 741,42 eurot kuulus seega
tagastamisele vaid 263,43 eurot (33 741,42-33 477,99), mis läks maksuotsusega määratud tulumaksu
15 949,37 eurot osaliseks katteks. Tulumaks määrati põhjusel, et äriühing oli nõuetele mittevastavate
arvete alusel tasunud sularahas 60 000 eurot ning tegemist oli ettevõtlusega mitteseotud
väljamaksega. MTA 11.08.2015 maksuotsus, millega määrati äriühingule tasumiseks 14 820 eurot
käibemaksu, tehti 2014. a juulikuu käibemaksu arvestamise, deklareerimise ja tasumise kontrolli
tulemusena. Esiteks leidis MTA, et LS OÜ ei müünud kontrolliperioodil Lex Business Solutions OÜ-
le nelja kunstiteost ning seega ei kuulunud deklareerimisele ka käibemaks 15 180 eurot. MTA
vähendas 2014. a juuli käibemaksu 15 180 euro võrra. Teiseks deklareeris LS OÜ kontrolliperioodil
sisendkäibemaksu hulgas Zeus & Rey arvetel näidatud käibemaksu kokku 270 000 eurot. LS OÜ
esitas 17.11.2014 käibedeklaratsiooni paranduse, millega vähendas Zeus & Rey OÜ-lt soetatud
kaubalt arvestatud sisendkäibemaksu kokku 240 000 eurot ning sisendkäibemaksu kajastati summas
30 000 eurot. MTA leidis, et LS OÜ ei soetanud kaupa Zeus & Rey OÜ-lt, vaid tundmatult kolmandalt
isikult. Maksuotsusega vähendati sisendkäibemaksu summas 30 000 eurot ning kokku tuli seega
tasuda 14 820 eurot käibemaksu (30 000-15 180).
LS OÜ ei tasunud 15.08.2014 maksuotsusega määratud tulumaksukohustust summas 15 685,94 eurot
ja 11.08.2015 maksuotsusega määratud käibemaksukohustust 14 820 eurot, mistõttu algatas MTA
sundtäitmise, tehes vastavalt 20.10.2014 ja 29.09.2015 AS-ile SEB Pank korraldused LS OÜ konto
arestimiseks. Teistes pankades äriühingul arveldusarvet ei ole. Selle tegevuse tulemusena laekus
ainult 336,21 eurot 15.08.2014 maksuotsuse katteks. Registrite andmetel ei kuulu LS OÜ-le
kinnistuid, ehitisi, sõidukeid ega muud registervara. Seetõttu ei esitanud MTA ka kohtutäiturile
avaldust täitemenetluse algatamiseks. Seega on MTA poolt maksuvõlgade sissenõudmise eesmärgil
tehtud toimingud osutunud edutuks. LS OÜ ei ole tegutsev äriühing, mida kinnitab ka osanike poolt
28.10.2015 vastu võetud lõpetamisotsus, millega otsustati likvideerimismenetluse alustamine. Seega
puudub MTA-l võimalus maksuvõla sissenõudmiseks LS OÜ majandustegevuse tulemusel tekkiva
tulu arvelt. Eelnevat arvestades on täidetud MKS § 96 lg-s 5 sätestatud vastutusotsuse koostamise
tingimus, et maksuvõla sundtäitmine pole enam kui kolmekuulise perioodi jooksul andnud positiivset
tulemit.
MTA alustas A.V.i suhtes 07.09.2016 korraldusega nr 13-7/00669-6 vastutusmenetluse, mille
tulemuseks võib olla A.V.i solidaarne vastutus koos LS OÜ-ga 15.08.2014 ja 11.08.2015
maksuotsustega täiendavalt tasumisele määratud, ent tasumata jäetud maksukohustuste ning
arvestatud intressi tasumise eest MKS § 40 lg 1 ja § 96 lg 1 tähenduses. Eespool nimetatud
maksuotsustega määratud maksukohustused tekkisid A.V.i juhatuse liikmeks oleku ajal LS OÜ
valeandmetega käibedeklaratsioonide (KMD) ning tulu- ja sotsiaalmaksu deklaratsiooni (TSD)
esitamise tulemusel. A.V. oli vastutav äriühingu MKS-st ning maksuseadustest tulenevate rahaliste
ja mitterahaliste kohustuste tähtaegse ja täieliku täitmise eest. Hinnates kontrollimenetluste käigus
kogutud tõendeid ja selgunud asjaolusid, on MTA-l tekkinud põhjendatud kahtlus, et A.V. on
rikkunud juhatuse liikme kohustusi ning nende kohustuste rikkumise tulemusena sai võimalikuks LS
OÜ 2013. a novembri ja 2014. a juuli maksudeklaratsioonides ebaõigete andmete esitamine ning

                                                                                                2(7)
maksuotsused. A.V. tegi juhatuse liikmena tehinguid, mille eesmärgiks oli alusetu sisendkäibemaksu
mahaarvamise õiguse saamine tegelikkuses mittetoimunud tehingute eest väljastatud arvete alusel,
mille eesmärgiks oli vähendada tasumisele kuuluvat maksusummat.
MTA-l on põhjendatud kahtlus, et vastutusotsuse sundtäitmine võib osutuda oluliselt raskemaks või
võimatuks. Maksukohustuslaste registri andmete kohaselt sai A.V. 2015. a maist kuni 2016. a
veebruarini (k.a) ning aprillikuus tulumaksuga maksustatavaid väljamakseid keskmiselt summas 500
eurot Range Invest OÜ-st, kus A.V. oli kuni 29.01.2016 juhatuse liige. A.V. sai 2016. a juulis
tulumaksuga maksustatava väljamakse summas 218 eurot ja 2016. a septembris tulumaksuga
maksustatava väljamakse summas 157 eurot BalMet Trade OÜ-st, kus isik on alates 15.04.2010
juhatuse liige. Käesoleval ajal isik tulumaksuga maksustatavaid väljamakseid ei saa ning muud tulud
tal MTA-le teadaolevalt puuduvad. Seega ei ole A.V.il kindlat sissetulekut vastutusotsusega
kavandatava kohustuse täitmiseks, mistõttu esineb tõenäoliselt vajadus tulevikus vastutusotsuse
sundtäitmiseks. A.V.i käitumine, mis seisnes LS OÜ majandustegevuse korraldamisel
maksudeklaratsioonides valeandmete esitamises, äriühingu nimel tehingute tegemises, mida
tegelikkuses ei toimunud, sisendkäibemaksu alusetult tagasiküsimises, tasumisele kuuluvate
maksusummade vähendamises, ettevõtlusega mitteseotud väljamaksete tegemises ning juhatuse
liikmena äriühingu poolt seadusest tulenevate maksete tasumata jätmises, näitab A.V.i suhtumist
avalik-õiguslikesse kohustustesse. Seega on tõenäoline, et sarnaselt võib isik suhtuda ka
vastutusotsusega määratavasse vastutuskohustusse.
Maksusumma määramise aegumistähtaeg (MKS § 98 lg 1) ei ole möödunud. Käesolevas asjas algab
maksusumma määramise aegumistähtaeg TSD esitamise kuupäevast, s.o 2013. a novembrikuu TSD
esitamise ja tasumise tähtpäevast 11.12.2013. Võttes aluseks viieaastast aegumistähtaega, algab
vastutusmenetluse raames maksuvõla sissenõudmise aegumine 2018. a detsembrikuus. Võttes
aluseks kolmeaastast aegumistähtaega, algab vastutusmenetluse raames maksuvõla sissenõudmise
aegumine 2016. a detsembrikuust. Seega LS OÜ-l on maksuvõlg ning selle sissenõudmine pole
aegunud. Samuti pole maksuvõlg kustutatud ning äriühingul on säilinud õigusvõime.
A.V.ile ei kuulu kinnisasju, sõidukeid, väikelaevu ega väärtpaberikontot. Isik omab aga osalust
BalMet Trade OÜ-s (registrikood 11925698) väärtusega 1278 eurot. Võttes arvesse isiku kindlate
igakuiste sissetulekute puudumist, on mõistlik seada keelumärge A.V.i osalusele BalMet Trade OÜ-
s. Kuna BalMet Trade OÜ osalusele seatav keelumärge ei taga võimaliku vastutusotsusega
sissenõutavat summat, so 39 000,71 eurot, on põhjendatud A.V.i pangakonto(de) arestimine. Üksnes
pangakonto(de) arestimine ei ole aga piisav, et tagada isikule võimaliku vastutusotsusega tasumisele
kuuluvat vastutuskohustust. Sellest tulenevalt on igati põhjendatud seada arest ka võimalikele
hoiustele kogusummas 39 000,71 eurot. Kuna hoiukonto omanikul on õigus krediidiasutuselt taotleda
rahaliste vahendite väljastamist kolmandate isikute kasuks, siis ei ole välistatud, et hoiukonto
olemasolu korral ei kanta sealt vahendeid automaatselt A.V.i pangakontole. MTA-le ei ole teada,
millistes krediidiasutustes on A.V.il panga- ja/või hoiukontod. Täitetoimingu sooritamisel MTA poolt
taotletud kujul väljastatakse korraldus panga- ja hoiukonto arestimiseks kõikidesse Eesti
krediidiasutustesse. Väljastatavates korraldustes kohustatakse krediidiasutust teatama
pangakonto(de) olemasolust või selle puudumisest ning nende jääk arestimise hetkel. Nii on võimalik
saada informatsiooni, mille alusel teha vastavad toimingud (nt panga- ja hoiukonto arestitava summa
vähendus), et vältida maksuhalduri nõude tagamine. Kui A.V.il on mitu panga- ja hoiukontot, millel
aresti hoidmise ajal koguneb ühele või mitmele neist võimaliku vastutusotsusega nõutav summa, on
tal võimalus anda MTA-le sellest teada, misläbi on MTA-l võimalik jooksvalt kontod vabastada.
MKS § 131 lg 3 kohaselt ei kuulu füüsilise isiku maksuvõla sissenõudmisel või tema pangakonto
arestimisel igakuisele arestimisele ühe kuupalga alammäära suurune summa võlgniku ja iga tema
ülalpeetava perekonnaliikme kohta. MTA-le teadaolevalt A.V.il ülalpeetavaid ei ole.
Tulenevalt MKS § 1361 lg 2 p-st 3 lõpetab maksuhaldur täitetoimingud, kui isik on esitanud tagatise
MKS § 120 lg 1 p 3 ja § 121 kohaselt, valides tagatise liigi vastavalt MKS § 122 loetelule.
Asendustagatise esitamisel tuleks arvestada asjaoluga, et esitatav tagatis peab lisaks maksuhalduri

                                                                                                3(7)
nõudele katma ka sundtäitmise kulud, mille suurus oleneb tagatise liigist (MKS § 122). Maksuhaldur
hindab käesoleval juhul piisavaks asendustagatise väärtuseks 42 429,248 eurot kooskõlas kohtutäituri
seaduse §-ga 34 ja § 35 lg 2 p-ga 9. Kui A.V. soovib tagatissumma kanda deposiiti, on kantava
deposiidi väärtuseks 39 000,71 eurot.
3. MTA muutis 21.10.2016 e-kirjas oma 17.10.2016 taotlust selliselt, et palus luba käsutamise
keelumärke seadmiseks A.V.i osalusele väärtusega 1278 eurot äriühingus BalMet Trade OÜ
(registrikood 11925698) ning aresti seadmiseks A.V.i panga- ja hoiukonto(de)le summas 37 722,71
eurot.
KOHTU PÕHJENDUSED
4. Halduskohtumenetluse seadustiku (HKMS) § 264 lg 1 kohaselt annab kohus seadusega sätestatud
juhtudel haldustoimingu tegemiseks loa ja pikendab seda. Sama paragrahvi lg 2 kohaselt esitab
taotluse loa saamiseks selleks volitatud haldusorgan kirjalikult koos põhjendusega ning seaduses
ettenähtud ja asja otsustamiseks vajalike tõendite ja seletustega. Kohus võib nõuda täiendavate
tõendite või seletuste esitamist. HKMS § 264 lg 4 kohaselt otsustab kohus loa andmise viivitamatult
kirjaliku määrusega ainuisikuliselt lihtmenetluses. MKS § 1361 ei sätesta maksukohustuslase seletuse
esitamist maksuhalduri täitetoimingute sooritamiseks loa andmise menetluses. Kuna antud juhul ei
näe seadus ette seletuse küsimist isikult, kelle suhtes sooritatavaks toiminguks loa andmist
otsustatakse, samuti ei tulene seadusest kohustust otsustada asi kohtuistungil, siis otsustab kohtunik
loa andmise ainuisikuliselt, viivituseta ja kohtuistungit pidamata.
5. MKS § 1361 lg 1 sätestab, et kui maksude tasumise õigsuse kontrollimisel tekib põhjendatud
kahtlus, et pärast maksuseadusest tuleneva rahalise nõude või kohustuse määramist võib selle
sundtäitmine maksukohustuslase tegevuse tõttu osutuda oluliselt raskemaks või võimatuks, võib
maksuhalduri juht või tema volitatud ametnik teha halduskohtule taotluse loa saamiseks, et sooritada
MKS § 130 lg-s 1 sätestatud täitetoimingud. Maksuhalduril on muu hulgas õigus pöörata sissenõue
rahalisele õigusele käesoleva seadusega ja täitemenetlust reguleerivate õigusaktidega sätestatud
korras (MKS § 130 lg 1 p 3) ja arestida muud varalised õigused, millele ei saa sissenõuet pöörata
MKS § 130 lg 1 p 3 alusel, samuti taotleda käsutuskeeldu nähtavaks tegeva keelumärke kandmist
õiguste kohta peetavasse registrisse.
6. MKS § 1361 lg 1 alusel loa andmisel ei kontrolli kohus seda, kas käimasoleva maksumenetluse
tulemusena maksuhalduri poolt eelduslikult tehtav vastutusotsus oleks õiguspärane. Võimaliku
vastutusotsuse sisuline kohtulik kontroll on võimalik pärast sellise otsuse tegemist esitatava kaebuse
alusel. Taotluse rahuldamiseks ei oleks alust juhul, kui maksuhalduri esitatud andmete põhjal oleks
kavandatava vastutusotsuse tegemine ilmselgelt õigusvastane. MKS § § 1361 lg-s 1 nimetatud loa
andmine eeldab, et maksuhaldur on läbi viimas menetlust, mille eeldatavaks tulemuseks on isiku
maksukohustuse kindlaksmääramine ning et esineb põhjendatud kahtlus määratava maksukohustuse
sundtäitmise raskendatuse või võimatuse kohta maksukohustuslase tegevuse tõttu. Loa andmisel saab
kohus lähtuda maksuhalduri kinnitusest, et maksumenetlus on käimas. Halduskohus otsustab
maksuhaldurile täitmist tagavate toimingute sooritamiseks loa andmise olukorras, kus tuleb tegutseda
ennetavalt ja puuduvad kindlad tõendid isiku käitumise kohta tulevikus. Seega on tegemist
prognoosiga, kus maksuhalduril ja halduskohtul tuleb hinnata isiku käitumise võimalikkust ja
kahjulike tagajärgede saabumise tõenäosust.
7. MKS § 1361 lg 2 kohaselt peavad taotluses olema märgitud järgmised andmed: 1) põhjendus,
millest nähtub võimaliku maksukohustuse sissenõudmise oluline raskenemine või võimatus; 2)
võimaliku rahalise nõude või kohustuse hinnanguline suurus; 3) andmed tagatise kohta, mille
esitamisel maksuhaldur lõpetab täitetoimingud; 4) üks või mitu MKS § 130 lg-s 1 või täitemenetluse
seadustikus sätestatud täitetoimingutest ning põhjendus, miks maksuhaldur peab valitud toimingu
tegemist vajalikuks.



                                                                                                 4(7)
8. Kontrollinud taotluse lubatavust ja nõuetelevastavust leiab kohus, et taotlus vastab MKS § 1361 lg-
s 2 sätestatud nõuetele ja on vajalikul määral põhistatud. Kohtule on esitatud taotluse lahendamiseks
vajalikud tõendid ja selgitused.
8.1. Vastutusmenetlus algatati 07.09.2016 A.V.ile väljastatud korraldusega teabe andmiseks (tl 39-
40). Taotluse kohaselt võib vastutusmenetluse tulemuseks olla A.V.i suhtes vastutusotsuse
koostamine MKS § 40 lg 1 ja § 96 lg 1 alusel summas 39 000,17 eurot, mis hõlmab LS OÜ-le
15.08.2014 ja 11.08.2015 maksuotsustega täiendavalt tasumisele määratud, ent tasumata jäetud
maksukohustust 30 169,73 eurot ning intressi 8830,98 eurot (vt intressi kujunemist tl 22, milles on
arvestatud, et juhatuse liige kutsuti tagasi 11.08.2015). Eespool nimetatud maksuotsustega määratud
maksukohustused tekkisid A.V.i juhatuse liikmeks oleku ajal LS OÜ valeandmetega KMD-de ning
TSD esitamise tulemusel. MTA-l on tekkinud põhjendatud kahtlus, et A.V. on rikkunud juhatuse
liikme kohustusi (MKS § 8 lg 1) ning selle tulemusena sai võimalikuks LS OÜ 2013. a novembri ja
2014. a juuli maksudeklaratsioonides ebaõigete andmete esitamine ning maksuotsused. A.V. tegi
juhatuse liikmena tehinguid, mille eesmärgiks oli alusetu sisendkäibemaksu mahaarvamise õiguse
saamine tegelikkuses mittetoimunud tehingute eest väljastatud arvete alusel, mille eesmärgiks oli
vähendada tasumisele kuuluvat maksusummat. Taotluses välja toodud asjaolude pinnalt ei saa kohus
väita, et vastutusotsuse tegemine oleks välistatud või ilmselgelt võimatu. A.V. oli LS OÜ juhatuse
liige 04.03.2008-10.09.2015 ning seega on iseenesest võimalik tema solidaarne vastutus LS OÜ
maksuvõla eest. Isiku süü vorm tuvastatakse vastutusmenetluses (vrd Riigikohtu 14.05.2013 määruse
nr 3-3-1-7-13 p 9).
8.2. Kohus nõustub MTA-ga, et vastutusotsuse sundtäitmine võib maksukohustuslase tegevuse tõttu
osutuda oluliselt raskemaks või võimatuks. Esiteks põhjendas MTA, et A.V.il ei ole kindlat
sissetulekut vastutusotsusega kavandatava kohustuse täitmiseks, mistõttu esineb tulevikus
tõenäoliselt vajadus vastutusotsuse sundtäitmiseks. A.V. sai 2015. a maist kuni 2016. a veebruarini
(k.a) ning aprillikuus tulumaksuga maksustatavaid väljamakseid keskmiselt summas 500 eurot Range
Invest OÜ-st, kus ta oli kuni 29.01.2016 juhatuse liige, ning samuti sai ta 2016. a juulis tulumaksuga
maksustatava väljamakse 218 eurot ja septembris 157 eurot BalMet Trade OÜ-st, kus isik on alates
15.04.2010 juhatuse liige. Praegusel ajal A.V. aga tulumaksuga maksustatavaid väljamakseid ei saa
ning muud tulud tal MTA-le teadaolevalt puuduvad. Teiseks põhjendas MTA, et A.V.i käitumine,
mis seisnes LS OÜ majandustegevuse korraldamisel maksudeklaratsioonides valeandmete
esitamises, äriühingu nimel tegelikult mittetoimunud tehingute vormistamises, sisendkäibemaksu
alusetult tagasiküsimises, tasumisele kuuluvate maksusummade vähendamises, ettevõtlusega
mitteseotud väljamaksete tegemises ning juhatuse liikmena äriühingu poolt seadusest tulenevate
maksete tasumata jätmises, näitab A.V.i suhtumist avalik-õiguslikesse kohustustesse. On tõenäoline,
et sarnaselt võib isik suhtuda ka vastutusotsusega määratavasse vastutuskohustusse. Kohus nõustub
MTA-ga, et A.V.i kui juhatuse liikme käitumise ning asjaolu põhjal, et tal ei ole püsivat sissetulekut,
on prognoositav, et vastutusotsuse sundtäitmine võib osutuda oluliselt raskemaks või võimatuks.
8.3. Taotluses ja selle lisades on näidatud, et LS OÜ maksuvõlga ei ole õnnestunud enam kui kolme
kuu jooksul sundtäitmise toimingute tulemusena äriühingult sisse nõuda, kuna LS OÜ-l ei ole
piisavalt raha ega registervara, mille arvelt oleks võimalik maksuhalduri nõuet rahuldada.
Maksuhaldur on 15.08.2014 maksuotsust püüdnud sundtäita alates 20.10.2014 ning 11.08.2015
maksuotsust alates 30.09.2015, tehes pangale korraldused äriühingu konto arestimiseks (tl 29, 35).
Tulemuseks oli vaid 336,21 euro saamine 15.08.2014 maksuotsuse katteks. Kuna LS OÜ ei ole
tegutsev äriühing, mida kinnitab osanike poolt 28.10.2015 vastu võetud lõpetamisotsus, puudub
võimalus maksuvõla sissenõudmiseks LS OÜ majandustegevuse tulemusel tekkiva tulu arvelt.
8.4. Käesoleval juhul ei esine MKS § 96 lg-s 6 nimetatud aluseid, mis välistaksid vastutusotsuse
tegemise. Maksuvõlg on tekkinud, seda pole kustutatud ning selle sissenõudmine pole aegunud.
Maksusumma määramise aegumistähtaeg ei ole möödunud. Aegumistähtaeg algab selle
maksudeklaratsiooni esitamise tähtpäevast, mida ei esitatud või milles esitatud andmete alusel
maksusumma valesti arvutati (MKS § 98 lg 1). Praegusel juhul on selleks tähtpäevaks 2013. a

                                                                                                  5(7)
novembrikuu TSD esitamise tähtpäev 10.12.2013. Ka äriregistri andmetel on LS OÜ-l maksuvõlg
alates 10.12.2013. Seega ei ole möödunud ei maksu määramise kolme- ega viieaastane
aegumistähtaeg. LS OÜ õigusvõime on säilinud, kuigi käimas on likvideerimismenetlus.
9. Taotluses on märgitud, et tulenevalt MKS § 1361 lg 2 p-st 3 lõpetab maksuhaldur täitetoimingud,
kui A.V. on esitanud tagatise MKS § 120 lg 1 p 3 ja § 121 kohaselt, valides tagatise liigi vastavalt
MKS § 122 loetelule. Asendustagatise esitamisel tuleb arvestada asjaoluga, et esitatav tagatis peab
lisaks maksuhalduri nõudele katma ka sundtäitmise kulud, mille suurus oleneb tagatise liigist.
Maksuhaldur hindab kooskõlas kohtutäituri seaduse §-ga 34 ja § 35 lg 2 p-ga 9 piisavaks
asendustagatise väärtuseks 42 429,24 eurot. Kui A.V. soovib tagatissumma kanda deposiiti, on
deposiidi väärtuseks 39 000,71 eurot.
10. MTA taotleb muudetud taotluse kohaselt loa andmist keelumärke seadmiseks A.V.i osalusele
BalMet Trade OÜ-s (osa väärtus 1278 eurot) ning A.V.i panga- ja hoiukontode arestimiseks summas
37 722,71 eurot. Kuna isikule ei kuulu registervara, on MTA taotletud variandid täitmist tagavate
toimingute sooritamiseks ainuvõimalikud.
11. Kohus leiab, et äriühingu osalusele ennetava meetmena keelumärke seadmiseks loa andmine on
põhjendatud ja proportsionaalne. Osalusele väärtusega 1278 eurot käsutamise keelumärke seadmine
ei ole kuigivõrd intensiivne meede. Seega annab kohus loa käsutamise keelumärke seadmiseks A.V.i
osalusele väärtusega 1278 eurot äriühingus BalMet Trade OÜ (11925689).
12. Isiku arveldus- ja hoiukontodele aresti seadmine on aga intensiivne meede, kuna piirab isikul raha
kasutamist. Tallinna Ringkonnakohus on füüsilise isiku arvelduskonto arestimist ennetava meetmena
pidanud proportsionaalseks olukorras, kus isiku jooksev sissetulek ei ole piisav maksukohustuse
koheseks täitmiseks, tal puudub kinnisvara ning tema nimele kantud registervara väärtus on
eeldatavalt määratavast maksusummast oluliselt väiksem. Isiku arvelduskontot arestimata ei ole
võimalik tagada tulevikus tekkiva maksunõude rahuldamist. Kui isik soovib pärast vastutusotsuse
tegemist tasuda võla muude vahendite arvelt, vabastatakse konto arestist. Seda võib teha ka varem,
kui isik esitab MTA-le tagatise, nagu MTA taotluses ja halduskohtu määruses õigesti sedastati (vt
07.09.2015 määruse nr 3-15-1731 p 10).
MTA põhistas, et A.V.ile ei kuulu kinnisasju, sõidukeid, väikelaevu ega väärtpaberikontot ning et
ainuüksi osaühingu osale väärtusega 1278 eurot keelumärke seadmine ei taga võimalikku tulevast
maksukohustust. Samuti põhistas MTA, et isikul puuduvad kindlad sissetulekud (vt määruse p 8.2).
Olukorras, kus isikul ei ole kindlaid sissetulekuid ega registervara ning tõenäoliselt võidakse talle
vastutusmenetluse tulemusena maksukohustus määrata, on kohtu hinnangul põhjendatud
arvelduskontodele aresti seadmine juba ennetava meetmena. Lisaks asjaolule, et A.V. oli
maksuvõlgade tekkimise ajal LS OÜ juhatuse liige, nähtub MTA taotlusele lisatud 15.08.2014
maksuotsusest ja 11.08.2015 maksuotsuse aluseks olevast kontrollaktist, et tehingute tegemisel on
aktiivselt osalenud ja nende sisendkäibemaksu arvestuses kajastamisel pahauskselt käitunud just A.V.
(s.o pole viidatud teise juhatuse liikme J. K. tegevusele). Niisiis on üsna tõenäoline, et A.V. on kas
raskest hooletusest või tahtlikult oma juhatuse liikme kohustusi rikkunud. Võimalik maksukohustus
39 000,71 eurot on võrdlemisi suur summa, mida võib olla isikult keeruline või võimatu saada, kui
täitmist tagavaid toiminguid ei rakendata. Seega praegustel asjaoludel on pangakonto(de) ennetav
arestimine avaliku huvi kaitseks proportsionaalne meede. Pangakonto aresti intensiivsust leevendab
asjaolu, et füüsilise isiku pangakonto arestimisel ei kuulu maksuhalduri poolt igakuisele arestimisele
ühe kuupalga alammäära suurune summa võlgniku ja iga tema ülalpeetava perekonnaliikme kohta
(MKS § 131 lg 3). MTA põhistas veel, et juhul, kui isikul on olemas hoiukonto(d), on sealt võimalik
rahalisi vahendeid kanda ka kolmandate isikute kasuks, mistõttu ei pruugi hoiukontolt väljavõetavad
summad A.V.i arveldusarvel kajastuda. Seetõttu on põhjendatud ka aresti seadmine A.V.i võimalikele
hoiukontodele.
MTA selgitas, et talle ei ole teada, millistes krediidiasutustes on A.V.il panga- ja/või hoiukontod.
Täitetoimingu sooritamisel MTA poolt taotletud kujul väljastatakse korraldus panga- ja hoiukonto

                                                                                                 6(7)
arestimiseks kõikidesse Eesti krediidiasutustesse. Väljastatavates korraldustes kohustatakse
krediidiasutust teatama pangakonto(de) olemasolust või selle puudumisest ning nende jääk arestimise
hetkel. Nii on võimalik saada informatsiooni, mille alusel teha vastavad toimingud (nt panga- ja
hoiukonto arestitava summa vähendus). Kui A.V.il on mitu panga- ja hoiukontot, millel aresti
hoidmise ajal koguneb ühele või mitmele neist võimaliku vastutusotsusega nõutav summa, on tal
võimalus anda MTA-le sellest teada, misläbi on MTA-l võimalik jooksvalt kontod vabastada.
13. Eelnevat kokku võttes leiab kohus, et täitmist tagavate toimingute sooritamine MTA taotletud
kujul on põhjendatud ja proportsionaalne. Seega rahuldab kohus taotluse täies ulatuses.



/allkirjastatud digitaalselt/
Monika Laatsit




                                                                                               7(7)

                          KOHTUMÄÄRUS
 Kohus                          Viru Maakohus

 Määruse tegemise aeg ja        21.10.2016, Rakvere kohtumaja
                                Videokohtuistungi toimumise aeg 13.10.2016
 koht
 Kohtuasja number               1-16-1679

 Kohtunik                       Tiit Kullerkupp

 Kohtuistungi sekretär          Merle Kaegas

 Tõlk                           Svetlana Tarasova

 Kohtuasi                       Viru Vangla materjalid Sergei Luisti vangistusest tingimisi
                                enne tähtaega vabastamiseks

 Süüdimõistetu                  Sergei Luist, isikukood 37610302214, viibimiskoht: Viru
                                Vangla; vabanemisjärgne elukoht: xxxx
                                Karistuse kandmise algus 02.05.2016 ja lõpp 02.11.2016


RESOLUTSIOON

Jätta SERGEI LUIST vangistusest tingimisi enne tähtaega vabastamata.

Kohtumääruse peale on õigus esitada Viru Maakohtule määruskaebus 15 päeva jooksul,
alates päevast, mil isik sai vaidlustatavast kohtumäärusest teada või pidi teada saama.

Kohtumäärus saata Viru Vanglale, Sergei Luistile ja prokurörile.

Asjaolud

Viru Vangla esitas 30.08.2016 Viru Maakohtule materjalid kinnipeetava Sergei Luisti
vangistusest tingimisi enne tähtaega vabastamiseks.

Viru Maakohtu 18.03.2016 otsusega tunnistati Sergei Luist süüdi KarS § 424 järgi
kokkuleppemenetluses ning karistuseks mõisteti 6 kuud vangistust. Karistuse kandmise
alguseks loeti Sergei Luisti vanglasse saabumise aeg.

Sergei Luisti on kriminaalkorras karistatud 10 korda (7 kehtivad) ning reaalset vangistust
kannab isik 3-ndat korda. Viimased 10 aastat on kuritegude toimepanemise dünaamika olnud



                                                                                         1
stabiilne - kõik karistused on määratud joobes juhtimise eest. Varasemalt on isikut karistatud
ka varavastaste kuritegude eest. Kuritegude toimepanemise soodusteguriks on alkohol.

Distsiplinaarkaristused puuduvad.

Võimaliku ennetähtaegse vabanemise korral asuks kinnipeetav elama endale kuuluvasse
korterisse aadressil xxxx. Korteris elavad Sergei Luisti elukaaslane ja nende kaks ühist last.
Kinnipeetaval on tähtajaline elamisluba kuni 27.02.2019.

Kinnipeetava lähedasteks on elukaaslane J Š ja nende kaks last ning detsembrikuus on oodata
ka kolmanda lapse sündi. Elukaaslasega suhtleb kinnipeetav vangistuses viibides tihedalt ja isik
on koju oodatud.

Varasem käitumiskontrollile allutamine ei ole Sergei Luistile positiivset tulemust andnud. Isik
on juhtinud sõidukit joobeseisundis käitumiskontrolli ajal ning ka siis, kui juhtimisõigus üldse
puudus. Motivatsiooni vabaneda alkoholi kuritarvitamisest ei ole märgata. Avarii tõttu on
Sergei Luistil jalad vigastada saanud (mõlema jalaluu murrud), mistõttu igasugust tööd teha ei
saa. Kinnipeetav arvab, et mõni inimene, kellel on load lühiajaliselt käes olnud, võib sõita
oluliselt halvemini kui tema alkoholijoobes. Vabanedes üritab isik uuesti load taotleda, kuid
alkoholijoobes rooli mitteistumise kohta siiski kindlat lubadust ei andnud.

Kinnipeetava elustiil näitab, et tal on juba välja kujunenud teatud kriminaalne hoiak. Ta on
sõimanud politseinikke, on jätnud täitmata kriminaalhoolduse nõuded ning on pannud toime
uusi rikkumisi hoides sel moel kõrvale karistuse kandmisest. Tegemist on käitumiskontrollist
kõrvale hoidva isikuga. Kinnipeetav ei väljenda erilist motivatsiooni elada seaduskuulekalt.
Pooleli on ka veel üks kriminaalasi.

Uue mittevägivaldse kuriteo toimepanemise tõenäosus järgmise 2 aasta jooksul on 50 %. Uue
vägivaldse kuriteo toimepanemise tõenäosus järgmise 2 aasta jooksul on 0 %. Arvestades
eeltoodut toetab Viru Vangla kinnipeetava tingimisi enne tähtaega vabastamist elektroonilise
valve alla.

Juhul, kui kohus peab otstarbekaks Sergei Luisti tingimisi enne tähtaega vabastada, teeb vangla
ettepaneku kuriteo toimepanemise riski maandamiseks kohustada isikut täitma KarS § 75 lg 2
p-des 2, 4, 7, 8 sätestatud lisakohustusi. Kriminaalhooldusametnik teeb kohtule ettepaneku
määrata isikule katseaeg kuni 02.11.2016 ning käitumiskontrolli pikkusega 6 kuud.

Prokuratuuri seisukoht

Viru Maakohtule edastatud seisukohas avaldab prokurör, et ei soovi osa võtta kinnipeetava
tingimisi enne tähtaega vangistusest vabastamise küsimuse arutamisest. Prokuröril ei ole
midagi lisada Viru Vangla poolt 17.08.2016 koostatud kinnipeetava iseloomustusele.

Prokurör palub taotluse sisulisel lahendamisel lähtuda KrMS § 408 lg 1 ja § 387 lg 1 sätestatust
ning palub arvestada seda, et kinnipeetava karistuse tähtaeg lõpeb 02.11.2016, s.t. (sõltuvalt
kohtumääruse koostamise kuupäevast) vahetult enne kohtulahendi jõustumist või isegi pärast
seda.

Juhul kui kohus peab võimalikuks kinnipeetavat vangistusest tingimisi enne tähtaega vabastada,
nõustub prokurör kinnipeetava iseloomustuses välja toodud lisakohustustega. Ühtlasi teeb
prokurör kohtule ettepaneku määrata katseaja ja kriminaalhoolduse pikkuseks 6 kuud.



                                                                                              2
Maakohtu istung

13.10.2016 toimunud videokohtuistungil avaldas kinnipeetav, et ei soovi tingimisi enne
tähtaega vabaneda.

Maakohtu määruse põhjendused

Karistusseadustiku (KarS) § 76 lg 4 sätestab, et katseajaga tingimisi enne tähtaega vangistusest
vabastamise otsustamisel arvestab kohus kuriteo toimepanemise asjaolusid, süüdimõistetu
isikut, varasemat elukäiku ning käitumist karistuse kandmise ajal, samuti tema elutingimusi ja
neid tagajärgi, mida võib süüdimõistetule kaasa tuua tingimisi enne tähtaega karistusest
vabastamine.

Kohus, kuulanud ära süüdimõistetu ning tutvunud prokuröri seisukoha ja Viru Vangla poolt
esitatud materjaliga, leiab, et süüdimõistetu Sergei Luist ei kuulu vangistusest tingimisi enne
tähtaega vabastamisele.

Tegemist on isikuga, keda on kriminaalkorras karistatud kokku 10-l korral, vangistuses viibib
ta 3-ndat korda. Korduv kriminaalkorras karistatus peegeldab, kohtu hinnangul, et isik ei ole
teinud varasematest karistustest vajalikke järeldusi ning omab negatiivset suhtumist ühiskonnas
kehtivatesse normidesse.

Kinnipeetaval on olemas vabanemisjärgne elukoht, kuid tal puudub garanteeritud töökoht, mis
võib raskendada tema toimetulekut vabanemisjärgselt. Isikul on probleeme alkoholi
kuritarvitamisega (isikut on korduvalt karistatud joobes juhtimise eest) ning motivatsiooni
alkoholi tarvitamisest vabanemiseks ei ole näha. Ühtlasi ei ole isik väljendanud erilist
motivatsiooni elada seadusekuulekat elu.

Uue mittevägivaldse kuriteo toimepanemise tõenäosuseks järgneva kahe aasta jooksul on 50%,
millise näol on tegemist kõrge riskiga.

Kohus rõhutab, et reeglina tuleb süüdimõistetul ära kanda talle mõistetud karistus tervikuna
ning üksnes erandlikud asjaolud võimaldavad süüdimõistetu tingimisi ennetähtaegset
vabastamist. Kohus leiab, et Sergei Luisti puhul selliseid erandlikke asjaolusid käesoleval ajal
ei esine.

Eeltoodust tulenevalt ei nõustu kohus süüdimõistetu Sergei Luisti vangistusest tingimisi enne
tähtaega vabastamisega.

Maakohus juhindus KarS § 76 ning KrMS § 426, § 432, § 383, § 384 ja § 387 sätteist.




Kohtunik                             /digitaalselt allkirjastatud/              Tiit Kullerkupp




                                                                                              3

                                                              Tsiviilasi nr: 2-15-5977




                          KOHTUOTSUS
                                 Eesti Vabariigi nimel

Kohus                         Tallinna Ringkonnakohus

Kohtukoosseis                 Krista Kirspuu, Tiit Kollom, Ande Tänav

Otsuse tegemise aeg ja koht   26.02.2016, Tallinn

Tsiviilasja number            2-15-5977

Tsiviilasi                    MO'i hagi UÕ vastu omandiõiguse tunnustamise nõudes

Vaidlustatud kohtulahend      Pärnu Maakohtu 11.11.2015 otsus

Tsiviilasja hind              3500 eurot
apellatsioonimenetluses


Kaebuse esitaja ja kaebuse    UÕ apellatsioonkaebus
liik

Menetlusosalised ja nende     Hageja (apellatsioonimenetluses vastustaja): MO (isikukood
esindajad                     XXXXXXXXXXX, elukoht XXXXX XXX-X XXXXX
                              XXXXXXX), lepinguline esindaja Peeter Malve (e-post:
                              XXX )

                              Kostja (apellatsioonimenetluses apellant): UÕ (isikukood
                              XXXXXXXXXXX,            elukoht    XXXXXX        XXXX,
                              XXXXXXXXX XXXX, XXXXXX XXXX, XXXXX
                              XXXXXXXX), e-post: XXX )

Kohtuistungi toimumise aeg
                              04.02.2016


RESOLUTSIOON:
  1. Tühistada Pärnu Maakohtu 11.11.2015 otsus ja saata asi samale maakohtule
     uueks läbivaatamiseks.
  2. UÕ apellatsioonkaebus rahuldada.
  3. Otsuse peale võib kassatsiooni korras edasi kaevata, esitades kaebuse vahetult
     Riigikohtule 30 päeva jooksul otsuse kassaatorile kättetoimetamisest, kuid mitte
     pärast viie kuu möödumist otsuse avalikult teatavaks tegemisest. Hagimenetluses



                                                                                     1(6)
                                                                   Tsiviilasi nr: 2-15-5977

       Riigikohtus võib menetlusosaline menetlustoiminguid teha ning avaldusi ja
       taotlusi esitada üksnes vandeadvokaadi vahendusel. Menetlusosaline võib ise
       esitada Riigikohtule menetlusabi saamise taotluse, samuti esitada teise
       menetlusosalise kaebuse või muu taotluse kohta seisukohti ja vastuväiteid.
       Menetlusabi andmise taotlus ei peata seaduses sätestatud ega kohtu poolt
       määratud tähtaja kulgemist. Seaduses sätestatud tähtaja järgimiseks peab
       menetlusabi taotleja tegema tähtaja kestel ka menetlustoimingu, mille tegemiseks
       ta menetlusabi taotleb.

Hagi ja selle aluseks olevad asjaolud
   1. 20.04.2015 esitas MO (hageja) Pärnu Maakohtule hagi UÕ (kostja) vastu
        omandiõiguse tunnustamise nõudes sõiduautole Mercedes-Benz CLS 320 CDI
        (registreerimismärk XXXXXX) ning palus menetluskulud jätta kostja kanda.
   2. 06.08.2013 võõrandas kostja PP’ile sõiduauto, mille omandiõigus läks müüjalt ostjale
        üle müügilepingu allkirjastamisel.
   3. 20.08.2013 võõrandas PP sõiduki hagejale ning poolte vahel sõlmitud müügilepingu
        kohaselt läks omandiõigus hagejale üle müügi-lepingu allkirjastamisel.
   4. Võõrandatavaks sõidukiks oli mõlema lepingu puhul sõiduauto Mercedes-Benz CLS
        320 CDI, registreerimismärgiga XXX XXX.
   5. 2014 septembris soovis hageja vormistada sõiduki autoregistris enda nimele, kuid siis
        ilmnes, et kostja oli sõiduki ajutiselt registrist kustutanud ja keelanud sellega
        liiklemise. Hageja päringutele vastuseks selgitas kostja, et ta ei luba hagejal sõiduki
        omandiõigust registris ümber vormistada enne, kui hageja on tasunud Õigusbüroo
        Visioon OÜ arved. Hageja sai kostja selgitustest aru, et kostja nõudmised on tingitud
        liikluskaamera trahvist, mis on saadud hageja poolt sõiduauto Mercedes-Benz
        kasutamise käigus. Kuna liiklusregistri andmete kohaselt on kostja sõiduki
        omanikuks, siis trahviteated koostati kostjale.
   6. Hageja peab kostja rahalisi nõudeid sisuliselt väljapressimiseks. Hageja ei eita, et ta
        võis kiirust ületada ja trahvi saada. Hageja on nõus trahvi, mis on tehtud summas 9
        eurot, tasuma. Kuid kostja hagejat trahvist ei teavitanud ega esitanud ka vastuväiteid
        hoiatustrahvile, mis kostjale tehti.
   7. Hageja palub tunnistada tema omandiõigust sõidukile, sest siis saab ta Maanteeameti
        Liiklusregistris teha sõiduki suhtes vajalikke toiminguid. Kuna kostja on ära
        keelanud ka omaniku ümbervormistamise, siis ei käsitle Liiklusregister hagejat
        sõiduki omanikuna. AÕS § 89 järgi on omanikul õigus nõuda omandiõiguse
        igasuguse rikkumise kõrvaldamist, isegi kui rikkumine ei ole seotud asja valduse
        kaotamisega. Sõiduk on hageja valduses. Hageja soovib muuta Liiklusregistris
        sõiduki omaniku andmeid ning võtta sõiduki taas arvele.

Kostja vastuväited
   8. Kostja esitatud hagi ei tunnistanud ning palus jätta menetluskulud hageja kanda.
   9. Hoolimata kostja korduvatest palvetest ei ole hageja esitanud talle ostu-müügi
       lepingut, mis tõendaks hageja omandiõigust vaidlusalusele sõidukile. Kostja on
       seisukohal, et hageja üritab PP`i teadmata vormistada sõidukit enda nimele. Kostjale
       ei ole teada, miks PP ei vormistanud sõidukit Liiklusregistris ümber oma nimele.
       Kostja sai kahju liiklustrahvi näol. Samuti on kasutatud kostja isikuandmeid, kui
       sõlmiti ilma tema teadmata liikluskindlustuslepinguid. Kostja kustutas sõiduki
       ajutiselt registrist, et hageja ei saaks tema nimel sõlmida liikluskindlustuslepinguid
       ning tekitada uusi trahve.



                                                                                          2(6)
                                                                   Tsiviilasi nr: 2-15-5977

Esimese astme kohtu otsus
    10. Pärnu Maakohus rahuldas hagi, tunnistas hageja omandiõigust sõiduautole Mercedes-
        Benz CLS 320 CDI, registreerimismärgiga XXX XXX, jättis menetluskulud kostja
        kanda ning mõistis kostjalt hageja kasuks menetluskuluna välja riigilõivu summas
        300 eurot ja lepingulise esindaja kulud summas 612 eurot.
    11. Pooled ei vaidle, et 06.08.2013 sõlmiti UÕ ja PP vahel sõiduki müügileping, millega
        omandiõigus sõidukile läks üle PP-le vahetult pärast müügilepingu allkirjastamist ehk
        06.08.2013. Vaidlust ei ole, et koos omandiõigusega läks PP-le üle sõiduki valdus.
        Kohtuistungil kinnitas kostja, et auto müüdi PP-le ning selle üle vaidlust ei ole.
    12. Hageja on kohtule esitanud müügilepingu 20.08.2013, millega PP müüs hagejale
        vaidlusaluse sõiduki. Müügilepingu punkti 4 järgi läks omandiõigus üle vahetult
        pärast müügilepingu allkirjastamist. Hageja on kinnitanud, et valdus sõiduki üle on tal
        alates müügilepingu allkirjastamisest. Eeltoodud müügilepingute alusel loeb kohus
        tõendatuks, et hageja on sõiduki Mercedez Benz, registreerimismärgiga XXX XXX
        omanikuks alates 20.08.2013.
    13. Kostja väited, et hageja üritab PP teadmata oma nimele vormistada sõidukit, ei ole
        tõendatud. Hageja on kohtule selgitanud, et tema poolt on koostatud müügileping UÕ
        nõudmisel, mis kannab 06.08.2013 kuupäeva ning mille poolteks on hageja ja kostja.
        Tegelikkuses sellist müügilepingut ei sõlmitud ning selle lepingu alusel ei ole
        tehingut toimunud. Kohtu hinnangul on hageja selgitused lepingu kirjutamise kohta
        eluliselt usutavad. Kohus nõustub hagejaga, et juhul, kui hageja oleks UÕ nõudmisel
        andnud ära originaallepingu, mis kannab 20.08.2013 kuupäeva ning on sõlmitud PP ja
        MO vahel, siis oleks hageja jätnud ennast ilma dokumendist, mis kinnitab tema
        omandiõigust vaidlusalusele sõidukile.
    14. Kohus on seisukohal, et kostja ei ole õigustatud kaitsma tema enda poolt
        paljasõnaliselt väidetud PP õiguste ja huvide rikkumist, kui talle vastavat volitust
        antud ei ole.
    15. Vaidlust ei ole, et hagejal puudub Liiklusregistris võimalus teha talle kuuluva
        sõidukiga toiminguid. Sõiduk on liiklusregistrist ajutiselt kustutatud. Kostja kustutas
        sõiduki liiklusregistrist, mis on tõendatud kostja omaksvõtuga. AÕS § 89 järgi
        omanikul on õigus nõuda omandiõiguse igasuguse rikkumise kõrvaldamist, isegi kui
        rikkumine ei ole seotud valduse kaotusega. AÕS § 89 eesmärgiks on tagada
        omandiõiguse terviklik kaitse ka selliste omandiõiguse rikkumiste juhtude korral, kui
        see ei ole seotud asja valduse kaotusega. Kohus nõustub hagejaga, et kostja tegevus
        piirab hageja kui omaniku võimalust teostada talle kuuluva auto üle täielikku
        õiguslikku võimu. Kui hageja ei saa sõlmida tema omandis olevale sõidukile kehtivat
        liikluskindlustuslepingut, teha omaniku kande muudatust liiklusregistris, on tegemist
        olukorraga, kus hageja omandiõigust rikutakse AÕS § 89 tähenduses. Omandiõiguse
        rikkumine eeldab õigusvastasust. Kostja käitumise tagajärjel on tekkinud olukord, kus
        sekkutakse hagejale kuuluva sõiduki omandiõiguse õiguslikku ja faktilisse
        mõjupiirkonda, takistades hagejal õiguslike toimingute tegemist ning ka sõiduki
        faktilist kasutamist, kuna sõiduki liiklusregistrist ajutise kustutamise tulemusena
        puudub hagejal õigus sõidukit liikluses kasutada. Kostja tegevuse tulemusena on
        tekkinud hageja omandiõiguse rikkumine.
    16. Kohus on seisukohal, et alates 06.08.2013, kui kostja ja PP vahel sõlmiti sõiduki
        müügileping, ei olnud kostja õigustatud tegema sõiduki kasutamist ja käsutamist
        piiravaid toiminguid liiklusregistris, sest kostja omandiõigus sõidukile oli lõppenud.
        Kohus mõistab kostja meelepaha, kui kostjale edastati trahviteade nr 223014023587,
        mis on tehtud 28.04.2014 lubatud sõidukiiruse ületamise eest. Trahviteate punktis 3
        on selgitus trahviteate vaidlustamise kohta. Kohus on seisukohal, et kostja saanuks


                                                                                          3(6)
                                                                   Tsiviilasi nr: 2-15-5977

        trahviteate vaidlustada seaduses sätestatud korras, mitte aga teha õigusvastaseid
        toiminguid liiklusregistris. Hageja poolt sõidukiiruse ületamine, mille eest kostja sai
        trahviteate, ei õigusta kostja õigusvastast käitumist.

Apellatsioonkaebus
   17. Kostja esitas maakohtu otsuse peale apellatsioonkaebuse, milles palub maakohtu
       otsuse tühistada ja teha asjas uus otsus, millega asi saata tagasi maakohtusse,
       menetluskulud jätta hageja kanda.
   18. Apellant leiab, et kohus ei tuvastanud sõiduki seaduslikku omaniku, kuna jättis
       kohtusse kutsumata PP. Kostjal oli plaanis paluda kohtul antud toiming teostada, kuid
       ei jõudnud seda teha, sest haigestus ega jõudnud viimasele kohtuistungile, mis toimus
       26.08.2015. Maakohus uskus hagejat paljasõnaliselt, et ta ostis vaidluse all oleva auto
       PP-ilt 20.08.2013. Kohtuvaidluses on välja tulnud, et hageja on valetanud erinevate
       faktide kohta, võltsinud ostu-müügi lepingut ja kostja allkirja. Kostja tunnistab õigeks
       ostu-müügi lepinguks ainult tema ja PP vahel sõlmitud lepingu 06.08.2013.
   19. Hageja ei ole tõendanud, et võttis kostjaga kohe trahvijärgsel päeval ühendust. Vale
       on hageja väide, et kostja soovis enda omandusse PPi ja kostja vahelist
       originaallepingut. Hageja ei ole tõendanud, et üritas kostjale trahviraha panga kaudu
       üle kanda. Vale on hageja väide, et käis 2014 septembris ARK-is üritamas autot enda
       nimele vormistada. Kostja kustutas auto ajutiselt registrist 15.10.2014, seega oli
       hagejal võimalus toiminguid teha.
   20. Kostja kustutas sõiduki ajutiselt, et hageja ei saaks jätkata kostja nimelt
       liikluskindlustuste sõlmimise ja kahju tekitamisega liiklustrahvide näol. Sellekohast
       nõu sai kostja Liiklusregistri töötajat. Maakohtu otsuses on kirjas, et kostja oleks
       saanud trahviteate vaidlustada, kuid selleks polnud võimalust, sest kostjal puudus
       võimalus trahviteate vaidlustamiseks, kuna tal puudus poolteist aastat tagasi sõlmitud
       müügileping ja liiklustrahv saabus koos kohtutäituri otsuse ja tasuga.
   21. Kostja leiab, et käitus sõidukit ajutiselt kustutades õigesti, mida tõendab asjaolu, et
       maakohtu istungite vahel, juulis 2015, saabus kostjale veel üks hageja poolt tekitatud
       liiklustrahvi teade. Hageja liikles autoga, millel puudus tehniline ülevaade ja
       liikluskindlustus, olles teadlik, et auto pole registris arvel.
   22. Kostja on seisukohal, et sõiduauto MB CLS 320 ei kuulu temale. Auto valdus on
       teadaolevalt antud hagejale, kes on sõidukit kasutanud, kostja nimel sõlminud
       lepinguid ja tekitanud liiklustrahve.
   23. Kostja palub tuvastada sõiduki tegelik omanik ja kohustada omanikku registreerima
       sõiduk enda nimele ning ringkonnakohtul ekspertiisi käigus tuvastada, kas ja millal
       on sõlmitud hageja poolt esitatud ostu-müügileping hageja ja PP`i vahel 20.08.2013,
       kuna on kahtlus, et leping on sõlmitud millalgi hiljem.

Vastustaja vastus apellatsioonkaebusele
   24. Vastustaja vaidles apellatsioonkaebusele vastu ja palus jätta selle rahuldamata ning
       menetluskulud apellandi kanda.

Ringkonnakohtu seisukoht
   25. Ringkonnakohus, tutvunud tsiviilasja materjalidega, leiab, et TsMS § 657 lõike 1
       punkti 3 alusel tuleb maakohtu otsus tühistada ja tsiviilasi tuleb saata täies ulatuses
       tagasi maakohtule uueks läbivaatamiseks. Apellatsioonkaebus tuleb rahuldada.
   26. Käesolevas asjas on hageja esitanud omandiõiguse tunnustamise nõude. Hagi alusena
       on hageja esile toonud, et tema on sõiduki Mercedes-Benz CLS 320 CDI omanik.
       Maakohtu nõudel (tlk 20-21) teatas hageja, et tema nõude õiguslikuks aluseks on


                                                                                          4(6)
                                                               Tsiviilasi nr: 2-15-5977

    AÕS § 89. Sellele normile tuginedes on maakohus hagi rahuldanud. Maakohus on
    kohaldanud normi, mis oleksid aluseks hageja nõudele omandiõiguse rikkumise
    kõrvaldamiseks või ähvardavast tulevasest omandiõiguse rikkumisest hoidumiseks.
    Selliseid nõudeid hageja esitanud ei ole.
27. Hageja on oma nõude vormistanud omandiõiguse tunnustamise nõudena. AÕS § 80
    lg 1 järgi omanikul on nõudeõigus igaühe vastu, kes õigusliku aluseta tema asja
    valdab, lg 2 kohaselt omaniku nõue on suunatud omandiõiguse tunnustamisele ja asja
    väljanõudmisele ebaseaduslikust valdusest oma valdusse. Nimetatud paragrahv
    reguleerib valduse kaotusega seotud omandiõiguse rikkumise tagajärjel tekkivat
    asjaõiguslikku nõuet, mille alusel saab asja omanik nõuda talle kuuluva asja
    tagastamist seda õigusliku aluseta valdavalt isikult. Omandiõiguse tunnustamise
    nõudel ei ole seejuures iseseisvat tähendust, vaid see on asja valdusest väljanõude
    rahuldamise eelduseks. Vindikatsiooninõude aluseks olevaid asjaolusid hageja hagis
    esile toonud ei ole. Seega AÕS § 80 käesolevas vaidluses kohaldamisele ei kuulu.
28. TsMS § 438 lg 1 järgi peab kohus asja lahendamisel otsustama, mis asjaolud on
    tuvastatud ja millist õigusakti tuleb kohaldada. TsMS § 436 lg 7 kohaselt ei ole kohus
    otsust tehes seotud poolte esitatud õiguslike väidetega. Seega tuleb kohtul
    kvalifitseerida haginõue sõltumata hageja taotlusest, st kohus kohaldab õigust omal
    algatusel (vt nt Riigikohtu 11. mai 2009. a otsus tsiviilasjas nr 3-2-1-41-09, p 13; 11.
    märtsi 2008. a otsus tsiviilasjas nr 3-2-1-8-08, p 19). Hageja nõudest ja hagi aluseks
    olevatest asjaoludest nähtuvalt on hageja esitanud TsMS § 368 lg 1 järgse nõude.
    TsMS § 368 lg 1 järgi võib hageja esitada hagi õigussuhte olemasolu või puudumise
    tuvastamiseks, kui tal on sellise tuvastamise vastu õiguslik huvi. Omandiõiguse
    tuvastamise (tunnustamise) hagi rahuldamine eeldab muuhulgas selle tuvastamist, et
    hageja on omanik.
29. Maakohtu otsuse kohaselt ei ole kostja väited, et hageja üritab PP teadmata sõidukit
    oma nimele vormistada, tõendatud. Tulenevalt TsMS § 230 lg-st 1 lasub esmalt
    hagejal tõendamiskoormis nõude olemasolu tõendamiseks ja seetõttu ei saa kostjale
    ette heita ainult vastuväidete esitamist seni, kuni hageja ei ole esitanud tõendeid
    nõude aluseks olevate asjaolude tõendamiseks. Juhul kui asjaolu tõendamiskoormis
    lasub hagejal, võib kostja kasutada hagi vastu kaitsena vastuväidet omapoolseid
    tõendeid esitamata seni, kuni hageja tõendeid pole esitanud. Kui hageja esitab tõendid
    asjaolu tõendamiseks, siis on ka kostjal TsMS § 230 lg 1 alusel kohustus oma
    vastuväidet omakorda tõendada.
30. Käesolevas asjas peab hageja tõendama, millal ja millisel viisil hageja väidetav
    omand (omandiõigus) tekkis. Poolte vahel puudub vaidlus selles, et kostja müüs
    vaidlusaluse sõiduki PP-le. Hageja esitas asjas müügilepingu, mille järgi müüs PP
    sõiduki hagejale. Kostja vaidlustas hageja ja PP vahel sõlmitud lepingu, põhistades
    seda sellega, et hageja on vormistanud ka hageja ja kostja vahel sõiduki
    müügilepingu, mida tegelikult kostja pole kunagi sõlminud. Menetluses võttis hageja
    omaks, et hageja ja kostja vahel sõlmitud müügilepingu allkirjastas nii hageja kui
    kostja nimel hageja. Kuna kostja vaidlustas hageja ja PP vahel sõlmitud sõiduki
    müügilepingu, siis pidi hageja kostja väite ümber lükkama. Hageja esitas
    ringkonnakohtu arvates 15.05.2015 asjakohase taotluse PP tunnistajana
    ülekuulamiseks (tlk 60). 18.05.2015 loobus hageja sellest taotlusest (tlk 63).
31. Ringkonnakohus osutab, et kohus peab võimaluse korral juhtima poolte tähelepanu
    õigussuhte võimalikule kvalifikatsioonile ja võimaldama neil avaldada selle kohta
    arvamust (vt nt TsMS § 348 lg 1, § 351, § 392 lg 1 p 3, § 400 lg 5, § 401 lg 1).
    Eelnimetatud kvalifitseerimis- ja selgituskohustust täitmise raames tuleb kohtul



                                                                                       5(6)
                                                                        Tsiviilasi nr: 2-15-5977

        selgitada ka tõendamiskoormuse jaotust ning vajadusel võib kohus teha pooltele
        ettepaneku esitada täiendavaid tõendeid (TsMS § 230 lg 2 teine lause).
    32. Käesolevas asjas jättis maakohus kvalifitseerimis- ja selgituskohustuse täitmata.
        Maakohus jaotas tõendamiskoormuse valesti, leides otsuse kohaselt, et kostja peab
        tõendama, et hageja ei ole omanik. Maakohtu poolt kvalifitseerimis- ja
        selgituskohustuse täitmata jätmise tõttu tuleb asi saata tagasi maakohtule uueks
        arutamiseks. Ringkonnakohus osutab, et hagejale tuleb anda ka võimalus esitada oma
        väidete tõendamiseks täiendavaid tõendeid ja teha ettepanek nõude täpsustamiseks.
    33. Menetluskulude jaotus kuulub otsustamisele vastavalt asja uue läbivaatamise
        tulemusele.


/allkirjastatud digitaalselt/   /allkirjastatud digitaalselt/   /allkirjastatud digitaalselt/
 Krista Kirspuu                  Tiit Kollom                       Ande Tänav
     kohtunik                      kohtunik                         kohtunik


Otsus parandatud 30.03.2016 määrusega


RESOLUTSIOON



    1. Parandada Tallinna Ringkonnakohtu 26.02.2016 otsuse sissejuhatavas osas
       andmed vaidlustatud kohtulahendi kohta ja lugeda sissejuhatavas osas õigeks
       vaidlustatud kohtulahendiks Pärnu Maakohtu 11.09.2015 otsus.
    2. Parandada Tallinna Ringkonnakohtu 26.02.2016 otsuse resolutsiooni punktis 1
       viga ja lugeda kohtuotsuse resolutsiooni punkt 1 õigeks järgnevas sõnastuses:
       Tühistada Pärnu Maakohtu 11.09.2015 otsus ja saata asi samale maakohtule
       uueks läbivaatamiseks.
    3. Kohtumääruse peale võib esitada määruskaebuse Riigikohtule 15 päeva jooksul
       alates määruse ärakirja kättetoimetamisest.




                                                                                                6(6)

                            KOHTUMÄÄRUS

Kohus                            Viru Maakohus

Määruse tegemise aeg ja          15.12.2016, Rakvere kohtumaja
koht                             Videokohtuistungi toimumise aeg – 09.12.2016
Kohtuasja number                 1-13-8765

Kohtunik                         Tiit Kullerkupp
Kohtuistungi sekretär            Merle Kaegas
Prokurör                         Elle Karm
Tõlk                             Svetlana Tarasova

Kohtuasi                         Viru Vangla materjalid Gennadi Taldini            suhtes
                                 karistusjärgse käitumiskontrolli kohaldamiseks

Süüdimõistetu                    Gennadi Taldin, isikukood 38406092259, viibimiskoht
                                 Viru Vangla, vabanemisjärgne elukoht puudub
                                 Karistuse kandmise algus 06.01.2008 ja lõpp 06.01.2017

RESOLUTSIOON

Jätta taotlus Gennadi Taldini suhtes karistusjärgse käitumiskontrolli kohaldamiseks
rahuldamata.

Kohtumääruse peale on õigus esitada Viru Maakohtule määruskaebus 15 päeva jooksul,
alates päevast, mil isik sai vaidlustatavast kohtumäärusest teada või pidi teada saama.

Kohtumääruse väljatrükk saata Viru Vanglale, Gennadi Taldinile, prokurörile ja Viru
Vangla kriminaalhooldusosakonnale.

Asjaolud

Viru Vangla esitas 22.11.2016 Viru Maakohtule materjalid kinnipeetava Gennadi Taldini
suhtes karistusjärgse käitumiskontrolli kohaldamiseks.

Viru Maakohtu 09.10.2013 otsusega nr 1-13-8765 tunnistati Gennadi Taldin süüdi KarS § 330
järgi ning KarS § 65 lg 2 kohaldamisega karistati vangistusega 9 aastat 2 kuud. Viru
Maakohtu 07.01.2015 määrusega nr 1-13-8765 vähendati Gennadi Taldinile Viru Maakohtu
09.10.2013 otsusega nr 1-13-8765 mõistetud karistust 2 kuu võrra ning kohus luges lõplikuks
karistuseks 9 aastat vangistust Harju Maakohtu 15.10.2010 kohtuotsuse alusel. Harju
Maakohtu 15.10.2010 otsusega nr 1-10-12582 tunnistati Gennadi Taldin süüdi KarS § 263 p
1, § 200 lg 1 järgi ja teda karistati KrMS § 238 lg 2, KarS § 64 lg 1, § 65 lg 1 kohaldamisega
vangistusega 9 aastat. Kohus luges karistuse kandmise alguseks 06.01.2008

Kinnipeetavat on kriminaalkorras karistatud 5-l korral ning reaalset vanglakaristust kannab
isik esimest korda. Kuritegude toimepanemise soodusteguriks on alkoholi kuritarvitamine.

Vangistuse jooksul osales kinnipeetav karjäärinõustamisel, OÜ Corrigo tervisegrupis
sotsiaalprogrammides Agressiivsuse asendamise treening ja Eluviisitreening, riigikeele A2-
taseme õppel ning töötas. Kinnipeetaval on 9 kehtivat distsiplinaarkaristust.

Gennadi Taldin ei soovi karistusjärgse kontrolliga vabaneda ning ta ei andnud võimaliku
elukoha aadressi. Rahvastikuregistri andmetel on isiku elukohaks xxxx. Eelnevalt nimetatud
aadressil elavad käesoleval hetkel kinnipeetava ema, kasuisa, vanaema, vend ning kaks
alaealist last. Isiku vanemad ei ole andnud nõusolekut kinnipeetava vabanemiseks antud
aadressile ning kinnipeetav ei soovi seal elada. Isik soovib minna Venemaale.

Kinnipeetaval on olemas töökogemus. Lisaks on isikul ehitusalane eurosertifikaat ning tisleri
kutseoskused. Vabaduses omas kinnipeetav kindlat sissetulekut, kuid suurem osa sissetulekust
läks alkoholi ostmiseks, mis näitab isiku puudulikku majanduslikku toimetulekuoskust. Isiku
poolt toime pandud kuriteod (röövimised) viitavad asjaolule, et isik ei oska majanduslikult
hakkama saada. K-raha andmetel oli isikul 21.11.2016 seisuga kokku nõudeid 12577,23 eurot.
Vabanemisjärgne garanteeritud töökoht isikul puudub.

Isikul on erinevatest kooseludest alaealine poeg ja tütar, kes elavad koos oma emadega.
Kinnipeetaval on soov oma lastega lähedasemaks muutuda. Isiku sõnul on tal suhted ema ja
kasuisaga halvad. Isiku suhtlusringkonda kuulusid enamasti kriminaalse taustaga isikud. Ka
kinnipeetava vennad on kandnud vanglakaristust.

Vabaduses tarvitas isik tihti suuremates kogustes alkoholi. Kinnipeetavat on varasemalt
karistatud Alkoholiseaduse alusel ning enamus kuritegudest sooritas isik alkoholijoobes. Isik
võib muutuda alkoholijoobes agressiivseks ning võib olla ettearvamatu käitumisega.
Kinnipeetava poolt toime pandud viimane kuritegu näitab, et isikul puudub motivatsioon
muutuda. Enne vangistust tarvitas kinnipeetav ka kanepit ja amfetamiini. Kinnipeetav on
ennast vangistuse jooksul mitmeid kordi lõiganud.

Kinnipeetav peab ennast üldiselt rahumeelseks inimeseks, kuid vabaduses võib ta
alkoholijoobes ning konflikti tekkimisel kaotada enesekontrolli ja käituda ettearvamatult. Isik
on varasemalt oma tahtmise saamiseks kasutanud vägivalda ning on ähvardanud kasutada
vägivalda. Isik tunnistab oma probleeme, kuid ei hinda neid objektiivselt ega näe nende
lahendamise teid või lahendab neid probleeme vägivallaga. Kinnipeetaval on kindlad
eesmärgid.

Kinnipeetava sõnades on tahe muutuda, kuid samas ei kahetse isik tehtut. Isik ütles, et kui
tulevikus tuleb samasugune olukord, siis ta käitub samamoodi. Vanglat ta ei karda ning tuleb
siia tagasi. Isik pani uue kuriteo toime katseajal. Seega ei täitnud ta ühiskonna reegleid ja
norme. Ametnikega suhtleb kinnipeetav omakasu eesmärgil.

Kinnipeetava iseloomustuse kohaselt on ohustatud isikud, kellega tekib konflikt ning kellel on
materiaalseid väärtusi. Ohvriteks võivad olla nii tuttavad kui ka võõrad isikud. Oht seisneb
vägivalla kasutamises ja materiaalse kahju tekitamises ning alkohoolsete jookide tarvitamises
kinnipidamisasutuses. Oht on kõige tõenäolisem, kui kinnipeetav on alko- või narkojoobes
või kui isik ei saa oma alkoholisõltuvusega hakkama.
Üldise kuriteo toimepanemise tõenäosus kahe aasta jooksul on vangla hinnangul 53% ning
vägivaldse kuriteo toimepanemise tõenäosus kahe aasta jooksul on 47%. Lähtuvalt eeltoodud
asjaoludest ning uue kuriteo ja ohtlikkuse riskifaktoritest toetab Viru Vangla isiku
vabastamist karistusjärgsele käitumiskontrollile allutamisega. Juhul, kui kohus peaks
otstarbekaks allutada Gennadi Taldin karistuse ära kandmisel karistusjärgsele
käitumiskontrollile, siis teeb vangla ettepaneku määrata isikule katseaeg ja käitumiskontroll
pikkusega 12 kuud. Vangla hinnangul on soovitatav kohaldada tema suhtes ka KarS § 75 lg 2
p-des 2, 21, 4, 7, 8 sätestatud lisakohustusi.

Maakohtu istung

09.12.2016 toimunud videokohtuistungil avaldas kinnipeetav, et käitumiskontroll ei sobi talle.
Ta tahab sõita Venemaale, sest seal on kõik ta sugulased. Alkoholi ja narkootikume ei ole ta
mitu aastat tarvitanud, mistõttu saab ka edaspidi ilma nendeta hakkama. Tal on psüühilised
terviseprobleemid, mille tõttu võtab ta ravimeid ning neid ravimeid ei tohi koos alkoholi ja
narkootikumidega võtta. Kinnipeetava sõnul ei saa ta kahetseda asjaolu, et ta tappis inimese
ära, sest seda inimest ei saa ju tagasi. Ta on läbinud programme, on muutunud ning saanud
täiskasvanuks. Tema hinnangul on tema käitumine adekvaatne. Selgitab, et ta ei taha
vanglasse sattuda ning ta proovib, et ei tarvita enam alkoholi. Ta ei süüdista oma sugulasi, kes
keeldusid temast, sest ta ise põhjustas sellise olukorra. Peale vabanemist tal elukohta ei ole,
sest kohtutäitur võttis talt võlgnevuse tõttu korteri ära. Eeltoodust tulenevalt lubas tema
lapsepõlvesõber teda aidata kolm kuud. Vanglaametnikule ei avaldanud ta elukohta, sest tal
oli ebamugav minna sõbra juurde, kellel on pere ja lapsed. Juhul, kui sõber ei võta teda enda
juurde, siis aitab sõber teda nii rahaliselt kui korteri otsimisega, kuid tema juurde ta kindlasti
elama ei lähe. Vangla pakkus talle elukohta, kuid seal oli selline õhkkond, et ta hakkaks seal
kindlasti jooma, mistõttu ta ei tahtnud sinna minna. Käesoleval hetkel ta ei tea kuhu elama
minna.

Prokuratuuri seisukoht

Prokurör avaldas 09.12.2016 toimunud avalikul videokohtuistungil, et kuna kinnipeetava
puhul on kuriteo toimepanemise risk üle keskmise, siis oleks tema suhtes vaja kohaldada
karistusjärgset käitumiskontrolli. Karistusjärgne käitumiskontroll eeldab kindla elukoha
olemasolu, kuid kui tal seda ei ole, siis ei saa tema puhul karistusjärgset käitumiskontrolli
kohaldada.

Kohtumääruse põhjendused

Kohus, kuulanud ära süüdimõistetu ja prokuröri ning tutvunud Viru Vangla poolt esitatud
materjalidega, leiab, et Gennadi Taldini suhtes ei ole karistusjärgse käitumiskontrolli
kohaldamine põhjendatud.

KarS § 871 lg 1 sätestab, et kohus võib kohaldada isiku suhtes pärast vangistuse ärakandmist
käitumiskontrolli vastavalt käesoleva seadustiku §-s 75 sätestatule, kui:

1) isikut on karistatud tahtliku kuriteo eest vähemalt kaheaastase vangistusega ning ta on ära
kandnud mõistetud vangistuse täies ulatuses;
2) teda on enne käesoleva lõike punktis 1 nimetatud kuriteo toimepanemist samuti karistatud
tahtliku kuriteo eest vähemalt üheaastase vangistusega ja
3) arvestades kuriteo toimepanemise asjaolusid, süüdlase isikut, varasemat elukäiku ning
käitumist karistuse kandmise ajal, samuti tema elutingimusi ja neid tagajärgi, mida võib
süüdlasele kaasa tuua karistusjärgse käitumiskontrolli kohaldamine, on alust arvata, et ta võib
toime panna uusi kuritegusid.
KarS § 871 lg 2 kohaselt, kui isikut on karistatud 9. peatüki 1., 2., 6. ja 7. jaos, 11. peatüki
2. jaos või 22. peatüki 1. ja 4. jaos sätestatud tahtliku kuriteo eest või muus peatükis sätestatud
tahtliku kuriteo eest, mille koosseisutunnus on vägivalla kasutamine, vähemalt kaheaastase
vangistusega, ei eelda karistusjärgse käitumiskontrolli kohaldamine KarS § 871 lõike 1
punktis 2 sätestatud eelnevat karistatust.

Käesoleval juhul kannab Gennadi Taldin karistust Viru Maakohtu 09.10.2013 otsuse nr 1-13-
8765 alusel, mille kohaselt tunnistati ta süüdi KarS § 330 järgi ning KarS § 65 lg 2
kohaldamisega suurendati temale mõistetud karistust Harju Maakohtu 15.10.2010 otsusega
mõistetud karistuse võrra ning liitkaristuseks mõisteti 9 aastat 2 kuud vangistust. Harju
Maakohtu 15.10.2010 otsuse kohaselt tunnistati Gennadi Taldin süüdi muuhulgas KarS § 200
lg 1 järgi (võõra vallasasja äravõtmine ebaseadusliku omastamise eesmärgil, kui see on toime
pandud vägivallaga) ning karistuseks mõisteti 3 aastat vangistust. Seega, kuna Gennadi
Taldinile on mõistetud enam kui 2-aastane vangistus tahtliku kuriteo eest, mille
koosseisutunnus on vägivalla kasutamine, kvalifitseerub Gennadi Taldin KarS § 871 lg-s 2
toodud isikuna, kelle suhtes ei kehti eelneva karistuse nõue tulenevalt KarS § 871 lg 1 p-st 2.
Kuivõrd Gennadi Taldini karistuse kandmise lõpp saabub 06.01.2017, siis kannab kinnipeetav
eelduslikult mõistetud karistuse ära täies ulatuses. Seega on Gennadi Taldini puhul KarS § 871
kohaldamise eeldused täidetud.

KarS § 871 lg 1 p 3 kohaselt võib kohus kohaldada isiku suhtes pärast vangistuse ärakandmist
käitumiskontrolli vastavalt käesoleva seadustiku §-s 75 sätestatule, kui arvestades kuriteo
toimepanemise asjaolusid, süüdlase isikut, varasemat elukäiku ning käitumist karistuse
kandmise ajal, samuti tema elutingimusi ja neid tagajärgi, mida võib süüdlasele kaasa tuua
karistusjärgse käitumiskontrolli kohaldamine, on alust arvata, et ta võib toime panna uusi
kuritegusid.

Karistusjärgse kontrolli kohaldamine tähendab eelkõige KarS § 75 lg-s 1 sätestatud
käitumiskontrolli nõuete täitmise kohustust. Sealhulgas KarS § 75 lg 1 p-s 1 sätestatud
kohustust elada kohtu määratud alalises elukohas. Vangla iseloomustusest nähtub, et isikul
puudub vabanedes kindel elukoht. Rahvastikuregistri andmetel on isiku elukohaks xxxx, kuid
tema vanemad pole nõus, et ta sinna elama asuks. Isik ise soovib minna Venemaale. Kuivõrd
kinnipeetaval ei ole kindlat elukohta, siis ei ole kohtul võimalik tema suhtes käitumiskontrolli
kohaldada (RKKK 3-1-1-45-16).

Eeltoodust tulenevalt jätab kohus Gennadi Taldinile karistusjärgse käitumiskontrolli
kohaldamata.

Kohus lähtus määrust tehes eeltoodust ja juhindus KarS § 871, § 75; KrMS § 4261, 432, 384,
387.


Kohtunik                          /digitaalselt allkirjastatud/                   Tiit Kullerkupp

                             KOHTUMÄÄRUS

   Kohus                                  Tartu Ringkonnakohus
   Määruse tegemise aeg ja koht           14. november 2016 Tartu (kirjalik menetlus)
   Kriminaalasja number                   1-06-15133
   Kohtukoosseis                          Mati Kartau, Maarika Kuusk, Tiit Lõhmus


   Vaidlustatud kohtulahend               Viru Maakohtu (Jõhvi kohtumaja) 12. oktoobri 2016
                                          määrus Mati Selbergi (ik 35406192749) tingimisi enne
                                          tähtaega vangistusest vabastamata jätmise kohta
   Kaebuse esitaja ja kaebuse liik        Süüdimõistetu Mati Selbergi kaitsja jurist Monica
                                          Meristo-Dmitrijev, määruskaebus


   RESOLUTSIOON
   Viru Maakohtu 12. oktoobri 2016 määrus jätta muutmata ja määruskaebus
   rahuldamata.
   Edasikaebamise kord
   KrMS § 384 lg 2 ja § 387 lg 1 kohaselt võib käesoleva määruse peale esitada
   määruskaebuse Tartu Ringkonnakohtu kaudu Riigikohtule prokuratuur, advokaadist
   kaitsja või advokaadi vahendusel teised kohtumenetluse pooled 15 päeva jooksul, alates
   päevast, mil isik sai vaidlustatud määrusest teada või pidi teada saama.


   Asjaolud ja menetluse käik
1. Tartu Maakohtu 15. märtsi 2007 otsusega mõisteti Mati Selbergile KarS § 113 järgi
   karistuseks 12 aastat vangistust. KarS § 65 lg 2 alusel mõisteti liitkaristus ning suurendati M.
   Selbergi karistust Tartu Maakohtu 18. mai 2006 kohtuotsuse alusel mõistetud karistuse
   ärakandmata osa 4 kuu ja 28 päeva võrra ning liitkaristuseks mõisteti M. Selbergile 12 aastat
   4 kuud ja 28 päeva vangistust. Karistuse kandmise alguseks loeti 15. märts 2007.
2. Viru Vangla esitas 5. oktoobril 2016 Viru Maakohtule materjalid kinnipeetava M. Selbergi
   vangistusest tingimisi enne tähtaega vabastamise otsustamiseks.
3. Viru Maakohtu 12. oktoobri 2016 määrusega jäeti süüdimõistetu vangistusest tingimisi enne
   tähtaega vabastamata. M. Selberg on korduvalt kriminaalkorras karistatud isik ning kannab
   viiendat reaalset vanglakaristust. Käesoleval ajal kannab süüdimõistetu karistust raske I astme
   isikuvastase kuriteo ees. Maakohtu hinnangul viitab jätkuv kuritegude toimepanemine sellele,
   et ta ei ole oma eelnevatest karistustest vastavaid järeldusi teinud ega suutnud tõestada, et ta
   on võimeline käituma seaduskuulekalt. M. Selbergi puhul on olemas tõenäoline kõrge
   käitumiskontrollist kõrvalehoidmise risk ja uute kuritegude toimepanemise oht, kuna tal
   puudub vabaduses kindel töökoht ning süüdimõistetul oli probleeme alkoholi
   liigtarvitamisega, mistõttu võib tal tekkida tagasilanguse perioode. Maakohus hindas
   positiivsena seda, et M. Selberg on kinnipidamiskohas viibides töötanud, läbinud
   sotsiaalprogramme ning tal puuduvad distsiplinaarkaristused, kuid samas leidis kohus, et
   positiivsed asjaolud ei kaalu üle tema käitumist enne kinnipidamiskohta sattumist ning
   toimepandud kuriteo asjaolusid. Maakohus leidis, et arvestades toimepandud kuriteo raskust,
   ei ole M. Selbergi ennetähtaegne vangistusest vabastamine käesoleval hetkel põhjendatud.
   Süüdimõistetu ennetähtaegsel vabastamisel saaks ühiskonna õiglustunne oluliselt riivatud
   ning tema vabastamine ei oleks kooskõlas karistuse mõistmise üldiste eesmärkidega.
   Süüdimõistmise korral ei ole ennetähtaegne vabastamine isikule garanteeritud ning kuritegu
   toime pannes tuleb arvestada asjaoluga, et ära tuleb kanda kogu mõistetud karistus.


   Määruskaebus
4. Maakohtu määruse peale esitas määruskaebuse süüdimõistetu M. Selbergi kaitsja Monica
   Meristo-Dmitrijev, kes taotleb maakohtu määruse tühistamist ning M. Selbergi vangistusest
   tingimisi enne tähtaega vabastamist. Kaitsja leiab, et maakohus on jätnud tähelepanuta vangla
   iseloomustuse positiivse osa ja ei ole arvestanud asjaoluga, et M. Selberg on läbinud kõik
   sotsiaalprogrammid, ta osaleb tööhõives ning tal puuduvad distsiplinaarkaristused. Kui M.
   Selberg peab oma karistuse lõpuni vangistuses ära kandma, siis arvestades tema kõrget iga,
   saab tema resotsialiseerumine olema väga raske. Toimepandud kuriteost on möödas juba
   kümme aastat. M. Selberg on ümber kasvanud ja jõudnud vangistuses viibides peaaegu
   pensioniikka. Kaitsja sõnul on alkoholi mainimine asjakohatu, sest M. Selberg pole kümme
   aastat alkoholi tarvitanud. Toimepandud kuriteo raskus ei saa olla mittevabastamise
   põhjuseks, sest positiivsed asjaolud kaaluvad selle üle. Riske saab vabaduses maandada M.
   Selbergi allutamisega kriminaalhooldusele. Kui M. Selberg käesoleval ajal vabastada, siis
   saaks tema üle teostada kontrolli kahe aasta kestel ning tal oleks võimalik saada
   kriminaalhooldaja abi resotsialiseerumiseks. Kinnipeetav omab motivatsiooni oma käitumist
   muuta ja edaspidi elada seaduskuulekalt. Edaspidine vangistus ei anna ühiskonnale ega M.
   Selbergile enam midagi, sest ta on aru saanud oma teost ja selle tagajärgedest. Maakohus ei
   ole põhjendanud, miks ta ei arvesta M. Selbergi puhul ühegi positiivse asjaoluga ning
   maakohtu määrus on ühekülgne ja kantud soovist mitte M. Selbergi ennetähtaegselt
   vabastada, kuigi selleks on kõik eeldused olemas. Kinnipeetava edukas taasühiskonnastamine
   on kaasaegse kriminaaltäiteõiguse peamine prioriteet, mille jaoks on oluline vanglavälise
   sotsiaalse sidususe olemasolu, so kodu-töö-suhtlusringkond. Sellest tulenevalt ei pea
   ennetähtaegse vabastamise jaoks olema erandlikke asjaolusid, sest seadus seda ei nõua.


   Ringkonnakohtu järeldused
5. Ringkonnakohus ei vabasta M. Selbergi vangistusest tingimisi enne tähtaega ning nõustub
   maakohtu põhjendustega. KarS § 76 lg-s 4 toodud asjaolud kogumis ei toeta süüdimõistetu
   ennetähtaegset vabastamist. Kuna maakohus on kõiki asjas tähtsust omavaid asjaolusid
   hinnanud, märgib kolleegium vastusena määruskaebusele vaid järgmist.


6. M. Selbergi on kriminaalkorras karistatud seitsmel korral ning käesoleval hetkel kannab
   viiendat reaalset vanglakaristust raske I astme isikuvastase kuriteo eest, milleks on tapmine.
   Muuhulgas on M. Selbergi varasemalt karistatud surma põhjustamise eest ettevaatamatusest ja
   raske ning üliraske kehavigastuse tahtliku tekitamise eest raskendavatel asjaoludel. Seega
   saab öelda, et M. Selbergile on omane vägivaldne käitumine. Ka Viru Vangla poolt koostatud
   arvamusest nähtub, et isikule on omased mõningad kuritegelikud hoiakud nagu näiteks oma
   kuritegude õigustamine. Iseloomult on M. Selberg kergesti ärrituv ja ärritudes ei valitse oma
   emotsioone. Samuti on M. Selbergil diagnoositud alkoholisõltuvus ning kõik vägivaldsed
   kuriteod on toimepandud alkoholijoobes. Arvestades M. Selbergi varasemat elukäiku ning
   toimepandud kuritegusid, puudub ringkonnakohtul veendumus, et M. Selberg suudab
   vabaduses olles õiguskuulekalt käituda.
7. Mis puudutab määruskaebuses väljatoodut, et M. Selbergi tingimisi enne tähtaega
   vangistusest vabastamine ning tema kriminaalhooldusele allutamine aitaks M. Selbergil
   resotsialiseeruda ning vähendaks uue kuriteo toimepanemise riski, siis nähtub kriminaalasja
   materjalidest, et M. Selbergile on antud korduvalt võimalusi kanda talle mõistetud karistusi
   tingimisi vabaduses allutades ta kriminaalhooldusele, kuid M. Selberg ei ole talle mõistetud
   karistustest õigeid järeldusi teinud. Ta rikkus kriminaalhooldusnõudeid ja jätkas uute
   kuritegude toimepanemist. Sellest saab järeldada, et M. Selberg ei ole suuteline reeglitele
   alluma ning kriminaalhooldus ei ole piisav uute kuritegude ärahoidmiseks. Määruskaebuses
   heidab kaitsja maakohtule ette, et maakohus ei ole piisavalt arvestanud M. Selbergi
   iseloomustavate positiivsete asjaoludega. Ringkonnakohus on seisukohal, et M. Selbergi
   puhul on küll positiivne, et tal puuduvad kinnipidamiskohas kehtivad distsiplinaarkaristused
   ning ta on osalenud erinevates sotsiaalprogrammides ja tööhõives, kuid samas ei taga
   õiguskuulekas käitumine karistuse kandmise ajal automaatselt ennetähtaegset vabastamist.
   Maakohus on õigustatult leidnud, et M. Selbergi iseloomustavad positiivsed asjaolud ei kaalu
   üle M. Selbergi iseloomustavaid negatiivseid asjaolusid, milleks on süüdimõistetu varasem
   elukäik ja toimepandud kuriteo asjaolud.
8. M. Selbergi karistusaeg lõppeb alles 11. augustil 2019 ning tema ennetähtaegne vabastamine
   oleks käesoleval juhul ennatlik. Ringkonnakohus nõustub maakohtuga, et M. Selbergi
   praegune tingimisi enne tähtaega vanglast vabastamine riivaks oluliselt ühiskonna
   õiglustunnet. Kokkuvõtvalt – just M. Selbergi varasem elukäik, asjaolu, et ta ei ole
   varasematest mõistetud karistustest mingisuguseid järeldusi teinud ning viimase toimepandud
   kuriteo raskus on asjaoludeks, mis ei võimalda M. Selbergi tingimisi ennetähtaega
   vangistustest vabastamist.
9. Eeltoodud põhjustel ja juhindudes KrMS §-st 390 ja § 337 lg 1 p-st 1 tuleb jätta Viru
   Maakohtu 12. oktoobri 2016 määrus muutmata, M. Selberg vangistusest tingimisi
   ennetähtaegselt vabastamata ning määruskaebus rahuldamata.


       /allkiri/                           /allkiri/                           /allkiri/
       Mati Kartau                         Maarika Kuusk                       Tiit Lõhmus

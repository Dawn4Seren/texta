                                                                                  1-06-5255




                          KOHTUMÄÄRUS
Kohus                             Tallinna Ringkonnakohus

Määruse tegemise aeg ja koht      31. märts 2016. a, Tallinn, kirjalik menetlus

Kriminaalasja number              1-06-5255

Kohtukoosseis                     Sten Lind, Ivi Kesküla ja Orvi Tali

Vaidlustatud kohtulahend          Harju Maakohtu 11. veebruari 2016. a määrus, millega
                                  kohus jättis rahuldamata Markus Pasi Pönkä kaitsja Andres
                                  Simsoni taotluse kustutada kinnistusraamatu registriosade
                                  nr XXXXXXXX ja XXXXXXXX III jagudesse kantud
                                  keelumärked kinnisasja käsutamise keelamiseks
Kaebuse esitaja ja kaebuse liik   süüdimõistetu Markus Pasi Pönkä (ik. 38312260029) kaitsja
                                  Andres Simson, määruskaebus



RESOLUTSIOON
1. Rahuldada osaliselt Markus Pasi Pönkä kaitsja Andres Simsoni määruskaebus.
2. Tühistada Harju Maakohtu 11. veebruari 2016. a määrus.
3. Markus Pasi Pönkä kaitsja Andres Simsoni taotlus kustutada kinnistusraamatu
registriosade nr XXXXXXXX ja XXXXXXXX kolmandatesse jagudesse kantud
keelumärked kinnisasja käsutamise keelamiseks jätta läbi vaatamata.

EDASIKAEBAMISE KORD
Käesoleva määruse peale saab esitada määruskaebuse Riigikohtule. Määruskaebus esitatakse
Tallinna Ringkonnakohtu kaudu 15 päeva jooksul alates päevast, mil kaebuse esitaja sai
vaidlustatavast kohtumäärusest teada või pidi teada saama. Süüdimõistetu saab määruskaebuse
esitada advokaadi vahendusel.


ASJAOLUD JA MENETLUSE KÄIK
1.     Harju Maakohus arestis 28.12.2005 määrusega Põhja Ringkonnaprokuratuuri taotlusel
Markus Pasi Pönkäle kuuluvad korteriomandid Tallinna linnas aadressil XXXXX XXX XXX-
XX ja XXXXXXXXXX XXX X/X-XX. Prokuratuur taotles korteriomandite arestimist Soome
Vabariigi õigusabitaotluse nr OM 62/71275005 alusel.




                                                                                         1
                                                                                         1-06-5255

2.      Markus Pasi Pönkä kaitsja Andres Simson esitas 12.01.2016 Harju Maakohtule taotluse
kustutada kinnistusraamatu registriosade nr XXXXXXXX ja XXXXXXXX kolmandatesse
jagudesse kantud keelumärked kinnisasja käsutamise keelamiseks.
Kaitsja põhjendas taotlust sellega, et kinnisasja käsutamist piiravad keelumärked on
korteriomandeid koormanud juba 10 aastat ning ühtegi kohtulahendit nende kinnistute vastu
täitmisele pööratud ei ole. Tegemist on ebamõistlikult pika perioodi vältel jõus olnud
omandiõiguse piirangutega.

3.     Täitmiskohtunikule esitasid seisukohad taotluse suhtes prokurör ja kohtutäitur.

3.1. Tallinna kohtutäitur Hille Kudu märkis kirjalikus vastuses, et kohtutäituri menetluses
olev nõue täiteasjas nr 035/2007/1925 Markus Pasi Pönkä kriminaalasjas nr 1-06-5255 ei ole
täidetud ning tasumata on nõude jääk 521,18 eurot. Kohtutäitur märkis, et ta annab nõusoleku
keelumärke kustutamiseks juhul, kui võlgnevus tasutakse.

3.2. Põhja Ringkonnaprokuratuuri abiprokurör Silja Seeder oli seisukohal, et kaitsja taotlus
tuleb jätta rahuldamata.
Harju maakohus arestis 28.12.2005 määrusega M. P. Pönkäle kuuluvad korteriomandid Põhja
Ringkonnaprokuratuuri taotlusel ja Soome Vabariigi õigusabitaotluse nr OM 62/71275005
alusel. Soome sideprokurör on edastanud informatsiooni selle kohta, et Helsinki
Apellatsioonikohus on teinud M. P. Pönkä suhtes kriminaalasjas otsuse, mis jõustus 20.01.2010.
Kohtuotsuse kohaselt peab M. P. Pönkä hüvitama kannatanutele kahju ja tagastama riigile
kriminaaltulu. Seetõttu palus Soome Vabariigi prokurör jätta korteriomanditelt keelumärked
kustutamata. Lähiajal saadab Soome Vabariigi Justiitsministeerium Eesti Vabariigile ametliku
taotluse Soome kohtuotsuse tunnustamiseks, kinnistute realiseerimiseks ja sellest saadud raha üle
kandmiseks, hüvitamaks Soomes M. P. Pönkä poolt tekitatud kahju.

4. Harju Maakohus tegi 11.02.2016 määruse, millega jättis M. P. Pönkä kaitsja Andres Simsoni
taotluse keelumärgete kustutamiseks rahuldamata.
Taotluse rahuldamata jätmist põhjendas kohus sellega, et M. P. Pönkäle kuuluvad
korteriomandid arestiti Põhja Ringkonnaprokuratuuri taotlusel ja Soome Vabariigi
õigusabitaotluse nr OM 62/71275005 alusel. M. P Pönkä suhtes oli Soome Vabariigis käimas 11
kriminaalmenetlust. Soome sideprokuröri teatel jõustus 20.01.2010 M. P. Pönkä kriminaalasjas
Helsinki Apellatsioonikohtu otsus, mille kohaselt peab süüdimõistetu hüvitama kannatanutele
kahju ja riigile kriminaaltulu. Soome Vabariigi prokurör palus jätta keelumärked kustutamata ja
kinnitas, et lähiajal saadab Soome Vabariigi Justiitsministeerium Eesti Vabariigile ametliku
taotluse Soome Vabariigi kohtuotsuse tunnustamiseks, nimetatud kinnisvara realiseerimiseks.

5. M. P. Pönkä kaitsja Andres Simson esitas maakohtu määruse peale määruskaebuse. Ta
palub maakohtu määrus tühistada ja kustutada kinnistusraamatu registriosade nr XXXXXXXX
ja XXXXXXXX kolmandatesse jagudesse kantud keelumärked kinnisasja käsutamise
keelamiseks. Kui kohus peab vajalikuks, siis palub kaitsja seada täiteasjas nr 035/2007/1925
esitatud nõude tagamiseks kinnistusraamatu registriosa nr XXXXXXXX IV jakku kohtulik
hüpoteek summas 521,18 eurot.


                                                                                                2
                                                                                         1-06-5255

Kaitsja märgib kaebuses, et maakohtu määrusest nähtub üksnes õigusabipalve number, mille
alusel M. P. Pönkä vara 10 aastat tagasi arestiti, kuid õiguslikku alust, mille alusel vara endiselt
aresti all hoitakse, ei nähtu. Õigusliku aluse äranäitamine on vajalik selleks, et kaitsja saaks
kontrollida, kas normis kirjeldatud vara arestimiseks vajalikud eeldused endiselt eksisteerivad.
Käesoleval ajal on M. P. Pönkä vastu esitatud nõue summas 521 eurot. Sellise nõudega ei ole
kahe korteri aresti all hoidmine põhjendatud.
Kaitsja pidas arusaamatuteks kohtu väiteid Soome Vabariigis 20.10.2010 jõustunud kohtuotsuse
kohta. Sellist kohtuotsust ei ole Eestis tunnustamiseks esitatud ning samuti puudub
informatsioon väidetava nõude suuruse kohta. KrMS § 142 lg 4 kohaselt lähtutakse vara
tsiviilhagi tagamiseks arestides kuriteoga tekitatud kahju suurusest. Käesoleval juhul on
M. P. Pönkä vastu esitatud nõue summas 521 eurot. Mingite muude nõuete suurusi ei ole
maakohtu määruses välja toodud. Kohus ei saa vara aresti all hoida suuremas ulatuses kui see on
kahjude hüvitamiseks vajalik. Kuna Soome Vabariigi võlausaldajad ei ole oma nõudeid esitanud
ja nõuete suurus on teadmata, siis ei ole võimalik selliste nõuete tagamiseks M. P. Pönkä vara
aresti all hoida suuremas ulatuses kui 521 eurot.
Olukorras, kus M. P. Pönkä vastu on esitatud nõue summas 521,18 eurot, on kahe korteriomandi
arestimine käsutamise keelamise teel liigselt koormav ja ebamõistlik. Võlausaldaja nõue oleks
kaitstud ka juhul, kus M. P. Pönkä ühele korterile seatakse kohtulik hüpoteek summas 521,18
eurot.

6.      Ringkonnakohtule esitatud kirjalikus seisukohas palub prokurör Silja Seeder jätta
maakohtu määrus muutmata ja määruskaebus rahuldamata.
Prokurör selgitab, et Soome Vabariik on 11.03.2016 edastanud Riigiprokuratuurile kohtuotsuse,
mis näeb muuhulgas ette M. P. Pönkä vara konfiskeerimise. Taotlus on saadetud konfiskeerimise
raamotsuse alusel. Konfiskeerimistunnistusele lisatud kuritegude kirjelduse kohaselt on
M. P. Pönkä toime pannud kelmusi suures ulatuses ja põhjustanud kuritegudega riigile varalist
kahju 736 009,60 eurot, lisaks suuri varalisi kahjusid hagejatele. Brüsseli I määruse alusel on
kannatanutel õigus pöörduda Harju Maakohtusse otsuse tunnustamiseks tsiviilhagide osas.
Eeltoodust tulenevalt puudub prokuröri hinnangul põhjus kustutada kinnistusraamatu
registriosade nr XXXXXXXX ja XXXXXXXX kolmandatesse jagudesse kantud keelumärked
kinnisasja käsutamise keelamiseks.


RINGKONNAKOHTU SEISUKOHT
7.    Ringkonnakohus leiab, et Harju Maakohtu 11.02.2016 määrus tuleb tühistada. Nimelt leiab
ringkonnakohus, et esitatud taotluse lahendamine ei olnud täitmiskohtuniku pädevuses.

8.    Täitmiskohtuniku pädevuses on asjade tagastamine ja vara aresti alt vabastamine
KrMS § 422 lg-s 1 sätestatud juhtudel. Nimetatud säte näeb ette dokumentide või asjade
tagastamise õigeksmõistetule või isikule, kelle suhtes on kriminaalmenetlus lõpetatud.
M. P. Pönkä kaitsja ei ole keelumärgete tühistamist taotledes tuginenud väitele, et M. P. Pönkä
oleks menetluses, millega seoses ta vara arestiti, õigeks mõistetud või oleks tema suhtes
menetlus lõpetatud.



                                                                                                  3
                                                                                        1-06-5255

9.    Ringkonnakohus leiab, et esitatud taotluse lahendamine ei ole käsitatav ka muu küsimuse
lahendamisena KrMS § 431 lg 1 alusel. Viidatud säte reguleerib kohtulahendi täitmisel tekkinud
küsimuste lahendamist ning nende küsimuste lahendamise pädevus on lahendi teinud kohtul ja
kohtulahendit täitmisele pöörava maakohtu täitmiskohtunikul.
Maakohtule esitatud taotluses ei ole taotletud ühegi kohtulahendi täitmisel tekkinud küsimuse
lahendamist ning Harju Maakohtu menetluses ei olnud ühtegi täitmisele pööratavat
kohtulahendit, mille täitmisega seotud küsimusi oleks olnud vaja lahendada. Maakohtu
28.12.2005 määrus, millega M. P. Pönkä vara arestiti, selline lahend ei ole. Kaitsja ei ole
taotlenud selle lahendi täitmisel tekkinud küsimuste lahendamist, vaid uue, maakohtu määrusele
vastupidise lahendi tegemist.

10. Kui vara arestimise määrus on jõustunud, on võimalik arestitud vara aresti alt vabastamist
taotleda sellelt menetlejalt või kohtult, kelle menetluses on kriminaalasi, millega seoses vara
arestiti. Juhul, kui selles menetluses on jõustunud lõplik kohtulahend, sõltub vara aresti alt
vabastamine sellest kohtulahendist ja tegemist saab olla selle lahendi täitmisel tekkinud
küsimuse lahendamisega. Siinkohal tuleb arvestada sellega, et taotluses nimetatud
korteriomandid arestiti Soome Vabariigi õigusabitaotluse alusel seoses seal toimunud
kriminaalmenetlusega. Märgitud asjaolust tuleneb ringkonnakohtu hinnangul täiendav alus, miks
ei olnud esitatud taotluse lahendamine täitmiskohtuniku pädevuses.
Harju Maakohtu 28.12.2005 määruses on märgitud, et Helsinki Linnakohus on teinud
29.04.2005 otsuse M. P. Pönkä vara arestimise või selle suhtes võõrandamiskeelu kohaldamise
suhtes 1 002 229 euro ulatuses. Seega on M. P. Pönkä vara arestimise otsustanud Soome
Vabariigi kohus. On ilmne, et teise riigi kohtulahendit saab vaidlustada selles riigis kehtiva
menetlusõiguse järgi. Eesti Vabariigi kohtus ei saa teise riigi kohtulahendit vaidlustada.

11. Kõnealuste keelumärgete kustutamise küsimuse lahendamisel ei oma üldse tähendust
kohtutäitur Hille Kudu menetluses olev nõue M. P. Pönkä suhtes jäägiga 521,18 eurot. See nõue
tuleneb kriminaalasjas nr 1-06-5255 tehtud kohtuotsusest. Kuna taotluses nimetatud vara arestiti
seoses Soome Vabariigis toimuva kriminaalmenetlusega, ei oleks nimetatud nõuet võimalik
M. P. Pönkäle kuuluvate korteriomandite arvelt täita.

12. Eelnevast tulenevalt leiab ringkonnakohus, et maakohus lahendas sisuliselt taotluse, mille
lahendamiseks ei olnud tal kriminaalmenetluse seadustikust tulenevalt alust. Selline viga on
käsitatav kriminaalmenetlusõiguse olulise rikkumisena KrMS § 339 lg 2 mõttes. Lähtudes
eeltoodust ja juhindudes KrMS § 390 lg-st 1, § 339 lg-st 2 ja § 337 lg 1 p-st 4, tühistab
ringkonnakohus Harju Maakohtu 11.02.2016 määruse. Kaitsja määruskaebus tuleb kohtumääruse
tühistamise tõttu rahuldada osaliselt, s.t osas, milles taotleti maakohtu määruse tühistamist.
Kuna täitmiskohtunikul ei olnud alust keelumärgete kustutamise taotlust läbi vaadata, tuleb see
taotlus jätta läbi vaatamata.


/allkirjastatud digitaalselt/   /allkirjastatud digitaalselt/    /allkirjastatud digitaalselt/

        Sten Lind                      Ivi Kesküla                     Orvi Tali


                                                                                                 4

                                                                                 2-15-128550




                        KOHTUOTSUS
                              EESTI VABARIIGI NIMEL

Kohus                             Harju Maakohus

Kohtunik                          Kristiina Kruusel

Otsuse tegemise aeg ja koht       13. juuni 2016, Tallinn, Tartu mnt kohtumaja

Tsiviilasja number                2-15-128550

Tsiviilasi                        PLACET GROUP OÜ hagi XXXX vastu võlgnevuse
                                  1251 euro, intressi 142 euro, võla sissenõudmise kulude
                                  44 euro, viivise 30,35 euro ja lisanduva viivise saamiseks

Tsiviilasja hind                  1568,06 eurot

Menetlusosalised ja nende         Hageja PLACET GROUP OÜ (registrikood 11198910,
esindajad                         asukoht Fr. R. Kreutzwaldi 4, 10120 Tallinn)
                                  Hageja lepinguline esindaja Marek Aunver (Civilis
                                  Õigusbüroo OÜ, e-post jurist@itm.ee)
                                  Kostja XXXX(isikukood XXXX, elukoht XXXX, e-post
                                  XXXX)

Asja läbivaatamine                Kirjalik menetlus

RESOLUTSIOON
   1. Hagi rahuldada osaliselt.
   2. Välja mõista XXXX PLACET GROUP OÜ kasuks võlgnevus (põhinõue) 1251
      eurot, intress 142 eurot ja seisuga 29. märts 2016 sissenõutavaks muutunud viivis
      30,35 eurot.
   3. Välja mõista XXXX PLACET GROUP OÜ kasuks viivis protsendina põhinõudelt
      (1251 eurolt) alates 30. märtsist 2016 kuni põhinõude täitmiseni võlaõigusseaduse
      (VÕS) § 113 lõike 1 teises lauses ettenähtud ulatuses.
   4. Jätta rahuldamata PLACET GROUP OÜ nõue XXXX võla sissenõudmisega
      seotud kulude summas 44 eurot väljamõistmiseks.
   5. Toimetada kohtuotsus menetlusosalistele kätte.

Menetluskulude jaotus ja väljamõistmine


                                                                                          1
                                                                                     2-15-128550


   1. Jätta menetluskulud 97% ulatuses XXXX kanda ja 3% ulatuses PLACET GROUP
      OÜ kanda.
   2. Välja mõista XXXX PLACET GROUP OÜ kasuks menetluskuludena 315,25
      eurot.

Edasikaebamise kord
Kooskõlas tsiviilkohtumenetluse seadustiku (TsMS) § 442 lg-ga 10 ei anna kohus
menetlusosalistele luba käesoleva otsuse edasikaebamiseks.
Kohus täiendab käesolevat otsust kirjeldava ja põhjendava osaga, kui menetlusosaline teatab 10
päeva jooksul alates otsuse kättetoimetamisest maakohtule soovist esitada otsuse peale
apellatsioonkaebus. Apellatsioonkaebuse esitamise soovi ei pea põhjendama. Otsuse
täiendamine lahendatakse kirjalikus menetluses ning teist poolt sellest ette ei teavitata. Täiendav
otsus on täiendatava otsuse osa. Apellatsioonkaebuse võib esitada 30 päeva jooksul alates
kirjeldava ja põhjendava osaga täiendatud kohtuotsuse kättetoimetamisest.
Kohus selgitab, et vastavalt TsMS § 187 lg-le 6 peab menetlusabi taotlemise korral menetlusabi
taotleja seaduses sätestatud tähtaja järgimiseks tegema tähtaja kestel ka menetlustoimingu, mille
tegemiseks ta menetlusabi taotleb, eelkõige esitama kaebuse. Kaebuse põhjendamiseks või
riigilõivu tasumiseks või kaebuses esineva sellise puuduse kõrvaldamiseks, mis on seotud
menetlusabi taotlemisega, annab kohus sellisel juhul mõistliku tähtaja pärast menetlusabi
andmise taotluse lahendamist, kui nimetatud taotlus ei olnud esitatud põhjendamatult või tähtaja
pikendamise eesmärgil. See ei välista menetlustähtaja ennistamist.
Hagi alus
PLACET GROUP OÜ (hageja) ja XXXX(kostja) vahel 15.12.2014 sõlmitud laenuleping nr
TL932519, millest tulenevaid kohustusi ei ole kostja kohaselt täitnud.

Kohtu selgitused
Kohus menetleb tsiviilasja esemeks olevat hagi lihtsustatud korras vastavalt TsMS § 405 lg-le
1. TsMS § 444 lg 4 järgi võib lihtmenetluse otsusest kirjeldava ja põhjendava osa välja jätta ka
juhul, kui kohus menetleb hagi lihtmenetluses. Kohus täiendab otsust TsMS § 448 lg-s 41
sätestatu kohaselt puuduva osaga, kui menetlusosaline teatab kümne päeva jooksul otsuse
kättetoimetamisest arvates kohtule soovist esitada otsuse peale apellatsioonkaebus.
Edasikaebamise korda tuleb selgitada ka nendes maakohtu otsustes, mille puhul
edasikaebamise luba ei anta, sest edasikaebamine ei ole välistatud TsMS § 637 lg 21 sätestatud
alustel. Vastavalt TsMS § 637 lg-le 21 võtab ringkonnakohus lihtmenetluses tehtud otsuse peale
esitatud apellatsioonkaebuse menetlusse üksnes juhul, kui maakohtu otsuses on antud luba
edasikaebamiseks või kui maakohtu otsuse tegemisel on selgelt ebaõigesti kohaldatud
materiaalõiguse normi või on selgelt rikutud menetlusõiguse normi või on selgelt ebaõigesti
hinnatud tõendeid ja see võis oluliselt mõjutada lahendit.
Seoses hageja võla sissenõudmisega seotud kulude nõude rahuldamata jätmisega selgitab kohus
järgmist. Võla sissenõudmisega seotud kuludeks on hagiavaldusest ja selle lisadest nähtuvalt
tasu kostjale saadetud kahe meeldetuletuskirja/võlateatise ja lepingu ülesütlemise teate eest.
Teenustasu nõue ühe meeldetuletuskirja/võlateatise eest on 12 eurot ja lepingu ülesütlemise
teate eest 20 eurot. Vastavalt hageja ja kostja vahel sõlmitud laenulepingu (PLACET GROUP
OÜ) üldtingimuste p-le 9.3 kui laenusaaja ei täida varalisi kohustusi tähtaegselt ja laenuandja
saadab laenusaajale vastava teatise võlgnevuse kohta, on laenusaaja kohustatud laenuandjale
hüvitama võla menetlemisega seotud kulud vastavalt kehtestatud teenustasude hinnakirjale, mis
on laenulepingu lahutamatuks osaks. Hageja poolt 29.10.2013 kinnitatud lisateenuste

                                                                                                 2
                                                                                   2-15-128550

hinnakirja järgi on esimese ja teise meeldetuletuskirja tasu 12 eurot ning kolmanda
meeldetuletuskirja tasu 20 eurot. VÕS § 42 lg 3 p 5 kohaselt on aga lepingus, mille pooleks on
tarbija, ebamõistlikult kahjustav tüüptingimus, millega nähakse ette, et teine lepingupool peab
oma kohustuste rikkumise korral maksma tingimuse kasutajale ebamõistlikult suurt
leppetrahvi, ebamõistlikult suurt kindlaksmääratud suuruses kahjuhüvitist või muud hüvitist,
või kui teiselt lepingupoolelt võetakse võimalus tõendada tegeliku kahju suurust.
Kohtu hinnangul tuleb lugeda hageja poolt kasutatud tüüptingimust, mille järgi krediidiandjal
on õigus nõuda krediidisaajale saadetud kirjalike teadetega seotud kulutuste hüvitamist 12 euro
(esimene ja teine meeldetuletuskiri) ja 20 euro ulatuses (kolmas meeldetuletuskiri) teist
lepingupoolt ebamõistlikult kahjustavaks. Tegu on ebamõistlikult suure kindlaksmääratud
kahjuhüvitisega. VÕS § 42 lg-st 1 tulenevalt on selline tüüptingimus tühine.
Tulenevalt TsMS § 174 lg-st 1 määrab menetluskulude rahalise suuruse menetluskulude jaotuse
alusel vajalikus ja põhjendatud ulatuses kindlaks asja menetlev kohus samas tsiviilasjas,
millega seoses kulud tekkisid. Kohus määrab menetluskulude rahalise suuruse kindlaks ka siis,
kui menetlusosalised ei esita menetluskulude kindlaksmääramise taotlust, võttes aluseks
menetluskulude nimekirja või tsiviilasja materjalid. Sama paragrahvi 2. lõike järgi määrab
maakohus menetluskulude rahalise suuruse kindlaks kohtuotsuses või menetlust lõpetavas
määruses, kui menetluskulude kindlaksmääramine ei takista kohtuotsuse või menetlust lõpetava
määruse tegemist.
Hageja on kohtule esitanud menetluskulude nimekirja, millest nähtuvalt on hageja
menetluskuludeks maksekäsu kiirmenetluses tasutud riigilõiv 51,42 eurot, hagimenetluses
tasutud riigilõiv 173,58 eurot ja õigusabikulu 100 eurot. Kohtu hinnangul on tegemist
põhjendatud ja vajalike kuludega, mis tuleb kostjalt hageja kasuks välja mõista, võttes seejuures
arvesse ka hagi rahuldamise ulatust.
Kuivõrd kohus rahuldab hagi ligikaudu 97% ulatuses, peab kohus TsMS § 163 lg-st 1
juhindudes põhjendatuks jätta menetluskulud 3% ulatuses hageja ja 97% ulatuses kostja kanda.
Kuna kostja seoses hagiavaldusega kohtule teadaolevalt mingeid menetlustoiminguid teostanud
ei ole, eeldab kohus, et kostjal menetluskulud puuduvad. Seega tuleb kostjalt hageja kasuks
välja mõista menetluskuludena 315,25 eurot (s.o 325 eurost 97%).
TsMS § 178 lg-st 1 tulenevalt saab menetluskulude jaotust vaidlustada üksnes selle
kohtulahendi peale edasi kaevates, millega menetluskulude jaotus kindlaks määrati.
Hüvitatavate menetluskulude suurust saab vaidlustada selle kohtulahendi peale edasi kaevates,
millega menetluskulude rahaline suurus kindlaks määrati.



/allkirjastatud digitaalselt/
Kristiina Kruusel
kohtunik




                                                                                               3

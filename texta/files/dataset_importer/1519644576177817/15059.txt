                               KOHTUOTSUS
                                    EESTI VABARIIGI NIMEL

 Kohus                               Tartu Ringkonnakohus

 Otsuse tegemise aeg ja koht         19. mai 2016 (kirjalikus menetluses)

 Väärteoasja number                  4-15-2653

 Kohtukoosseis                       Mati Kartau

 Väärteoasi                          Rait Õiso süüdistuses LS §-de 201 lg 2 ja 207 ning LKindlS § 81
                                     järgi
 Vaidlustatud kohtulahend            Viru Maakohtu (Rakvere kohtumaja) 10. märtsi 2016 otsus

 Apellatsiooni esitaja               Rait Õiso kaitsja advokaat Silver Reinsaar

 Menetlusalune isik                  Rait Õiso
                                     isikukood 39505254716;
                                     elukoht XXX;
                                     viibib vahi all Viru Vanglas.
 Kohtuväline menetleja               Politsei- ja Piirivalveameti Ida         prefektuur,    Rakvere
                                     politseijaoskond, esindaja Key Paju


RESOLUTSIOON
   1.      Jätta Viru Maakohtu 10. märtsi 2016 otsus Rait Õiso süüditunnistamises ja
           karistamises muutmata, jättes kohtuotsusest välja selles esitatud asjaolusid.
   2.      Apellatsioon rahuldada osaliselt.


Edasikaebamise kord
Kohtuotsus on tutvumiseks kättesaadav ringkonnakohtu kantseleis 19. mail 2016.
Kassatsiooniõiguse kasutamisel tuleb kassatsioon esitada Riigikohtule kirjalikult 30 päeva jooksul
alates 20. maist 2016.
Kassatsiooni esitamise õigus on menetlusaluse isiku advokaadist kaitsjal, kohtuvälisel menetlejal või
tema advokaadist esindajal.
   Asjaolud ja menetluse käik
1. Politsei- ja Piirivalveameti (PPA) Ida prefektuuri Rakvere politseijaoskonna 28.03.2015
   väärteoprotokolli nr AB1369966 kohaselt juhtis Rait Õiso 28.03.2015 kella 09.55 paiku Lääne-
   Virumaal Rakvere vallas Vahtra pst 15 suunas mootorsõidukit Mitsubishi Colt, omamata vastava
   kategooria mootorsõiduki juhtimisõigust, olles eelnevalt juhtimiselt kõrvaldatud ning juhtis
   mootorsõidukit, millel oli tähtaegselt läbimata tehnonõuetele vastavuse kontroll ja puudus kehtiv
   liikluskindlustuse poliis. Seega rikkus R. Õiso LS §-de 90 lg 1 p 3 ja 73 lg 2 ning LKindlS § 3 lg 2
   nõudeid ja pani toime LS §-de 201 lg 2 ja 207 ning LKindlS § 81 järgi kvalifitseeritava väärteo.
2. Veel arutati tema suhtes 01.04.2015 väärteoprotokolli nr AB1360395 LS § 201 lg 2 järgi, kuid seda
   pole apellatsiooni korras vaidlustatud.
3. PPA Ida prefektuuri Rakvere politseijaoskonna ennetus- ja menetlustalituse juhi Joel Alla 17.04.2015
   kohtualluvusse saatmise määrusega edastati väärteomaterjalid Viru Maakohtule, et kohaldada R. Õiso
   suhtes aresti.


   Maakohtu otsus
4. Viru Maakohtu 10. märtsi 2016 otsusega tunnistati R. Õiso süüdi LS §-de 201 lg 2 ja 207 ning LKindlS
   § 81 järgi ja karistati KarS § 63 lg 1 alusel LS § 201 lg 2 järgi 20 päeva arestiga. Sellest loeti 1 päev
   seoses kinnipidamisega kantuks ja kanda jäi 19 päeva aresti alates käesoleva kohtuotsuse jõustumisest.
5. Maakohus tuvastas, et R. Õiso pani 28.03.2015 väärteo toime. Seda kinnitavad tunnistajad T.G. ja
   H.K. . Vastavad põhjendused on toodud maakohtu otsuse lk 3-4.
6. Mõistes R. Õisole karistust võttis maakohus kergendava asjaoluna arvesse oma süü tunnistamist
   01.04.2015 episoodis. Raskendavaid asjaolusid ei tuvastatud. Kuna ta pani LS § 201 lg 2 järgi
   sätestatud väärteo toime kahel korral, siis on tema süü keskmisest suurem. Tal on 4 kehtivat
   väärteokaristust, nendest 3 on LS § 201 lg 2 järgi. Karistusena on talle määratud nii rahatrahve kui
   üldkasulikku tööd. Kõik määratud rahatrahvid on tasumata ja üldkasulik töö asendati tal vangistusega.
   Seega ei ole kergemaliigilise karistuse määramine tema puhul tulemuslik. Arvestades eeltoodut mõistis
   maakohus R. Õisole veidi suurema karistuse kui sanktsiooni keskmine määr. Seejuures arvestati, et
   teda on varem korduvalt karistatud samalaadse liiklusalase väärteo toimepanemise eest ning rangema
   karistusega saab teda mõjutada edaspidi hoiduma süütegude toimepanemisest.


   Esitatud apellatsioon ja kohtuvälise menetleja esindaja seisukoht
7. Maakohtu otsuse peale esitas apellatsiooni R. Õiso määratud kaitsja advokaat S. Reinsaar. Kaitsja
   taotleb väärteoasja saatmist 28.03.2015 episoodi osas maakohtule uueks arutamiseks. Alternatiivselt
   taotletakse R. Õisole mõistetud karistuse kergendamist.
8. Kaitsja hinnangul ei täitnud maakohus väärteomenetluse reegleid, sest alusetult avaldas VTMS § 99
   lg 8 alusel tunnistaja H.K. i poolt kohtuvälises menetluses antud ütlused ning tugines neile kohtuotsuse
   tegemisel. See on vastuolus kohtupraktikaga, mille kohaselt ütluste avaldamine on lubatav vaid juhul,
   kui tunnistaja ei saanud mõjuvatel põhjustel kohtusse ilmuda (RKKK nr 3-1-1-55-15 p 6). Käesolevas
   asjas aga avaldati ütlused ilma, et istungile ilmumata jäämise põhjusi oleks hinnatud. Samas kaitsja
   soovis tunnistaja H.K. i ülekuulamist maakohtus, kuid seda ei rahuldatud.
9. Kaitsja leiab, et tunnistaja H.K. i ütlusi ei saa arvestada ning ainult tunnistaja T.G. i ütlustele tuginedes
   ei ole alust R. Õiso süüd tuvastatuks lugeda, sest tunnistaja ei näinud, kes autot juhtis. Ta nägi ainult
   seda, et R. Õiso väljus sõiduki juhiuksest.


                                                         2
10. Kaitsja ei ole nõus maakohtuga, et R. Õiso pani LS § 207 ja LKindlS § 81 järgi kvalifitseeritava väärteo
    toime vähemalt kaudse tahtlusega, kuivõrd ta asus juhtima sõidukit, mis ei kuulunud talle, mistõttu
    oleks ta pidanud veenduma, kas sõidukil on olemas kehtiv liikluskindlustus ning läbitud tehnokontroll.
    Kaitsja leiab, et objektiivse hoolsuskohustuse rikkumise jaatamise korral saab
    KarS § 18 lg 3 järgi heita ette vaid hooletust, mitte aga kaudset tahtlust. See aga annab aluse karistust
    kergendada.
11. Tartu Ringkonnakohtu 4. mai 2016 määrusega määrati väärteoasi läbivaatamisele kirjalikus
    menetluses ning anti kohtuvälise menetleja esindajale tähtaeg apellatsiooni kohta seisukoha
    esitamiseks.
12. Kohtuvälise menetleja esindaja vanemkomissar Key Paju oma 12. mai 2016 seisukohas leiab, et Viru
    Maakohtu 10. märtsi 2016 otsus tuleb jätta muutmata ja apellatsioon rahuldamata.
13. Kohtuvälise menetleja esindaja peab R. Õisole mõistetud karistust igati põhjendatuks. See on
    kooskõlas menetlusaluse isiku süü raskuse ja karistuse eesmärgiga. Aresti kohaldamine omab
    eripreventiivset eesmärki, mahub karistusraamidesse ja on proportsionaalne.


   Ringkonnakohtu seisukoht
14. Tartu Ringkonnakohus, tutvunud kohtuistungi protokolli, kohtuotsuse, apellatsiooni ja selle kohta
    esitatud seisukoha ning väärteoasja kõigi materjalidega, leiab, et kohtuotsus on vajalikul määral
    põhistatud ning ringkonnakohus ei näe põhjust asja maakohtule uueks arutamiseks saata. Samuti ei ole
    põhjust maakohtu otsust karistuse mõistmise osas tühistada. Vastusena apellatsioonile ringkonnakohus
    märgib järgmist.
15. Nõustuda tuleb kaitsjaga, et maakohus on eiranud VTMS § 99 lg 8 sätteid, mille kohaselt juhul, kui
    tunnistaja ei ole asja arutamisele ilmunud, võib maakohtunik avaldada tunnistaja kohtuvälises
    menetluses antud ütlused. Seda õigust on aga kohtupraktikas piiratud. Nii on RKKKo nr 3-1-1-55-15
    punktis 6 märgitud, et tunnistaja ütluste avaldamine VTMS § 99 lg 8 alusel on lubatav vaid juhul, kui
    tunnistaja oli kohtuistungile kutsutud, kuid ta ei saanud asja arutamisele ilmuda mõjuvatel põhjustel.
    Ütluste avaldamine ilma tunnistaja istungile ilmumata jäämise põhjusi hindamata on käsitatav
    väärteomenetlusõiguse olulise rikkumisena VTMS § 150 lg 2 mõttes.
16. Kohtuistungi protokollist nähtub, et tunnistaja H.K. , kelle kohtukutse oli vastu võtnud tema õde, ei
    ilmunud ja mitteilmumise põhjus teadmata (lk 123). Kaitsja on taotlenud H.K. i ülekuulamist,
    maakohus sellega ei nõustunud ja leidis, et ütlused võib VTMS § 99 lg 8 alusel avaldada. Kaitsja
    vaidles sellele vastu, kuid kohus siiski H.K. i ütlused avaldas (lk 125 pöördel). Tema ütlusi on
    kajastatud ka kohtuotsuses ja neid on tõendite kogumis hinnatud (otsuse lk 3).
17. VTMS § 150 lg 2 kohaselt tuleb kontrollida, kas väärteomenetlusõiguse muu oluline rikkumine tõi
    endaga kaasa ebaseadusliku või põhjendamatu kohtuotsuse. Kaitsja väidab, et tunnistaja H.K. i ütluste
    avaldamine ja nende hindamine tõendite kogumis tõi kaasa ebaseadusliku kohtuotsuse.
18. Ringkonnakohus selle väitega ei nõustu.
19. Maakohus on vaidlustatud 28.03.2015 episoodi tõendatuse juures käsitlenud tunnistajate T.G. i ja H.K.
    i ning menetlusaluse isiku R. Õiso ütlusi, kusjuures viimased luges kohus ebausaldusväärseteks (otsuse
    lk 3). Seega tõenditeks jäävad T.G. i ja H.K. i ütlused, milliseid maakohus on kogumis hinnanud. Kuna
    H.K. i ütlused on avaldatud väärteomenetlusõiguse olulise rikkumisena, siis neid tõendina arvestada
    ei saa. Järelikult jäävad ainukeseks tõendiks T.G. i ütlused, mida hinnates tuleb otsustada R. Õiso süü
    tõendatus. Maakohus on T.G. i ütlusi pidanud piisavaks tõendiks. Nii on maakohtu otsuses märgitud,
    et T.G. nägi, kuidas peatunud sõidukist väljus juhipoolsest uksest R. Õiso, teised kaks isikut väljusid
    kõrvalistuja poolsest uksest. Vastuseks R. Õiso väitele, et politsei saabus umbes 5-10 minutit peale


                                                       3
   seda, kui nad olid autost väljunud ja seega ei saanud politsei näha, kes millisest uksest väljus, on
   maakohus märkinud, et T.G. i ütlustest nähtub üheselt, et politsei saabus koheselt peale auto peatumist
   ning ta nägi, kes millisest uksest väljus (otsuse lk 3). Ringkonnakohus nõustub maakohtu
   põhjendustega, sest need on kooskõlas T.G. i poolt kohtuistungil antud ütlustega (lk 123-124). Neist
   nähtub, et T.G. tunneb R. Õisot, kuna on temaga kui politseinik tööalaselt varem korduvalt kokku
   puutunud. Ütlustest nähtub, et politseiauto sõitis Mitsubishi järel, see peatus Lasila poe ees ja koheselt
   väljusid autost 3 noormeest, neist R. Õiso juhikohalt. Politsei küsis R. Õisolt juhiluba ja auto
   dokumente, tal neid ei olnud. Kuigi T.G. on kohtu küsimusele vastanud, et ta otseselt ei näinud, et R.
   Õiso autot juhtis, ei välista see R. Õiso süüd. Ringkonnakohus märgib, et T.G. sõitis Mitsubishi järel,
   see peatus ja sõidukist väljus juhipoolsest uksest R. Õiso, teised kaks isikut väljusid kõrvalistuja
   poolsest uksest. Seega ei olnud umbes 5-10 minutit vahet kui väidetavalt politsei saabus. Kuna
   tegemist oli vahetult peatunud autost väljumisega, siis ei ole eluliselt usutav, et autot juhtinud isik
   jõudis selle ajaga juhi kohalt minna kõrvalistuja kohale ja sealsest uksest väljuda ning seejärel juhi
   taga istunud R. Õiso väljus juhipoolsest uksest.
20. Ringkonnakohus nõustub kaitsjaga, et R. Õiso pani LS § 207 ja LKindlS § 81 järgi kvalifitseeritava
    väärteo toime hooletusest. See aga ei anna alust karistust kergendada, nagu kaitsja seda taotleb.
21. Maakohus on otsuses (lk 4) märkinud, et R. Õiso teadis, et tal ei ole juhtimisõigust ja ta on varem
    mitmel korral juhtimiselt kõrvaldatud ning eelnevat arvestades rooli minnes ta pani LS § 201 lg 2 järgi
    kvalifitseeritava väärteo toime kavatsetult. Kuigi ta sellega kaasnevalt pani LS § 207 ja LKindlS § 81
    järgi kvalifitseeritava väärteo toime hooletusest, ei ole see selline asjaolu, mis annaks alust karistust
    kergendada. Ringkonnakohus nõustub käesoleva otsuse punktis 6 toodud karistuse mõistmise
    põhjendustega ja märgib, et kuigi kohtuväline menetleja taotles karistuseks 25 päeva aresti (lk 126
    pöördel), maakohus mõistis sellest kergema karistuse, s.o 20 päeva aresti ning alust selle
    vähendamiseks ringkonnakohus ei näe.
22. Karistuse mõistmisel tuleb arvestada ka preventiivseid kaalutlusi, mistõttu tuleb R. Õiso liiklusalaste
    rikkumiste rohkust ja isiku hoolimatut käitumist arvestades mõista talle karistus üle sanktsiooni
    keskmise määra. Seega on maakohtu mõistetud karistus igati asjakohane.
23. Eeltoodu alusel ja juhindudes VTMS § 145 lg-st 1 ja § 147 lg 1 p-st 3 jääb maakohtu 10.03.2016 otsus
    R. Õiso süüditunnistamises ja karistamises muutmata, kuid Tartu Ringkonnakohus jätab maakohtu
    otsusest välja tuginemise tunnistaja H.K. i ütlustele ning järelduse, et R. Õiso pani LS § 207 ja LKindlS
    § 81 järgi kvalifitseeritava väärteo toime vähemalt kaudse tahtlusega. Eelnevast tulenevalt kuulub
    apellatsioon osaliselt rahuldamisele.



   (allkirjastatud digitaalselt)
   Mati Kartau
   Kohtunik




                                                       4

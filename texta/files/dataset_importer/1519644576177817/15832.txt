                     KOHTUMÄÄRUS
Kohus                             Tallinna Ringkonnakohus

Kohtukoosseis                     Reet Allikvere, Ande Tänav, Kaupo Paal

Määruse tegemise aeg ja koht      11.05.2016, Tallinn

Tsiviilasja number                2-16-4652

Tsiviilasi                        AS kaebus kohtutäitur Rocki Alberti 17.03.2016
                                  otsusele täiteasjas nr 176/2009/248

Vaidlustatud kohtulahend          Pärnu Maakohtu 12.04.2016 määrus

Kaebuse esitaja ja kaebuse liik   AS määruskaebus

Menetlusosalised ja nende         Avaldaja (võlgnik): AS (isikukood XXXXXXXXXXX,
esindajad                         elukoht XXX)
                                  Puudutatud isik I (sissenõudja): BIGBANK AS
                                  (registrikood 10183757, asukoht Rüütli 23, Tartu)
                                  Kohtutäitur Rocki Albert (büroo asukoht Uus tn 1-1,
                                  Pärnu)
                                  Puudutatud isik II (sissenõudja): Osaühing Eviman
                                  (registrikood 10347822, asukoht Ehitajate tee 110,
                                  12618 Tallinn), seaduslik esindaja juhatuse liige VE
                                  Kohtutäitur Elin Vilippus (büroo asukoht A. Lauteri 5,
                                  Tallinn).
                                  Puudutatud         isik         III        (sissenõudja):
                                  Rahandusministeerium (asukoht Endla 13, Tallinn).
                                  Puudutatud isik IV (sissenõudja): Riigi Kinnisvara AS
                                  (registrikood 10788733, asukoht Lelle 24, Tallinn)
                                  Kohtutäitur Mati Kadak (büroo asukoht Kaupmehe 14-
                                  40, Tallinn)
                                  Puudutatud isik V (sissenõudja): Eesti Vabariik (Harju
                                  Maakohtu registriosakonna kaudu) (asukoht Pikk 32,
                                  Rakvere)
                                  Kohtutäitur Hille Kudu (büroo asukoht Narva mnt 7D,
                                  Tallinn)
                                  Puudutatud isik VI (sissenõudja): Kuressaare Elamute
                                  Hooldus OÜ (registrikood 1037322, asukoht Pikk 30,
                                  Kuressaare)
                                     Kohtutäitur Enno Kermik (büroo asukoht Lossi 4a,
                                     Kuressaare)

 Menetluse liik                      Kirjalik menetlus

RESOLUTSIOON
  1. Pärnu Maakohtu 12.04.2016 määrus jätta muutmata, määruskaebus jätta
     rahuldamata.
  2. Jätta rahuldamata AS taotlus esialgse õiguskaitse korras täitemenetluse
     peatamiseks.
  3. Jätta määruskaebemenetlusega seotud menetluskulud avaldaja AS kanda.
  4. Määruse peale võib kassatsiooni korras edasi kaevata Riigikohtule 15 päeva
     jooksul määruse kättetoimetamisest.

Asjaolud
23.03.2016 esitas AS (avaldaja, võlgnik) Pärnu Maakohtule kaebuse kohtutäitur Rocki Alberti
17.03.2016 otsusele täiteasjas nr 176/2009/248. Koos kaebusega esitas avaldaja esialgse
õiguskaitse taotluse täitemenetluse peatamiseks. 24.03.2016 kaaskirjaga edastati asi
lahendamiseks kohtualluvuse järgi Kuressaare kohtumajale. 29.03.2016 määrusega jättis
kohus esialgse õiguskaitse taotluse rahuldamata.

Avaldaja on arvamusel, et ilmselgelt on kohtutäitur 17.03.2016 ühinemisotsuste tegemisel
jätnud tähelepanuta, et Riigikohtu lahendi nr 3-2-1-164-13 p-s 12 väljendatud seisukoht
puudutab kohtutäituri enda kui sissenõudja kohtutäituri täite- ja menetluskulude
sissenõudmist ja õigust ühineda teise kohtutäituri menetluses oleva täitemenetlusega.
Tsiviilasjas nr 3-2-1-164-13 oli täitmisel sissenõudja Maksu- ja Tolliameti maksunõue
võlgniku enda vastu, millega kohtutäitur soovis ühineda. Käesolevas asjas on sissenõue
pööratud mitte KŠ kui isikliku võlgniku vastu, vaid korteriomandile seatud hüpoteegi
realiseerimiseks, tegemist on kinnisasjaga seotud asjaõigusliku realiseerimisnõudega, mille
alusel sundtäitmise korraldamise võimaluse annab TMS § 2 lg 1 p-st 19 tulenevalt kohese
sundtäitmise kokkulepe. Hüpoteegi alusel toimuv täitemenetlus ei ole suunatud mitte
kinnisasja omanikult kui isiklikult võlgnikult võla saamisele, vaid täitmine piirdub koormatud
kinnisasjaga. Asjaolu, et võlgnik on pärinud KŠ vara, ei laienda ega muuda 11.07.2006
sõlmitud hüpoteegi seadmise ja asjaõiguslepingus sätestatud kohese sundtäitmise kokkulepet.
Ehk Riigikohtu lahendi nr 3-2-1-164-13 p-s 12 väljendatud seisukoht ja antud asja kaasus on
erinevad.

Avaldaja on veendunud, et TMS § 149 lõige 1 annab kohtutäiturile otsustamisõiguse
sealhulgas õiguse otsustada täitemenetlusega ühinemise lubamatust, vastasel juhul on TMS §
149 lõige 1 vastuolus põhiseadusega, kuna piirab kohtutäituri tegutsemis- ja otsustusvõimet.
Esitatud asjaoludel ei ole täiteasjade nr 022/2009/3831, 022/2011/6716, 022/2013/3822,
008/2008/11509, 022/2011/6716, 035/2007/637, 180/2015/732, 180/2015/733 ühinemine
täiteasjaga nr 176/2009/248 võimalik. Samuti on kohtutäitur rikkunud hoolsuskohustust (TMS
§ 7 lg 1 ja § 8 lg 1, § 10 lg 1, § 24 lg 1) ning võtnud menetlusse kohtutäiturite avaldused, mis
ei saa olla aluseks ühinemaks BIGBANK AS-i kasuks seatud hüpoteegi realiseerimiseks
läbiviidava täitemenetlusega.

Puudutatud isikute seisukohad


                                                                                              2
05.04.2016 saabus kohtule kohtutäitur Rocki Alberti seisukoht. Kohtutäitur ei nõustunud
kaebaja seisukohaga. Kohtutäitur selgitas, et käesolevas täiteasjas tehtud ühinemisotsused ei
laienda ega muuda 11.07.2006 sõlmitud hüpoteegi seadmise ja asjaõiguslepingut ning selleks
puudub ka igasugune vajadus. Hüpoteegi realiseerimise nõude korral on võlgnikuks
kinnisasja omanik, millest tulenevalt on käesolev täitemenetlus suunatud kinnisasja omaniku
isikliku võlgnevuse sissenõudmisele hüpoteegi realiseerimise kaudu.

Võlgniku omandisse kuulub korteriomand aadressiga XXX, Kuressaare linn. Teiste täiturite
ühinemiseks teeb kohtutäitur, kelle poolt on kinnisasjale keelumärge seatud, otsuse lubada
sissenõudjal osaleda menetluses, uut arestimisakti ei koostata ja uut keelumärget
kinnistusraamatusse ei kanta. Kohtutäitur selgitab, et TMS § 149 lg 1 sätestatud
sundtäitmisega ühinemise eesmärgiks on anda sissenõudjatele võimalus osaleda teise
sissenõudja poolt algatatud täitemenetluses kinnisasja müügist saadud tulemi jaotamises
vastavalt TMS §-le 174. Avaldaja väide, mille kohaselt on kohtutäitur rikkunud
hoolsuskohustust ning võtnud menetlusse kohtutäiturite avaldused, mis ei saa olla aluseks
ühinemiseks, on alusetu ning põhjendamatu. Kohtutäiturile esitatud avaldused ühinemiseks on
menetlusse võetud TMS § 149 lg 1 alusel ning täitemenetlusega ühinemiseks on esitatud kõik
vajalikud dokumendid (ühinemisavaldus, täitedokument, kohtutäituri tasu otsus). Eelnevast
tulenevalt puudus kohtutäituril seaduslik alus jätta ühinemisavaldused rahuldamata. TMS §
149 lg 1 ei anna kohtutäiturile õigust otsustada, kas ühinemisavalduse esitajal on õigus
täiteasjaga ühineda või mitte, millest tulenevalt on kohtutäitur kohustatud avalduse ka
rahuldama. Ka Riigikohus on seda oma lahendis nr 3-2-1-164-13 punktis 12 leidnud.

Asjaolu, et käesoleva nõude sisuks on hüpoteegi realiseerimine, ei välista võlgniku vastutust
oma varaga teiste sissenõudjate ees. Võlgnik vastutab täitemenetluses kogu oma arestitava
varaga ning on kohustatud taluma sundtäitmist. Antud täitemenetluse raames vastutab võlgnik
oma korteriomandiga, mille tulemi jaotamises on ühinenud sissenõudjatel õigus osaleda.

05.04.2016 saabus kohtule kohtutäitur Hille Kudu seisukoht, milles paluti esitatud kaebus
jätta rahuldamata. Täitemenetluses oleva nõude täitmiseks pöörab kohtutäitur sissenõude
võlgniku varale. Varale sissenõude pööramisel vara arestitakse ja müüakse. Sissenõudja nõue
rahuldatakse vara müügist saadud raha arvel (TMS § 52 lg 1). Täitemenetluse seadustiku 8.
peatükk lubab sissenõude pöörata võlgniku kinnisasjale. TMS § 140 lg 1 kohaselt võib nõude
täitmiseks kinnisasjale pöörata sissenõude, kui võlgnik on kantud kinnisasja omanikuna
kinnistusraamatusse. Kinnistusraamatust nähtub, et võlgnikule kuulub korteriomand
registriosa numbriga 901734. Eeltoodule tuginedes on õigus sissenõue pöörata võlgnevuse
sundtäitmiseks korteriomandile registriosa numbriga 901734.

Kui eelnevalt on sissenõude pööranud võlgniku kinnisasjale teine kohtutäitur, siis uut
arestimisakti ei koostata ning ainus võimalus sissenõude pööramiseks võlgniku kinnisasjale
on esitada avaldus osaleda kinnisasjale sissenõude pööranud kohtutäituri läbiviidavas
menetluses (TMS § 149). Teistel sissenõudjatel puudub registrisse kantud käsutuskeelu tõttu
võimalus saavutada oma täitemenetluses sissenõude pööramist võlgniku kinnisasjale.
Sundtäitmisega ühinemisel vastavalt TMS § 149 ei ole ühineval kohtutäituril TMS kohaselt
võimalust täitetoimingute läbiviimiseks, kuna teist arestimisakti ei koostata ja keelumärget
kinnistusraamatusse ei kanta. See tähendab, et müügimenetluse viib läbi kohtutäitur, kes
esimesena keelumärke kinnistule seadis. Asjaolu, et täiteasi nr 176/2009/248 on algatatud
hüpoteegiga tagatud nõude täitmiseks, ei tähenda, et muust täitedokumendist tekkinud nõude
omanikul puudub õigus saada oma nõue rahuldatud selle täiteasja täitmise käigus.
Sundtäitmisega ühinemisel ei oma tähtsust, mis nõue on algselt kohtutäiturile täitmiseks
esitatud. Samuti ei piira ühe sissenõudja nõue (hüpoteegiga tagatud nõue) teiste sissenõudjate
                                                                                             3
õigust oma nõude täitmiseks. Sissenõude pööramist võlgniku kinnisasjale ei saa piirata ka
kinnisasjale seatud hüpoteek. Hüpoteegi realiseerimiseks vara arestimisel ja võõrandamisel on
hüpoteegi omanikul õigus saada oma nõue eelisjärjekorras rahuldatud.

05.04.2016 saabus kohtule Riigi Kinnisvara AS seisukoht, milles palutakse esitatud kaebus
jätta rahuldamata. Käesoleval juhul ei oma mingit sisulist tähtsust, millisel põhjusel või alusel
on algatatud sundtäitmine võlgnikule kuuluva korteriomandi realiseerimiseks (st kas
hüpoteegi realiseerimine on seotud võlgniku õiguseellase isikliku võlgnevusega või mitte
vms). Puudub vaidlus, et võlgnik on Kuressaares, XXX asuva korteriomandi omanik. Samuti
puudub vaidlus, et kõik täiteasjaga nr 176/200/248 ühinemistaotluse teinud isikud (sh Riigi
Kinnisvara AS) omavad võlgniku vastu TSM kohaste täitedokumentide alusel sundtäitmisele
pööratud rahalisi nõudeid. TMS § 140 võimaldab sissenõudja nõude täitmiseks pöörata
sissenõude võlgniku kinnisasjale, kui võlgnik on kantud omanikuna kinnisturaamatusse.
Kohtutäitur Rocki Albert märgib oma 17.03.2016 otsuses õigesti, et kui kinnisasi on juba
kohtutäituri poolt arestitud, puudub teisel kohtutäituril õigus mõne muu täitemenetluse raames
täiendavat keelumärget seada ning taolistel juhtudel tuleb TSM § 149 lg 1 alusel võimaldada
teistel sissenõudjatel ühineda selle täitemenetlusega, mille raames on võlgniku kinnisasi
arestitud. TSM § 149 lg 1 nimelt määratleb, et kui kinnisasjale sissenõude pööramise avaldus
esitatakse pärast kinnisasja arestimist teise sissenõudja kasuks, teeb kohtutäitur otsuse lubada
avalduse esitanud teistel sissenõudjatel osaleda menetluses. Teist arestimisakti ei koostata ja
keelumärget kinnistusraamatusse ei kanta. Sama paragrahvi lg 2 kohaselt on menetlusega
ühinenud sissenõudjal samad õigused kui sissenõudjal, kelle avalduse alusel kinnisasi arestiti,
kui seadusest ei tulene teisiti. Riigikohus on lahendi nr 3-2-1-164-13 p-s 12 selgitanud, et
TMS § 149 eesmärgiks on vältida ühe kinnisasja müümist korraga mitmes täitemenetluses,
võimaldades ka teistel sissenõudjatel osaleda kinnisasja müügist saadava tulu jaotamises.
Võlgniku väiteid nagu poleks kõnealuses Riigikohtu kaasuses sisalduvad suunised õigusakti
tõlgendamise kohta käesoleva vaidluse kontekstis asjakohased on ainetud. Viidatud
Riigikohtu kaasuses oli teise täiteasjaga ühinemise taotlejaks kohtutäitur kohtutäituri tasu ja
täitekulude nõudes (sarnaseid nõudeid on esitatud ka käesolevas kaasuses). Veelgi enam.
Kohtutäituri tasu ja täitekulude väljamõistmise otsus on üks TMS § 2 loetletud tavapärastest
sundtäidetavatest dokumentidest (oma olemuselt ei ole mingit vahet, kas täitedokumendiks on
kõnealune otsus või näiteks kohtuotsus). Seega vastavas kohtulahendis sisalduvad seisukohad
TMS § 149 tõlgendamiseks on vaieldamatult asjakohased ja arvesse võetavad ka käesoleva
vaidluse lahendamisel.

Kuivõrd täitemenetlusega nr 176/2009/248 ühinemist võimaldanud kohtutäituri otsused olid
õiguspärased ja põhjendatud, siis on kaebaja viited hoolsuskohustuse (TMS § 7 lg 1, § 8 lg 1,
§ 10 lg 1 ja § 24 lg 1) väidetavale rikkumisele asjakohatud ja ainetud. Riigi Kinnisvara AS
vaidles vastu ka võlgniku taotlusele jätta TMS § 149 lg 1 osas, mis ei anna kohtutäiturile
õigust keelduda täitemenetlusega ühinemast Põhiseaduslikkuse järelevalve kohtumenetluse
seaduse (edaspidi nimetatud PSKJK) § 9 lg 1 alusel kohaldamata ning tunnistada see
põhiseadusega vastuolus olevaks. Esiteks ei näe TMS § 149 lg 1 esimene lause tõepoolest
kinnisasja arestinud kohtutäiturile ette diskretsiooniruumi, kaalutlemaks, kas lubada avalduse
esitanud teisel sissenõudjal osaleda vastavas täitemenetluses või mitte, vaid kinnisasja
arestinud kohtutäitur peab ühinemisavalduse esitanud kohtutäituri avalduse rahuldama. Samas
ei saa järeldada, et taolise diskretsiooniruumi puudumine oleks põhiseadusevastane. Ka
võlgniku väidetest ei ole aru saada, millise põhiseaduse sättega väidetav vastuolu esineb. Riigi
Kinnisvara AS hinnangul ei ole vastavas küsimuses kohtutäituril diskretsiooniruumi
puudumine vastuolus ühegi põhiseaduse sättega. Vastupidi. Lähtudes Riigikohtu praktikas
kinnistunud täitemenetluse formaliseerituse põhimõttest puudub kohtutäituril õigus sisuliselt
kontrollida või hinnata täitedokumenti täidetavust. Kuivõrd kohtutäituri õigus kaaluda
                                                                                               4
ühinemisavalduste liitmise põhjendatust tähendaks oma olemuselt kohtutäituri hinnangut
täitedokumendi täidetavusele, siis on vastavas küsimuses kaalutulusõiguse puudumine igati
põhjendatud ja seaduslik. Teiseks on oluline märkida, et isegi juhul, kui kohtutäituril oleks
taoline kaalutusõigus, siis ka sellisel juhul ei esineks mistahes asjaolusid, mis annaksid aluse
ühinemistaotlused esitanud sissenõudjad täitemenetluses nr 176/2009/248 toimuvast võlgniku
vara realiseerimisest ning võimaliku tulemi jaotamisest kõrvale jätta.

05.04.2016 saabus kohtule kohtutäitur Elin Vilippuse seisukoht, milles palutakse esitatud
kaebus jätta rahuldamata. Kinnistusraamatu andmetel kuulub võlgnikule kinnisasi Saare
maakond, Kuressaare linn, XXX, millele on 25.01.2011 esitatud avalduse alusel seatud
käsutamise keelumärge kohtutäitur Rocki Albert ja BIGBANK AS kasuks.

TMS § 149 lg 1 esimene lause ei näe kinnisasja arestinud kohtutäiturile ette
diskretsiooniruumi, otsustamaks selle üle, kas lubada avalduse esitanud isikul osaleda
menetluses või mitte. Seetõttu peab kinnisasja arestinud kohtutäitur ühinemisavalduse
esitanud kohtutäituri avalduse üldjuhul rahuldama. TMS § 149 lg 1 sätestatud sundtäitmisega
ühinemise eesmärgiks on anda sissenõudjatele võimalus osaleda teise sissenõudja poolt
algatatud täitemenetluses kinnisasja müügist saadud tulemi jaotamises vastavalt TMS §-le
174. Tulenevalt eeltoodust ei ole menetlusega ühinemine sõltuvuses sellest, millise
täitedokumendi alusel täitemenetlust läbi viiakse ning kohtutäituril on õigus jätta taotlus
rahuldamata üksnes juhul, kui ühinemiseks esitatud nõuete osas puuduvad vastavad eeldused.

Kohtutäitur Elin Vilippus on võlgniku suhtes algatanud täitemenetlused 022/2009/3831,
022/2011/6716 ja 022/2013/3822. Kuivõrd täitemenetluste läbiviimise käigus ilmnes, et
võlgniku vara suhtes teostab sissenõuet Rocki Albert ning kohtutäiturile esitatud
täitmisavaldustes on sissenõudjad palunud pöörata sissenõude muuhulgas ka võlgnikule
kuuluvale kinnisavarale, edastas kohtutäitur Elin Vilippus 28.12.2011 (täiteasjas
022/2011/6716), 18.06.2013 (täiteasjas 022/2013/3822) ja 05.05.2014 (täiteasjas
022/2009/3831) avaldused sundtäitmisega ühinemiseks. Täitemenetlustes 022/2011/6716 ja
022/2013/3822 on kohtutäiturile Tallinna notar Kaata Kartau 07.05.2014 koostatud ja
tõestatud nõuete loovutamise lepinguga tõendatud, et Swedbank Liising AS nõue on üle
läinud Lindorff Eesti AS-le. Kuivõrd kohtutäitur esitas avaldused sundtäitmisega ühinemiseks
enne õigusjärgluse üleminekut, oli avaldustel märgitud sissenõudjaks Swedbank Liising AS.
Võlgniku esitatud kaebuse valguses edastas kohtutäitur Elin Vilippus kohtutäitur Rocki
Albertile täiendavalt Tallinna notar Kaata Kartau 07.05.2014 koostatud ja tõestatud nõuete
loovutamise lepingu, mille kohaselt on nõudeõigus üle läinud Lindorff Eesti OÜ-le. Sellest
tulenevalt ja arvestades, et nõude loovutamise lepinguga kõrvaldati sundtäitmisega ühinemist
takistav asjaolu, on 25.02.2016 ja 02.03.2016 koostatud ühinemise otsuste parandamine
põhjendatud ja õiguspärane. Arvestades, et sissenõudjad on täitmisavaldustel avaldanud soovi
pöörata sissenõue võlgnikule kuuluvale kinnisvarale ning kohtutäitur on lisanud avaldusele
TMS § 23 järgsed dokumendid, olid eeldused sundtäitmisega ühinemiseks täidetud. Sellest
tulenevalt puudub alus kohtutäitur Rocki Albert 17.03.2016 otsuse tühistamiseks.

Esimese astme kohtu määrus
12.04.2016 määrusega jättis kohus avaldaja kaebuse rahuldamata. Kohus mõistis avaldajalt
välja kaebuse ja esialgse õiguskaitse taotluse esitamiselt tasumisele kuulunud riigilõivu 65
eurot riigituludesse. Kohus selgitas avaldajale, et riigilõiv tuleb tasuda 15 päeva jooksul
määruse jõustumisest arvates ja riigilõivu tähtaegselt tasumata jätmise korral suunatakse nõue
sundtäitmisele täitemenetluse seadustikus sätestatud korras. Samuti märkis kohus, et
tasumisega viivitamise korral tuleb tasuda VÕS § 113 lg 1 teises lauses ettenähtud ulatuses
viivist alates lahendi jõustumisest kuni kohustuse kohase täitmiseni.
                                                                                             5
Esitatud kaebuse kohaselt peab avaldaja seadusevastaseks kohtutäituri otsust lubada Eviman
OÜ-d (täiteasi 022/2009/3831), Rahandusministeeriumit (täiteasi 088/2007/6197), Eesti
Vabariiki (Tartu Maakohtu registriosakonna kaudu, täiteasi nr 035/2007/637), Kuressaare
Elamute Hooldus OÜ-d (täiteasjad nr 180/2015/733 ja nr 180/2015/732) ja Riigi Kinnisvara
AS-i (täiteasi 008/2008/11509) ühineda sundtäitmisega täiteasjas nr 176/2009/248. Avaldaja
arvates on täituri 17.03.2016 otsus seadusevastane seetõttu, et täiteasjas nr 176/2009/248 pole
sissenõue pööratud mitte KŠ (pärijaks on avaldaja) kui isikliku võlgniku vastu, vaid
korteriomandile seatud hüpoteegi realiseerimiseks, st täitemenetlus ei ole suunatud kinnisaja
omanikult kui isiklikult võlgnikult võla saamisele, vaid täitemenetlus piirdub koormatud
kinnisasjaga.

Asja materjalidest nähtuvalt on 11.07.2006 sõlmitud KŠ ja sissenõudja BigBank AS-i vahel
hüpoteegi seadmise ja asjaõigusleping. Viidatud lepinguga seati sissenõudja kasuks hüpoteek
XXX, Kuressaare korteriomandile, millega tagati sissenõudja ning OÜ Berninvest (asutaja
kaebaja) vahelisest krediidilepingust nr 0602599/95ak tulenevaid nõudeid. 13.10.2010 KŠ
suri ning tema pärijaks on avaldaja. 11.07.2006 sõlmitud hüpoteegi seadmise ja
asjaõigusleping on täiteasjas nr 176/2009/248 täitedokumendiks. TMS § 5 lg 1 sätestab, et
täitemenetluse osalised on isik, kes on täitmiseks esitanud nõude (sissenõudja), isik, kelle
vastu on täitmiseks esitatud nõue (võlgnik), ja muud isikud, kelle õigusi täitemenetlus
puudutab. Viidatud sättest nähtuvalt saab võlgnikuks olla üksnes isikud (füüsilised või
juriidilised). Seega ongi täitemenetlus suunatud konkreetse isiku isikliku võlgnevuse
sissnõudmiseks. Täitemenetluse aluseks on täitedokument, millest isiku võlgnevus tuleneb.
Seega ka hüpoteegilepingu (täitedokument) puhul on võlgnikuks kinnisasja omanik (TMS § 5
lg 1 ja § 2 lg 1 p 192) ning konkreetne täitemenetlus ongi suunatud kinnisasja omaniku
isikliku võlgnevuse sissenõudmiseks hüpoteegi realiseerimise kaudu.

TMS § 149 lg 1 sätestab, et kui kinnisasjale sissenõude pööramise avaldus esitatakse pärast
kinnisasja arestimist teise sissenõudja kasuks, teeb kohtutäitur otsuse lubada avalduse esitajal
osaleda menetluses. Teist arestimisakti ei koostata ja keelumärget kinnistusraamatusse ei
kanta. Viidatud regulatsiooni eesmärk on võimaldada kõikide käimasolevate täitemenetluste
sissenõudjate ühinemist ühe kinnisasja müümise korral, et vältida ühe kinnisasja müümist
korraga mitmes täitemenetluses ning võimaldada teisel sissenõudjal osaleda kinnisasja
müügist saadava tulu jaotamises. Seetõttu ei välista hüpoteegi realiseerimine ühes
täitemenetluses avaldaja vastutust oma varaga teiste sissenõudjate ees ega teiste sissenõudjate
õigust ühineda täitemenetlusega, mille esemeks on hüpoteegi realiseerimine (TMS § 149 lg
1). Õige on ka täituri seisukoht, et kohtutäituril endal puudub diskretsiooniruum otsustamaks,
kas esitatud ühinemisavalduse rahuldada või mitte. Sellist seisukohta kinnitab ka Riigikohtu
29.01.2014 määrus tsiviilasjas nr 3-2-1-164-13 p 12. Nimetatud lahendile viitamine oli igati
asjakohane, kuivõrd selle punktis analüüsiski Riigikohus TMS § 149 lg 1 kohaldamist ning
andis suunised, kuidas viidatud normi tõlgendada, sh oli selles asjas vaidluse all teise täituri
ühinemine käimasoleva täitemenetlusega.

Kuivõrd vaidlus puudub asjaolus, et avaldaja on XXX, Kuressaare korteriomandi omanik,
vaidlus puudub, et avaldaja suhtes on käimas määruse p-s 6 loetletud täitemenetlused ning et
nendes täitemenetlustes on esitatud avaldus sundtäitmisega ühinemiseks, on kohtutäitur
õiguspäraselt leidnud, et teiste täiturite avaldused sundtäitmisega ühinemiseks tuli rahuldada.
Esitatud kaebus jääb rahuldamata. Et kohus on eelnevalt leidnud, et täitur on
ühinemisavaldused õiguspäraselt rahuldanud, on alusetud avaldaja etteheited täituri poolt
hoolsuskohustuse rikkumisele.


                                                                                              6
Avaldaja esitatud põhiseaduslikkuse järelevalve algatamise taotlus jääb samuti rahuldamata.
Esmalt ei selgu sellest, millist kaebaja põhiõigust TMS § 149 lg 1 rikub ning teiseks nõustub
kohus Riigi Kinnisvara AS-i seisukohaga, et täiturile TMS § 149 lg 1 osas diskretsiooniruumi
jätmine tähendaks sisuliselt täituri poolt hinnangu andmist täitedokumendi täidetavusele.
Eelöeldu pole kooskõlas aga täitemenetluse formaliseerituse põhimõttega ega Riigikohtu
praktikaga.

Avaldajale on antud menetlusabi ning ta on vabastatud 65 euro suuruse riigilõivu tasumisest
kaebuse ja esialgse õiguskaitse taotluse esitamiselt (tl 36-39). Avaldajat on hoiatatud, et
avalduse rahuldamata jätmisel mõistetakse menetluskulud temalt välja riigituludesse (TsMS §
190 lg 4). Kuna kohus jätab esitatud kaebuse rahuldamata ning samuti on jätnud kohus
esialgse õiguskatise taotluse rahuldamata, mõistab kohus TsMS § 190 lg 4 alusel riigilõivu
summas 65 eurot avaldajalt riigituludesse. Riigilõiv tuleb tasuda 15 päeva jooksul alates
käesoleva määruse jõustumisest (TsMS § 179 lg 5). Kooskõlas TsMS § 179 lg-ga 9 peab
avaldaja riigilõivu tasumisega viivitamise korral maksma alates käesoleva kohtumääruse
jõustumisest kuni täitmiseni viivist VÕS § 113 lg 1 teises lauses ettenähtud ulatuses.
Riigilõivu tähtaegselt tasumata jätmise korral suunatakse nõue sundtäitmisele täitemenetluse
seadustikus sätestatud korras (TsMS § 179 lg 6).

Määruskaebus
13.04.2016 esitatud määruskaebuses palub avaldaja peatada TsMS § 377 lõike 1 ja § 378 lg 1
punkti 6 alusel täiteasja nr 176/2009/248 täitemenetlus ilma tagatiseta kuni kohtulahendi
jõustumiseni käesolevas asjas, tühistada Pärnu Maakohtu 12.04.2016 määrus ja jätta PSJKS §
9 lg 1 alusel käesoleva asja lahendamisel kohaldamata TMS § 23 lg 1 2. lause sõnastuses
„Kohtutäitur viib täitemenetluse läbi sõltumata sissenõudja avaldusest, kui täitedokumendiks
on kohtutäituri tasu maksmise või täitekulu väljamõistmise otsus, samuti muul seaduses
sätestatud juhul.“ ja TsÜS § 157 lg-s 1 sätestatud aegumistähtaeg 10 aastat, tunnistades sätted
põhiseadusega vastuolus olevaks. Samuti palus avaldaja rahuldada tema menetlusabi taotluse
ja vabastada ta määruskaebuselt ja hagi tagamise taotluselt riigilõivu tasumise kohustusest.

Avaldaja on arvamusel, et kohus on määruse koostamisel jätnud tähelepanuta, et Riigikohtu
lahendi nr 3-2-1-164-13 p-s 12 väljendatud seisukoht puudutab kohtutäituri enda kui
sissenõudja kohtutäituri täite- ja menetluskulude sissenõudmist ja õigust ühineda teise
kohtutäituri menetluses oleva täitemenetlusega. Tsiviilasjas nr 3-2-1-164-13 oli täitmisel
sissenõudja Maksu- ja Tolliameti maksunõue võlgniku enda vastu, millega kohtutäitur soovis
ühineda. Käesolevas asjas on sissenõue pööratud mitte KŠ ega tema pärija (AS) kui isikliku
võlgniku vastu, vaid korteriomandile seatud hüpoteegi realiseerimiseks, tegemist on
kinnisasjaga seotud asjaõigusliku realiseerimisnõudega, mille alusel sundtäitmise
korraldamise võimaluse annab TMS § 2 lg 1 p-st 19 tulenevalt kohese sundtäitmise
kokkulepe. Hüpoteegi alusel toimuv täitemenetlus ei ole suunatud mitte kinnisasja omanikult
kui isiklikult võlgnikult võla saamisele, vaid täitmine piirdub koormatud kinnisasjaga.
Asjaolu, et võlgnik on pärinud KŠ vara, ei laienda ega muuda 11.07.2006 sõlmitud hüpoteegi
seadmise ja asjaõiguslepingus sätestatud kohese sundtäitmise kokkulepet. Maakohus on
jätnud tähelepanuta, et Riigikohtu lahendi nr 3-2-1-79-06 p-s 12 väljendatud seisukoht ja
antud kaasus on erinevad.

Maakohus oleks pidanud juhinduma Riigikohtu lahendi nr 3-2-1-164-13 p-s 23 väljendatud
seisukohadest, et „Hüpoteegi kui asjaõiguse põhisisu on ette nähtud AÕS § 325 lg-s 1, mille
kohaselt annab hüpoteek hüpoteegipidajale õiguse hüpoteegiga tagatud nõude rahuldamisele
panditud kinnisasja arvel. Kui tagatud nõuet ei täideta, on hüpoteegipidajal AÕS § 352 lg 1
järgi õigus nõuda sundtäitmist. Hüpoteegipidajal on AÕS § 353 kohaselt õigus saada oma
                                                                                          7
nõue rahuldatud kinnisasja sundtäitmisest saadud rahast. Hüpoteegiga tagatud nõude põhjal
sundtäitmise alustamist ning selle korraldamist, tuleb kolleegiumi arvates lugeda asjaõiguse
teostamiseks TsÜS § 88 lg 2 tähenduses. /…/ Kui asuda seisukohale, et kinnisasja omaniku
suhtes seatud kinnisasja käsutamise keeld tähendaks ka hüpoteegipidaja jaoks keeldu
hüpoteeki sisse nõuda, vähendaks see oluliselt ja põhjendamatult hüpoteegi tagatisväärtust.
Pealegi ei annaks käsutamise keelamine mingit eelisõigust kinnisasja arvel nõuete
rahuldamisel, st hüpoteegiga tagatud nõuded täidetaks nagunii esimeses järjekorras“.

Ilmselt on kohus läinud eksiteele tulenevalt asjaolust, et Pärnu kohtutäitur Rocki Albert on
õigusvastaselt seadnud XXX korteriomandile käsutamiskeelu ning arestinud korteriomandi
BIGBANK AS-i kasuks. Tegemist on/oli ilmselgelt põhjendamatu tegevusega kuna
BIGBANK AS-i pandiga tagatud nõue on AÕS § 280 kohaselt eelistatud teistele nõuetele
panditud vara suhtes.

Avaldaja on veendunud, et TMS § 149 lg 1 annab kohtutäiturile otsustamisõiguse sealhulgas
õiguse otsustada täitemenetlusega ühinemise lubamatust. Juhul kui kohus leiab, et TMS § 149
lg 1 ei anna kohtutäiturile otsustusõigust keelduda täitemenetlusega ühinemast, palub avaldaja
PSJKS § 9 lg 1 alusel jätta käesoleva asja lahendamisel kohaldamata TMS § 149 lg 1,
tunnistades selle põhiseadusega vastuolus olevaks kuna piirab KTS §-des 6 ja 8 sätestatud
kohtutäituri tegutsemis- ja otsustusvõimet.

Samuti palub avaldaja määruskaebuses peatada täiteasjas nr 176/2009/248 toimuv
enampakkumine. Avaldaja palub kohtul TMS § 218 lg 2 alusel otsustada täitemenetluse (see
on elektroonilise enampakkumise korraldamise avaldajale kuuluva korteriomandi aadressil
XXX, Kuressaare linn, Saaremaa, müügiks, alustatud 18.03.2016 kell 16.00 lõpeb 19.04.2016
kell 12.00) peatamise ilma täiendava tagatiseta kuni kaebuse lahendamiseni.

Avaldaja leiab, et põhjendamatu on täitemenetluste nr 022/2009/3831, 022/2011/6716,
022/2013/3822,      008/2008/11509,      022/2011/6716,   035/2007/637,     180/2015/732,
180/2015/733 ühinemine ja tegelik toimumine enne vaidluse, kas kohtutäituritel on/oli õigus
nõuda sundtäitmisega ühinemist täiteasjaga nr 176/2009/248, lahendamist. Esitatava taotluse
eesmärgiks on olemasoleva olukorra säilitamine vältimaks tagasitäitmist hüpoteegi
realiseerimisest saadud tulemi korral kuna ilmselgelt ei kata tulem kõigi täitemenetluses
osalejate nõudeid ja kohtutäitur koostab jaotuskava. TMS § 109 lõikest 1 puudub avaldajal
õigus vaidlustada müügist saadud tulemi jaotuskava. Ilmselgelt ei arvestaks ka jaotuskava
11.07.2006 sõlmitud hüpoteegi seadmise ja asjaõiguslepingu punktis 4.1 sätestatud
kokkulepet ning võlgnik jääks jätkuvalt BIGBANK AS-i ees võlglaseks.

Vastused määruskaebusele
Kohtutäitur Rocki Albert palub jätta määruskaebuse rahuldamata, maakohtu määruse
muutmata ja menetluskulud avaldaja kanda.

Riigi Kinnisvara AS palub jätta avaldaja esialgse õiguskaitse taotluse rahuldamata, jätta
määruskaebus rahuldamata ja menetluskulud avaldaja kanda.

BIGBANK AS palub jätta määruskaebuse ja taotluse täitemenetluse peatamiseks rahuldamata
ja menetluskulud avaldaja kanda.

Kohtutäitur Elin Vilippus palub jätta määruskaebuse rahuldamata ja menetluskulud avaldaja
kanda.

                                                                                            8
Osaühing Eviman avaldas, et ei ole nõus avaldaja taotlusega ja leiab, et vara realiseerimise
kaudu saadav tulu on üks väheseid võimalusi avaldajalt võlgnevus kätte saada.

Edasine menetluse käik
Pärnu Maakohus jättis kaebuse rahuldamata ja saatis selle TsMS § 663 lg 5 alusel
läbivaatamiseks ja lahendamiseks Tallinna Ringkonnakohtule.

Ringkonnakohtu seisukoht
Ringkonnakohus, tutvunud tsiviilasja materjaliga, leiab, et Pärnu Maakohtu 12.04.2016
määrus on seaduslik ja põhjendatud ning määruskaebuse väited ei anna alust selle
tühistamiseks. Vastavalt TsMS § 657 lg 1 p-le 1 ja §-le 659 tuleb määruskaebus jätta
rahuldamata ja maakohtu määrus muutmata.

Ringkonnakohtu hinnangul on maakohus vaidlustatud määruses toodud põhjendustel jõudnud
õigele järeldusele, et avaldaja kaebus kohtutäitur Rocki Alberti 17.03.2016 otsusele täiteasjas
nr 176/2009/248 tuleb jätta rahuldamata. Ringkonnakohus nõustub maakohtu põhjendustega
ega pea TsMS § 654 lg-st 6 juhindudes vajalikuks maakohtu seisukohti pikemalt korrata.
Avaldaja ei ole määruskaebuses toonud esile asjaolusid, mis võimaldaksid maakohtu
seisukohti väärata.

Põhjendamatu on määruskaebuses osundatu, justkui oleks Riigikohtu lahendi nr 3-2-1-164-13
p-s 12 väljendatud seisukoht käesoleva vaidluse kontekstis asjakohatu. Asjaolu, et viidatud
Riigikohtu lahendis oli teise täiteasjaga ühinemise taotlejaks kohtutäitur kohtutäituri tasu ja
täitekulude nõudes, ei muuda selles antud tõlgendusi TMS § 149 osas antud vaidluse
seisukohast asjassepuutumatuteks. Oluline ei ole, kas täitedokumendiks on kohtutäituri tasu ja
täitekulude väljamõistmise otsus või muu TMS §-s 2 loetletud täitedokument. Seega on
Riigikohtu lahendis nr 3-2-1-164-13 sisalduvad seisukohad asjakohased ka käesoleva vaidluse
lahendamisel. Ka ei võimalda maakohtust erinevale seisukohale asuda määruskaebuse väited
sellest, et käesolevas asjas ei ole sissenõue pööratud mitte KŠ ega tema pärija (AS) kui
isikliku võlgniku vastu, vaid korteriomandile seatud hüpoteegi realiseerimiseks. Maakohus on
vaidlustatud määruses õigesti märkinud, et TMS § 5 lõikest 1 nähtuvalt saavadki
täitemenetluses võlgnikuks olla üksnes isikud (füüsilised või juriidilised) ning täitemenetlus
on järelikult suunatud konkreetselt isikult tema isikliku võlgnevuse sissenõudmiseks.
Hüpoteegilepingu (täitedokument) puhul on võlgnikuks kinnisasja omanik (TMS § 5 lg 1 ja §
2 lg 1 p 192) ning täitemenetlus ongi praegusel juhul suunatud avaldaja kui XXX, Kuressaare
korteriomandi omaniku isikliku võlgnevuse sissenõudmiseks hüpoteegi realiseerimise kaudu.

Avaldaja on määruskaebuses taotlenud esialgse õiguskaitse korras täieasjas nr 176/2009/248
toimuva korteriomandi asukohaga XXX, Kuressaare linn enampakkumise peatamist ilma
täiendava tagatiseta kuni kaebuse lahendamiseni. Ringkonnakohus, kaaludes täitemenetluse
peatamise küsimuse otsustamisel kaebuse õiguslikku perspektiivikust ja kaebuse asjaolude
põhistatust, leiab, et avaldaja taotlus tuleb jätta rahuldamata. Taotlusest ei selgu, millistel
põhjendustel oleks esialgse õiguskaitse rakendamine vajalik ja põhjendatud. Ka ei ole
avaldaja nõue õiguslikult perspektiivikas, mistõttu puudub alus esialgse õiguskaitse
kohaldamiseks.

Ringkonnakohtu hinnangul ei ole põhjendatud võlgniku taotlus TMS § 149 lg 1 osas
põhiseaduslikkuse järelevalve menetluse algatamiseks. Ringkonnakohus ei näe võlgniku
märgitus, et TMS § 149 ei anna kohtutäiturile diskretsiooniruumi, kaalutlemaks, kas lubada
avalduse esitanud teisel sissenõudjal osaleda vastavas täitemenetluses või mitte, vastuolu
põhiseadusega. Ka ei ole võlgnik kaebuses märkinud, millist võlgniku põhiõigust TMS § 149
                                                                                         9
lg 1 rikub. Ringkonnakohtu hinnangul ei ole vastavas küsimuses kohtutäituril
diskretsiooniruumi puudumine vastuolus ühegi põhiseaduse sättega. Kuivõrd kohtutäituri
õigus kaaluda ühinemisavalduste liitmise põhjendatust tähendaks oma olemuselt kohtutäituri
hinnangut täitedokumendi täidetavusele ja oleks seega vastuolus täitemenetluse
formaliseerituse põhimõttega, siis on vastavas küsimuses kaalutulusõiguse puudumine igati
põhjendatud ja seaduslik.

Kuna määruskaebus jääb eeltoodud põhjendustel rahuldamata, jäävad määruskaebuse
menetlemise kulud TsMS § 171 lg 1 järgi avaldaja kanda.



(allkirjastatud digitaalselt)      (allkirjastatud digitaalselt)   (allkirjastatud digitaalselt)
Reet Allikvere                     Ande Tänav                      Kaupo Paal




                                                                                               10

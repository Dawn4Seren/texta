                            KOHTUMÄÄRUS
Kohus                              Viru Maakohus
Määruse tegemise aeg ja koht       08. detsember 2016, Rakvere kohtumajas
Väärteoasja number                 4-16-8188
Kohtunik                           Anu Ammer
Kohtuistungi sekretär              Kätlin Koidumäe
Kohtuväline menetleja              Politsei-   ja   Piirivalveameti   Ida   prefektuur,   Rakvere
                                   politseijaoskond, esindaja Ave Uue

Kohtuasi                           Mihkel Margati süüdistuses KarS § 218 lg 1 järgi
Menetlusalune isik                 MIHKEL MARGAT (i.k. 39603075218); viibimiskoht:
                                   Viru Vangla
Kohtuistungi toimumise aeg:        07.12.2016, avalikul kohtuistungil
Kohtumääruse õiguslik alus:        VTMS § 2; KrMS § 203 lg 1 p 1, 2


RESOLUTSIOON
Lõpetada Mihkel Margati suhtes väärteomenetlus KrMS § 203 lg 1 p 1, 2 alusel
otstarbekuse kaalutlustel.

Edasikaebamise kord

Käeosleva kohtumääruse peale KrMS § 385 p 10 kohaselt määruskaebust esitada ei saa.

Kohtumääruse väljatrükk saata Mihkel Margatile ning Politsei- ja Piirivalveameti Ida
prefektuurile.

Asjaolud ja kohtuistung

Viru Maakohtu menetluses on väärteoasi Mihkel Margati süüdistuses KarS § 218 lg 1 järgi.
Kohus määras väärteoasja arutamiseks kohtuistungi toimumise ajaks 07.12.2016 ning
kohtukutse kättetoimetamise käigus Mihkel Margatile selgus, et isik kannab Viru Vanglas alates
08.08.2016 teises kriminaalasjas mõistetud liitkaristust 1 aasta ja 8 kuud vangistust.

07.12.2016 toimunud kohtuistungil avaldas kohus, et käesolevalt on Politsei- ja Piirivalveamet
saatnud kohtusse Mihkel Margati kohta neli episoodi väärteoasjades, mille eest saab
väärteomenetluses maksimaalse karistusena mõista 30 päeva aresti, mis on ilmselgelt liiga leebe
karistus.
Kohtuvälise menetleja esindaja Ave Uue esitas taotluse kohaldada Mihkel Margati suhtes KrMS
§ 203 sätteid ja lõpetada menetlus otstarbekuse kaalutlustel, kuna kriminaalkaristuse kandmise
tõttu ei ole oodata väärteokaristuse kandmist mõistliku aja jooksul.
Mihkel Margat kinnitas, et ta on nõus käesolevas väärteoasjas menetluse lõpetamisega.

Kohtumääruse põhjendused

Kohus, läbi vaadanud väärteoasja materjalid, kuulanud ära kohtuvälise menetleja esindaja ja
menetlusaluse isiku ning tutvunud Kohtute infosüsteemi (KIS) andmetega Mihkel Margati kohta
leiab, et käesoleval juhul tuleb väärteoasja menetlus lõpetada VTMS § 2 ja KrMS § 203 lg 1 p
1,2 alusel.

VTMS § 2 kohaselt kohaldatakse väärteomenetluses kriminaalmenetluse sätteid arvestades
väärteomenetluse erisusi.

KrMS § 203 lg 1 p 1 kohaselt kui kriminaalmenetluse ese on teise astme kuritegu võib
prokuratuur kahtlustatava või süüdistatava ja kannatanu nõusolekul taotleda, et kohus
kriminaalmenetluse lõpetaks, kui selle kuriteo eest mõistetav karistus oleks tühine, võrreldes
kahtlustatavale või süüdistatavale mõne teise kuriteo toimepanemise eest mõistetud karistuse või
eeldatavalt mõistetava karistusega. Sama sätte p 2 kohaselt võib menetluse lõpetada karistuse
ebaotstarbekuse tõttu, kui selle kuriteo eest karistuse mõistmist ei ole oodata mõistliku aja
jooksul ning kui kahtlustatavale või süüdistatavale muu kuriteo toimepanemise eest mõistetud
või eeldatavalt mõistetav karistus on piisav karistuse eesmärkide saavutamiseks ja avaliku
menetlushuvi rahuldamiseks.

KIS-st nähtub, et Mihkel Margat on Viru Maakohtu 08.08.2016 otsusega kriminaalasjas 1-16-
6742 süüdi mõistetud KarS § 209 lg 2 p 1 järgi. Karistuseks on temale mõistetud 1 aasta
vangistust, mille hulka arvas kohus eelvangistus viibitud aja, seega ärakandmisele kuuluvaks
karistuseks jäi 11 kuud 28 päeva vangistust. KarS § 65 lg 1 ja § 64 lg 1 alusel moodustas kohus
liitkaristuse Viru Maakohtu 10.06.2016 mõistetud ja ära kandmata karistusega 1 aasta 4 kuud 2
päeva vangistust, suurendades raskeimat üksikkaristust ning mõistis Mihkel Margatile lõplikuks
ärakandmisele kuuluvaks karistuseks 1 aasta 8 kuud vangistust. Karistuse kandmise aja alguseks
luges kohus 08.08.2016.

Seega nähtub eelnevast, et Mihkel Margat kannab hetkel keskmise pikkusega vangistust, mis on
talle karistuseks mõistetud teises kriminaalasjas. Kuivõrd käesolevas väärteoasjas on Mihkel
Margatit võimalik süüdimõistmise korral KarS § 218 lg 1 järgi karistada rahatrahviga kuni 300
trahviühikut või arestiga kuni 30 päeva, siis asub kohus seisukohale, et käesoleva väärteoasja
eest mõistetav karistus on ilmselgelt tühine võrreldes isikule teises kriminaalasjas mõistetud
karistusega. Ka ei ole kohtu hinnangul käesolevas väärteoasjas mõistetava karistuse kandmist
oodata mõistliku aja jooksul ning kriminaalasjas 1-16-6742 mõistetud karistus on kohtu
hinnangul piisav karistuse eesmärkide saavutamiseks ja avaliku menetlushuvi rahuldamiseks.

Eeltoodust tulenevalt lõpetab kohus väärteoasja Mihkel Margati süüdistuses KarS § 218 lg 1
järgi KrMS § 203 lg 1 p 1, 2 alusel otstarbekuse kaalutlustel.

/allkirjastatud digitaalselt/

Anu Ammer
Kohtunik

                         KOHTUOTSUS
                              EESTI VABARIIGI NIMEL

Kohus                                   Harju Maakohus

Otsuse tegemise aeg ja koht             10. oktoober 2016, Tallinn, Liivalaia kohtumaja,
                                        kirjalikus menetluses

Väärteoasja number                      4-16-6482

Kohtunik                                Julia Vernikova

Väärteoasi                              Mihhail Matvejevi kaebus

Vaidlustatud otsus                      Politsei- ja Piirivalveameti Põhja prefektuuri
                                        korrakaitsebüroo         liiklusjärelevalvekeskuse
                                        liiklusmenetlustalituse      09.08.2016      otsus
                                        väärteoasjas nr 2315,16,007506

Kaebuse esitaja                         Mihhail Matvejev, isikukood: 38701240248;
                                        elukoht: XXXX; kodakondsus: Eesti Vabariigi
                                        kodakondsus; töökoht: AS XXXX

Kohtuväline menetleja                   Politsei- ja Piirivalveameti Põhja prefektuur
                                        korrakaitsebüroo        liiklusjärelevalvekeskuse
                                        liiklusmenetlustalitus



RESOLUTSIOON                            Juhindudes VTMS §-st 132 p 2 ja §-st 120 lg 1
                                        kohus otsustas:

   1. Tühistada Politsei- ja Piirivalveameti Põhja prefektuuri korrakaitsebüroo
      liiklusjärelevalvekeskuse liiklusmenetlustalituse 09.08.2016 otsus väärteoasjas nr
      2315,16,007506 määratud lisakaristuse osas ning teha uus otsus, millega LS § 224
      lg 3 p 2 alusel kohaldada Mihhail Matvejevile lisakaristusena sõiduki
      juhtimisõiguse äravõtmist 3 (kolm) kuud ning KarS § 66 lg 2 alusel määrata, et
      rahatrahv summas 400 (nelisada) eurot tuleb tasuda ositi võrdsetes osades 8
      (kaheksa) kuu jooksul alates käesoleva kohtuotsuse jõustumisest, tasudes
      igakuiselt 50 (viiskümmend) eurot. Muus osas jätta kohtuvälise menetleja otsus
      muutmata. Kaebus rahuldada osaliselt.

   2. Rahatrahv tuleb tasuda kohtuvälise menetleja otsuses märgitud arvele.
   3. Lisakaristuse tähtaeg algab kohtuotsuse jõustumise kuupäevast.
   4. LS § 127 alusel on Mihhail Matvejev kohustatud viie tööpäeva jooksul otsuse
      jõustumisest arvates loovutama oma juhiloa Maanteeametile.



Edasikaebamise kord
Kaebuse esitaja advokaadist kaitsjal, kohtuvälisel menetlejal või tema advokaadist esindajal on
õigus esitada kassatsioonikaebus Riigikohtule 30 päeva jooksul alates otsuse kättesaamisest.

KOHTUOTSUSE PÕHIOSA
Menetluse käik ja asjaolud

Politsei- ja Piirivalveameti Põhja prefektuuri korrakaitsebüroo liiklusjärelevalvekeskuse
liiklusmenetlustalituse 09.08.2016 otsusega väärteoasjas nr 2315,16,007506 karistati Mihhail
Matvejevit liiklusseaduse (edaspidi LS) § 224 lg 1 järgi rahatrahviga 100 trahviühiku ulatuses,
s.o 400 eurot ja LS § 224 lg 3 p 2 alusel lisakaristusena mootorsõiduki juhtimisõiguse
äravõtmisega 6 kuuks selle eest, et tema juhtis 18.07.2016 kella 7.39 ajal Tallinnas aadressil
Tondiraba tänav 1 juures mootorsõidukit isikuna, kelle ühes liitris väljahingatavas õhus oli
alkoholisisaldus mitte väiksem kui 0,21 mg.

Harju Maakohtusse saabus Mihhail Matvejevi kaebus kohtuvälise menetleja otsuse
tühistamiseks väärteoasjas nr 2315,16,007506 ning uue otsuse tegemiseks, millega Mihhail
Matvejevil jätta kohaldamata lisakaristusena sõiduki juhtimisõiguse äravõtmine. Samuti taotleb
kaebuse esitaja rahatrahvi ositi maksmise võimalust. Kaebuse kohaselt kahetseb Mihhail
Matvejev toimepandud tegu ning märgib, et tema käitumine oli lohakas ja ebaõiglane. Mihhail
Matvejevi isiklik alkomeeter näitas, et väljahingatavas õhus alkoholi ei olnud. Ta ei oleks
osanud arvata, et alkomeeter näitab nii valesti. Isikul on kaks last, kes käivad lasteaias ning
bussipeatus (Mahtra) asub majast 1,2 kilomeetri kaugusel – teekonda bussipeatuseni on pimedal
sügis-talve perioodil lastega raske läbida. Samuti käib üks laps spordikoolis, teine läheb talvel
tantsustuudiosse. Tööpäev algab kell 8.00 ja bussidega reisides peab varakult kodust väljuma.
Kaebuse esitaja on märkinud, et tema töö on seotud mõningate sõitudega, mistõttu tekitab
juhtimisõiguse äravõtmine ebamugavusi ja mingil määral probleeme ülemusega. Seoses tööl
olevate rahaliste probleemidega on palgapäev ujuv, mistõttu kaebuse esitaja rahatrahvi ositi
tasumise võimalust.

Kohtuväline menetleja leiab, et Mihhail Matvejevi kaebus tuleb jätta rahuldamata ning märgib,
et Mihhail Matvejev on isik, keda on alles 06.11.2015 karistatud LS § 224 lõikes 1 sätestatud
süüteo toimepanemise eest ja kellel rahatrahv on tasumata. Rikkumine LS § 224 järgi on
massiline. Selliste liiklusrikkumiste tõttu satuvad inimesed igapäevaselt ohtu, saavad vigastada
või hukkuvad, mistõttu vajab olukord õiguskaitseorgani reaktsiooni. Keelatud seisundis
mootorsõiduki juhtimise eest karistuse määramisel ei saa ega peagi alati arvestama
tagajärgedega – mootorsõiduki juhtimise keelu sotsiaalne tähendus on igaühele arusaadav.
Keskmisest suuremas määras rahatrahvi mõistmisega ja mootorsõiduki juhtimisõiguse
äravõtmise näol on tegemist manitsuskaristusega, mille puhul on rõhk eripreventsioonil.
Kohtuvälise menetleja poolt antud karistus kitsendab mõõdukalt isiku heaolu. Karistuse tõttu
on isik sunnitud mõtlema ebameeldiva situatsiooni kordumisele uute süütegude
toimepanemisel. Mootorsõiduki juhtimisõiguse äravõtmine kaitseb õiguskorra huve – teistele
isikutele kinnitatakse normi kehtivust ning luuakse usaldus õiguskorra vastu.


Kohtu põhjendused ja seisukoht
                                               2
Kohus, tulenevalt VTMS §-st 120 lg 1, peab võimalikuks kaebuse lahendamist kirjalikus
menetluses, kuna kaebuse esitaja ja kohtuväline menetleja on nõus kirjaliku menetlusega.

Kohus, tutvunud väärteoasja materjalidega, leiab, et kohtuvälise menetleja otsus tuleb tühistada
osaliselt.

LS § 224 lg 1 näeb ette vastutuse mootorsõiduki, maastikusõiduki või trammi juhtimise eest
isiku poolt, kelle ühes grammis veres on alkoholisisaldus 0,20–0,49 milligrammi või kelle ühes
liitris väljahingatavas õhus on alkoholisisaldus 0,10–0,24 milligrammi.

Käesolevas väärteoasjas puudub vaidlus väärteo toimepanemise asjaolude kohta.

Mihhail Matvejevi poolt 18.07.2016 kella 7.39 ajal Tallinnas aadressil Tondiraba tänav 1 juures
mootorsõiduki juhtimine isikuna, kelle ühes liitris väljahingatavas õhus oli alkoholisisaldus
mitte väiksem kui 0,21 mg, on tõendatud:
- tunnistaja Roland Meritee antud ütlustega, mille kohaselt 18.07.2016 politseiametniku
    teenistuskohuseid täites, mõõtis tema kell 7.39 ajal Tallinnas Tondiraba 1 juures
    politseioperatsiooni „Kõik puhuvad“ raames sõiduki Saab 9-3, registreerimisnumber 678
    BCL juhi Mihhail Matvejevi (ik: 38701240248) alkoholisisaldust väljahingatavas õhus
    nõuetele vastava indikaatorvahendiga nr A104519, mõõtmistulemuseks oli 0,23 mg/l;
- indikaatorvahendi kasutamise protokolliga, millest nähtub, et 18.07.2016 Tallinnas
    aadressil Tondiraba tänav 1 juures kella 7.39 ajal kontrolliti Mihhail Matvejevi joove
    indikaatorvahendi abil, mille näituks oli 0,23 mg/l, isikul esinesid joobeseisundile viitavate
    tunnustena silmade punetus, suurenenud silmapupillid;
- tõendusliku alkomeetri kasutamise protokolliga, millest nähtub, et 18.07.2016 kell 7.42
    kuni 7.46 on Mihhail Matvejevil mõõdetud alkoholisisaldus, tõendusliku alkomeetri
    mõõtmistulemuseks oli 0,26 mg/l ning arvestades laiendmääramatust (+/- 0,05 mg/l), on
    lõplikuks mõõtetulemuseks 0,21 mg/l;
- tõendusliku alkomeetri Alcotest 7110 Typ MKIII EST nr ARDF-0052 taatlustunnistusega,
    millest nähtub, et alkomeeter on taadeldud 30.03.2016 ning vastab OIML R 126 (1998)
    nõuetele;
- 18.07.2016 sõiduki juhtimisest kõrvaldamise otsusega, millest nähtub, et sõiduki Saab 9-
    3, registreerimisnumber 678 BCL, juhtimiselt kõrvaldati 18.07.2016 kell 7.39 Mihhail
    Matvejev, kelle suust tuli alkoholilõhna.

Seega on tuvastamist leidnud, et Mihhail Matvejev juhtis mootorsõidukit juhile keelatud
seisundis ning sellega on täidetud LS § 224 lg 2 objektiivne teokoosseis.

KarS § 15 lg 3 kohaselt on väärteona karistatav nii tahtlik kui ettevaatamatu tegu.
Ettevaatamatus on muuhulgas kergemeelsus (KarS § 18 lg 1). KarS § 18 lg 2 kohaselt paneb
isik teo toime kergemeelsusest, kui ta peab võimalikuks süüteokoosseisule vastava asjaolu
saabumist, kuid tähelepanematuse või kohusetundetuse tõttu loodab seda vältida.

Kaebusest nähtub, et Mihhail Matvejevil oli kahtlus, et alkoholisisaldus tema väljahingatavas
õhus võib olla seadusjärgset lubatavat piirmäära ületav, kuna ta kontrollis alkomeetriga joovet.
Kaebuse kohaselt oli alkomeetri näit 0 promilli. Kaebuses märgitu kohaselt ta „ei osanud arvata,
et näitab nii valesti“. Juhil on raskema ohuallika valdajana kohustus teha kõik selleks, et autoga
sõitma asudes ei kujutaks ta kellegi elule, tervisele ega varale ohtu. Mihhail Matvejevil oli
kohustus veenduda, et ta on kaine. Mihhail Matvejevil oli kohustus veenduda, et alkomeeter on
töökorras, kuid seda ta ei teinud, vaid lootis, et alkomeeter näitab enam-vähem õigesti,

                                                3
tõlgendades kaebusest eelnevalt tsiteeritut. Kuna tõendusliku alkomeetri mõõtetulemus oli 0,21
mg/l, ületas Mihhail Matvejevi alkoholisisaldus väljahingatavas õhus seadusjärgset lubatud
määra. Seega pani Mihhail Matvejev teo toime vähemalt ettevaatamatusest.

Õigusvastasust ja süüd välistavad asjaolud puuduvad. Seega vastutab Mihhail Matvejev LS §
224 lg 1 järgi.

Karistamise aluseks on isiku süü. Karistuse mõistmisel arvestatakse kergendavaid ja
raskendavaid asjaolusid, võimalust mõjutada süüdlast edaspidi hoiduma süütegude
toimepanemisest ja õiguskorra kaitsmise huvisid (KarS § 56 lg 1).

Mihhail Matvejevi poolt toimepandu karistatakse vastavalt LS § 224 lõikele 1 rahatrahviga kuni
100 trahviühikut või sõiduki juhtimisõiguse äravõtmisega kuni kuue kuuni.

LS § 224 lg 1 kohaselt on alkoholi piirmäärad 0,10–0,24 mg/l väljahingatavas õhus, st
väljahingatavas õhus alkoholi sisalduse ületamise keskmine määr on 0,17 mg/l. Mihhail
Matvejevi väljahingatavas õhus tuvastati alkoholi sisaldus 0,21 mg/l, mis ületab LS § 224 lõike
1 järgi keskmist määra, mistõttu on tema süüaste nimetatud paragrahvi järgi keskmisest raskem.

Kohus võtab karistuse mõistmisel arvesse ka asjaolu, et Mihhail Matvejevit on karistusregistri
väljavõtte järgi LS § 224 lg 1 alusel karistatud alles 06.11.2015. Seega on ta eelnevalt toime
pannud samalaadse rikkumise, mille eest karistati teda rahatrahviga 75 trahviühiku ulatuses, s.o
300 eurot, rahatrahv on tasumata. Sellest nähtub, et Mihhail Matvejev ei ole oma hoolimatust
käitumisest järeldusi teinud, vaid jätkanud seaduse rikkumist.

Kaebuse kohaselt kahetseb Mihhail Matvejev oma tegu. Kohus ei arvesta seda KarS § 57 lg 1
p 3 mõttes kergendava asjaoluna. Kahetsus näitab, et süüteo toimepanija mõistab ka ise oma
käitumise hukka. Eelkirjeldatu aktualiseerub aga üksnes siis, kui kahetsuse väljendus on siiras,
mitte pole kahetsust väljendatud üksnes formaalselt – kalkuleerides, et see toob kaasa kergema
karistuse mõistmise. Karistuse kergendamiseks ei piisa kahetsuse märkimisest kaebusesse, vaid
kahetsus peab kajastuma ka Mihhail Matvejevi hoiakus tema poolt toime pandud teo suhtes.
Kohus ei ole tuvastanud kahetsust toime pandud teo suhtes, kuna isikut alles karistati sama
paragrahvi alusel, rahatrahv on tasumata. Eelnev karistus ei ole Mihhail Matvejevit suunanud
õiguskuulekale käitumisele. Uue rikkumise toimepanemisest nähtub, et isik ei ole eelmisest
karistamisest õigeid järeldusi teinud. Ka muud kergendavad asjaolud KarS § 57 mõttes
puuduvad. KarS § 58 järgi raskendavad asjaolud puuduvad.

Eeltoodust tulenevalt leiab kohus, et kohtuväline menetleja on põhjendatult määranud Mihhail
Matvejevile LS § 224 lg 1 järgi rahatrahvi 100 trahviühiku ulatuses, s.o 400 eurot.

LS § 224 lg 3 p 2 alusel võib kohus või kohtuväline menetleja kohaldada süüteo eest
lisakaristusena sõiduki juhtimisõiguse äravõtmist kolmest kuust kuni kaheteistkümne kuuni.
Seega on lisakaristuse keskmiseks määraks antud juhul 7,5 kuud.

Kohtuväline menetleja on Mihhail Matvejevile lisakaristusena kohaldanud mootorsõiduki
juhtimisõiguse äravõtmist kuueks kuuks.

Riigikohus on oma lahendis nr 3-1-1-122-13 märkinud, et lisakaristust nagu põhikaristustki
tuleb mõista KarS § 56 alusel ja see peab vastama karistuse eesmärkidele. See tähendab, et
karistamise aluseks on isiku süü, arvestades karistust kergendavaid ning raskendavaid
asjaolusid, võimalust mõjutada süüdlast edaspidi süütegude toimepanemisest hoiduma ning
õiguskorra kaitsmise huve. Lisakaristuse mõistmisel tuleb arvestada selle kahetise iseloomuga:
                                               4
lisakaristus ei täida mitte ainult süüd heastavat, vaid ka ühiskonna turvalisust tagavat ülesannet.
Seega aktualiseerub lisakaristuse kohaldamine juhtudel, mil põhikaristus ei ole eripreventiivse
eesmärgi saavutamiseks piisav ja süüdlane võib olla ühiskonnale jätkuvalt ohtlik. Lisakaristuse
seisukohalt olulistel eripreventiivsetel kaalutlustel tuleb arvestada, kui rängalt juhtimisõiguse
äravõtmine iseenesest ja karistuse aeg isikule mõjub (võttes seejuures arvesse, kas tegemist oli
harjumus- või juhusesüüteoga). Ehkki ka lisakaristuse kohaldamisel tuleb vaieldamatult
arvestada üldpreventiivsete kaalutlustega, ei tohi need anda põhjust kohaldada juhtimisõiguse
äravõtmist üle piiri, mis on kindlaks määratud süü suuruse ja eripreventiivsete vajadustega.
Isegi korduvalt rikkumise toime pannud isikutele ei saa lisakaristust kohaldada automaatselt,
vaid seda tuleb eraldi kaaluda ja põhistada.

Kohus leiab, et lisakaristuse kohaldamise üle otsustamisel tuleb arvestada, et Mihhail
Matvejevit on varem karistatud samalaadse väärteo toimepanemise eest ja nimelt süütegude
toimepanemise ajalist vahet. Eelmise süüteo pani Mihhail Matvejev toime 18.10.2015,
käesoleva 18.07.2016. Seega pani isik järgmise teo toime juba vähem kui aasta pärast. Selline
käitumine näitab Mihhail Matvejevi hoolimatut ja üleolevat suhtumist õiguskorda ja annab alust
väita, et isik ei mõista oma teo raskust.

Kohus nõustub kohtuvälise menetleja seisukohaga, et lisakaristuse eripreventiivseks
eesmärgiks on tuletada süüdlasele igapäevaselt meelde ebameeldivust, mis kaasneb süüteo
toimepanemisega, et uute süütegude toimepanemist ära hoida. Kohus nagu ka kohtuväline
menetleja leiab Mihhail Matvejevi puhul, et ainuüksi rahaline karistus ei täitnud oma eesmärki,
isik võib olla jätkuvalt ühiskonnale ohtlik, mistõttu tuleb tarvitusele võtta rangemad meetmed.
Lisakaristust tuleb kohaldada ka selleks, et kaitsta üldise õiguskorra huve. Üldsuseni peab
jõudma signaal, et lubatud alkoholipiirmäära ületamisega mootorsõiduki juhtimine on rangelt
keelatud, ning eriti rangelt tuleb hukka mõista korduv samalaadne käitumine.

Samas kohus arvestab lisakaristuse suuruse määramisel, et Mihhail Matvejevile on
põhikaristusena määratud rahatrahv LS § 224 lg 1 sanktsiooni maksimummääras, asjaolu, et
reaalset kahju süüteo toimepanemisega ei tekitanud ning et lisakaristust pole varasemalt
Mihhail Matvejevile kohaldatud, mistõttu leiab kohus, et lisakaristuse suurus võib jääda
minimaalsesse määra, s.o 3 kuud.

Kaebuse motiivide osas, mis puudutavad juhtimisõiguse vajalikkust, leiab kohus, et
mootorsõiduk ei ole hädavajalik vahend liikumiseks. Viimsi vald ei asu üksikus maakohas, kus
puuduks võimalus ühistransporti efektiivselt kasutada. Mihhail Matvejevi puhul puuduvad
alused, mis takistavad juhtimisõiguse äravõtmise kohaldamist. Juhul, kui juhtimisõiguse
olemasolu omab isiku jaoks eriti suurt tähtsust, oleks ta pidanud sellega arvestama enne rooli
asumist juhile keelatud seisundis ning olema liikluses hoolikam ja vastutusrikkam.

Puutuvalt Mihhail Matvejevi taotlusse määrata rahatrahvi tasumise osade kaupa, leiab kohus,
et taotlus on põhjendatud. KarS § 66 lg 2 kohaselt võib kohus mõjuvatel põhjustel määrata
rahatrahvi tasumise ositi. Kuna Mihhail Matvejev pole võimeline rahatrahvi korraga tasuma
sissetuleku ebastabiilsuse tõttu, määrab kohus, et Mihhail Matvejev võib rahatrahvi summas
400 eurot tasuda ositi alates käesoleva kohtuotsuse jõustumisest 8 kuu jooksul, tasudes
igakuiselt vähemalt 50 eurot.

Eeltoodust tulenevalt on kohus seisukohal, et kohtuvälise menetleja otsus väärteoasjas nr
2315,16,007506 tuleb lisakaristuse suuruse osas tühistada ning teha uus otsus, millega LS § 224
lg 3 p 2 alusel kohaldada Mihhail Matvejevile lisakaristusena sõiduki juhtimisõiguse äravõtmist
3 kuud.

                                                5
Muus osas tuleb jätta kohtuvälise menetleja otsus muutmata.



/digitaalselt allkirjastatud/

Julia Vernikova
kohtunik




                                             6

                              KOHTUMÄÄRUS
   Kohus                               Tartu Ringkonnakohus
   Määruse tegemise aeg ja koht        19. september 2016 Tartu (kirjalik menetlus)
   Kriminaalasja number                1-15-8920
   Kohtukoosseis                       Mati Kartau, Aarne Sarjas, Tiit Lõhmus
   Vaidlustatud kohtulahend            Viru Maakohtu (Narva kohtumaja) 23. augusti 2016
                                       määrus Konstantin Vigovskiy (ik 38407043716) vangistuse
                                       täitmisele pööramise kohta KarS § 69 lg 6 alusel
   Kaebuse esitajad ja kaebuse liik    Süüdimõistetu Konstantin Vigovskiy ja tema kaitsja
                                       Ljudmila Tšeussova, määruskaebused


   RESOLUTSIOON
   Jätta Viru Maakohtu 23. augusti 2016 määrus muutmata ja määruskaebused rahuldamata.


   Edasikaebamise kord
   KrMS § 384 lg 2 ja § 387 lg 1 kohaselt võib käesoleva määruse peale esitada
   määruskaebuse Tartu Ringkonnakohtu kaudu Riigikohtule prokuratuur, advokaadist
   kaitsja või advokaadi vahendusel teised kohtumenetluse pooled 15 päeva jooksul, alates
   päevast, mil isik sai vaidlustatud määrusest teada või pidi teada saama.


   Asjaolud ja menetluse käik
1. Viru Maakohtu 31. märtsi 2016 otsusega mõisteti Konstantin Vigovskiyle KarS § 424 järgi
   karistuseks 8 kuud vangistust. Mõistetud karistus asendati KarS § 69 lg 1 alusel 240 tunni
   üldkasuliku tööga, mille tegemise tähtajaks määras kohus 2 aastat alates kohtuotsuse
   jõustumisest. Katseaja jooksul pidi K. Vigovskiy täitma KarS § 75 lg 1 p-des 1-6 toodud
   kontrollnõudeid ning oli § 75 lg 2 p 22 alusel kohustatud mitte omama või tarvitama narkootilisi
   aineid.
2. 9. juunil 2016 koostas kriminaalhooldusametnik erakorralise ettekande ettepanekuga pöörata
   K. Vigovskiy karistus täitmisele. Kriminaalhooldusalune ei teinud ühtegi tundi üldkasulikku
   tööd, rikkus kohustust mitte tarvitada narkootikume, ei küsinud eelnevat luba Eesti
   territooriumilt lahkumiseks ning rikkus registreerimiskohustust.
3. K. Vigovskiy ei ilmunud 21. juuni 2016 kohtuistungile. Viru Maakohtu 27. juuni 2016
   määrusega kuulutati süüdlane tagaotsitavaks ning anti luba isiku vahistamiseks. K. Vigovskiy
   peeti kinni 22. augustil 2016.
   Maakohtu määrus
4. Viru Maakohtu 23. augusti 2016 määrusega rahuldati kriminaalhooldaja taotlus ja pöörati
   K. Vigovskiyle Viru Maakohtu 31. märtsi 2016 otsusega mõistetud karistuse ärakandmata osa
   8 kuud vangistust täitmisele. K. Vigovskiy rikkus ilma mõjuva põhjuseta kohtu määratud
   kontrollnõudeid ja narkootikumide tarvitamise keeldu. Lisaks hoidus hooldusalune kõrvale
   üldkasuliku töö tegemisest. Samuti ei ilmunud K. Vigovskiy 21. juuni 2016 maakohtu istungile
   ning hoidus asja arutamisest kõrvale. Arvestades kriminaalhooldaja hinnangut ning süüdlase
   seletusi oli kohus veendnunud, et K. Vigovskiy rikkus tahtlikult käitumiskontrolli nõudeid. Isikul
   ei esinenud ka objektiivseid takistusi üldkasuliku töö tegemata jätmiseks. Seega ei ole
   kriminaalhoolduse edasine teostamine tema suhtes otstarbekas.


   Määruskaebused
5. Maakohtu määruse peale esitasid kaebused K. Vigovskiy ja tema kaitsja Ljudmila Tšeussova, kes
   taotlevad Viru Maakohtu 23. augusti 2016 määruse tühistamist ning karistuse täitmisele
   pööratama jätmist.
6. Kaitsja selgitab, et 4. ja 5. mail 2016 ilmus K. Vigovskiy Sillamäe kutsekooli üldkasulikku tööd
   tegema, kuid kriminaalhooldusametnik ei saatnud õigeaegselt vajalikke dokumente.
   Dokumendid ei olnud saabunud ka 6. maiks, kuid sel korral töötas K. Vigovskiy määratud aja
   koos kutsekooli kojamehega. Seda aega ei ole arvestatud.
7. Süüdlane viibis ajutiselt Rootsis, kuna tal tekkis võimalus seal raha teenida. K. Vigovskiy naine
   teavitas sellest hooldusametnikku ja talle öeldi, et määratakse uus kohtumise aeg. Venemaale
   mineku vajadusest teavitas K. Vigovskiy kriminaalhooldajat, kuid hooldaja ei süvenenud mineku
   vajadusse ning keeldus. Hooldajat puhkuse ajal asendanud ametnik andis nõusoleku
   K. Vigovskiy avaldustele, kuid kokkuvõttes hinnati seda kui süüdlase rikkumist.
8. Seoses narkootikumide tarvitamise keelu rikkumisega selgitab kaitsja, et K. Vigovskiy on
   uimastisõltlane ning osaleb metadooniprogrammis. Vabaduses saaks süüdlane teenida raha ning
   toetada oma perekonda, kus on ka alealine laps. Seega palub kaitsja K. Vigovskiy üldkasuliku
   töö tegemise tähtaega pikendada.
9. K. Vigovskiy selgitab, et käis 6.-7. mail tööd tegemas, kuid kriminaahooldaja ei saatnud selleks
   ajaks vajalikke dokumente ning isik ei saanud enda töötamist ülesse märkida. Eeltoodut saab
   kinnitada kooli töötaja. Venemaal pidi K. Vigovskiy käima, et viia sinna oma naise isa urn.
   Vabaduses on süüdlasel võimalus töötada ning toetada oma perekonda, sh väikest last.
   K. Vigovskiy naisel ei ole praegu sissetulekut. Kaebusele on lisatud lapse sünnitunnistus, äia
   surmatunnistus ja töökoha saamise garantiikiri.


   Ringkonnakohtu seisukoht
10. KarS § 69 lg 6 näeb ette, et kui süüdlane hoiab üldkasulikust tööst kõrvale, ei järgi
    kontrollnõudeid või ei täida talle pandud kohustusi, võib karistust täideviiv ametnik teda
    kirjalikult hoiatada või kohus määrata süüdlasele täiendavaid kohustusi vastavalt KarS § 75 lg-s
    2 sätestatule, pikendada töö tegemise tähtaega, arvestades § 69 lg-s 3 sätestatud üldkasuliku töö
    üldist tähtaega, või pöörata süüdlasele mõistetud aresti või vangistuse täitmisele.
11. Maakohus on põhjendanud, miks ei oleks K. Vigovskiy puhul karistuse täitmisele pööramise
    alternatiivide kohaldamine otstarbekas. Süüdlane on rikkunud mitmeid käitumiskontrolli nõudeid
    ning täielikult hoidnud kõrvale üldkasuliku töö tegemisest. Sealjuures on isik esitanud erinevaid
    vabandusi rikkumiste õigustamiseks, kuid need pole nii kaalukad, et rikkumisi põhjendatuks
    lugeda. K. Vigovskiy käitumine ei anna põhjust tema suhtes taaskord usaldust ülesse näidata.


   2                                               2
12. Kriminaalhooldaja ettekande kohaselt ei ole K. Vigovskiy küsinud luba Eestist lahkumiseks ega
    teavitanud registreerimisele ilmumata jätmisest. 11. mail 2016 tuvastati, et K. Vigovskiy on
    rikkunud ka keeldu tarvitada narkootikume. Sealjuures tehti kindlaks, et isik oli tarvitanud
    amfetamiini ja ecstasyt. Seega ei puutu metadooniravis osalemine kuidagi sellesse rikkumisse.
    Narkootikumide tarvitamise keelu rikkumine on eriti oluline, kuivõrd K. Vigovskiyt karistati
    sõiduki juhtimise eest narkojoobes.
13. Toimikus olevate tõendite kohaselt on K. Vigovskiyle selgitatud üldkasuliku töö tingimusi ja
    käitumiskontrolli nõudeid. Seega ei ole usutav süüdlase maakohtus esitatud väide, et katseaja
    nõuete tõsidus ei olnud talle arusaadav. Toimikus on ka üldkasuliku töö ajakava, mille järgi ei ole
    K. Vigovskiy 4. ega 5. mail üldkasulikku tööd tegemas käinud. Kohtul ei ole mingit alust uskuda
    ka süüdlase väiteid töö tegemise kohta 6. ja 7. mail.
14. Kõik eeltoodu ilmestab selgelt, et K. Vigovskiy ei ole huvitatud käitumiskontrolli nõuete
    järgimisest ega üldkasuliku töö tegemisest. Samuti tuli süüdlane kuulutada tagaotsitavaks, sest ta
    ei ilmunud kohtusse. Seega ei ole karistusest tingimisi vabastamine K. Vigovskiyle soovitud
    mõju avaldanud ning talle mõistetud karistus tuleb pöörata täitmisele. Kuivõrd süüdlane rikkus
    korduvalt ja ilma mõjuva põhjuseta juba olemasolevaid kohustusi ning näitas enda käitumisega
    lugupidamatut suhtumist õiguskorda, siis ei ole täiendavate kohustuste määramine enam
    põhjendatud. K. Vigovskiyle anti võimalus kanda karistust vabaduses, kuid enda hoolimatu
    käitumise tõttu tuleb isikul sõltumata perekonna olemasolust asuda kandma vangakaristust.
15. Eeltoodust tulenevalt ning juhindudes KrMS § 390 ja § 337 lg 1 p-st 1 leiab ringkonnakohus, et
    maakohtu määrus tuleb jätta muutmata ja määruskaebused rahuldamata.



         /allkiri/                            /allkiri/                             /allkiri/
         Mati Kartau                          Aarne Sarjas                          Tiit Lõhmus




   3                                                3

                        KOHTUOTSUS
                              EESTI VABARIIGI NIMEL

Kohus                         Tallinna Ringkonnakohus, tsiviilkolleegium

Kohtukoosseis                 Eesistuja Gaida Kivinurm, liikmed Margo Klaar ja Tiit
                              Kollom

Otsuse tegemise aeg ja koht   08.06.2016, Tallinn

Tsiviilasja number            2-15-7631

Tsiviilasi                    JU-S hagi OÜ AMIGO TAKSO vastu kahjuhüvitise ja
                              viivise saamiseks

Vaidlustatud kohtulahend      Harju Maakohtu 16.12.2015 otsus

Tsiviilasja             hind 7673,57 eurot
apellatsioonimenetluses

Kaebuse esitaja ja kaebuse JU-S apellatsioonkaebus
liik

Menetlusosalised ja nende Hageja (apellatsioonimenetluses apellant): JU-S (isikukood
esindajad                 XXXXXXXXXXX, elukoht XXX), lepingulised esindajad
                          advokaat Stig Hendrikson ja vandeadvokaat Priit Palmiste
                              Kostja (apellatsioonimenetluses vastustaja): OÜ AMIGO
                              TAKSO (registrikood 11536896, asukoht Padriku 5/3-2,
                              11912 Tallinn), lepinguline esindaja vandeadvokaat Merilin
                              Valdmaa
                              Iseseisva nõudeta kolmas isik kostja poolel: FIE SG
                              (registrikood XXXXXXXX, elukoht XXX)

Kohtuistungi toimumise aeg    17.05.2016


RESOLUTSIOON:
  1. Tühistada Harju Maakohtu 16.12.2015 otsus ja saata asi uueks läbivaatamiseks
     maakohtule.
  2. Apellatsioonkaebus rahuldada.



                                                                                   1(9)
Edasikaebamise kord
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavaks tegemisest. Hagimenetluses Riigikohtus võib menetlusosaline
menetlustoiminguid teha ning avaldusi ja taotlusi esitada üksnes vandeadvokaadi vahendusel.
Menetlusosaline võib ise esitada menetlusabi saamise taotluse, samuti esitada teise
menetlusosalise kaebuse või muu taotluse kohta seisukohti ja vastuväiteid.

Menetlusabi taotlemise selgitus
Tsiviilkohtumenetluse seadustiku (TsMS) § 187 lg 6 kohaselt peab seaduses sätestatud tähtaja
järgimiseks tegema menetlusabi taotleja tähtaja kestel ka menetlustoimingu, mille tegemiseks
ta menetlusabi taotleb, eelkõige esitama kaebuse. Kaebuse põhjendamiseks või riigilõivu
tasumiseks või kaebuses esineva sellise puuduse kõrvaldamiseks, mis on seotud menetlusabi
taotlemisega, annab kohus tähtaja pärast menetlusabi andmise taotluse lahendamist, kui
nimetatud taotlus ei olnud esitatud põhjendamatult või tähtaja pikendamise eesmärgil. See ei
välista menetlustähtaja ennistamist.

Hagi ja selle aluseks olevad asjaolud
  1. JU-S (hageja) esitas 20.05.2015 Harju Maakohtule hagiavalduse OÜ AMIGO TAKSO
       (kostja) vastu kahjuhüvitise ja viivise saamiseks. Hageja palub kostjalt välja mõista
       varaline kahju 1077,37 eurot (kulutused 145 eurot, saamata jäänud töötasu 932,37
       eurot), mittevaraline kahju 6000 eurot ning viivis perioodi 15.04.2015 – 05.05.2015
       eest 26,47 eurot ja viivise TsMS § 367 alusel kuni põhinõude täitmiseni.
  2. Hageja tellis ööl vastu 21.02.2015 Taxify mobiilirakenduse kaudu kostjalt takso.
       Tellimuse võttis vastu sõiduk Audi A8 reg nr XXXXXX, mida juhtis SG (iseseisva
       nõudeta kolmas isik). Taksojuht pakkus teenust kostja nimel, kostja reklaamiga
       tähistatud taksoga ja kostja hinnakirja alusel. Hageja oli koos oma abikaasa SS-ga ja
       koos sõideti Pääsküla poole. Takso tegi vahepeatuse sularaha väljavõtmiseks ja SS
       andis kolmandale isikule 20 eurot. Hageja tahtis taksojuhilt seda raha tagasi saada kuni
       sõidu lõppemiseni. Kolmas isik keeldus raha tagastamisest ja hageja edasisest
       teenindamisest, väljus taksost, haaras hagejat õlast, tõmbas hageja taksost välja
       autoteele põlvili, põhjustades sellega hagejale füüsilist valu, kehavigastusi, hirmu ja
       alandust. Hageja vasak õlg sai vigastada ning hageja abikaasa kutsus kiirabi. Hagejal
       tuvastati arstliku läbivaatuse käigus tömptrauma tagajärjel õlaliigese distorsioon ja
       distensioon. Hageja oli seetõttu töövõimetuslehel 24.02.2015 kuni 31.03.2015.
       Hagejal jäi saamata töötasu summas 1888,92 eurot, millest haigekassa hüvitas 787,92
       eurot ja tööandja 168,63 eurot. Hageja nõuab kostjalt saamata jäänud töötasu 932,37
       eurot (1888,92 – 787,92 – 168,63). Hagejale on määratud tasuline füsioteraapia,
       maksumusega 29 eurot kord. Hageja on käinud füsioteraapias viiel korral ning
       kandnud sellega seoses kulutusi 145 eurot (5 x 29). Füüsiline valu, alandus, hingelised
       üleelamised ja kehavigastuste tekitamine on aluseks mittevaralise kahju nõudmiseks.
       Hageja hindab mittevaralise kahju suuruseks 6000 eurot.
  3. Hageja nõuab kostjalt kahju hüvitamist esmalt lepingulisel alusel. Hageja leidis, et tal
       oli kostjaga sõlmitud reisijaveoleping (võlaõigusseadus (VÕS) § 824 lg 1) ning kostja
       kasutas kolmandat isikut oma majandus- ja kutsetegevuses. Kostja vastutab kolmanda
       isiku poolt tekitatud kahju eest tsiviilseadustiku üldosa seaduse (TsÜS) § 132 lg-test 1
       ja 2 tulenevalt. Kui kahju ei ole lepinguga hõlmatud, siis palus hageja hinnata nõuet
       VÕS § 1044 lg-st 3 tulenevalt lepinguväliste sätete alusel.

Kostja vastuväited hagile


                                                                                          2(9)
   4. Kostja hagi ei tunnistanud, vaidles sellele vastu ja palus jätta menetluskulud hageja
      kanda.
   5. Kostja leidis, et poolte vahel ei ole lepingulisi suhteid. Leping on sõlmitud hageja ja
      FIE-na tegutseva kolmanda isiku vahel. Hagi on esitatud vale kostja vastu. Taxify
      mobiilirakenduse kliendiks on kolmas isik.
   6. Kostja ei kasuta kolmandat isikut oma majandus- ja kutsetegevuses. Kolmas isik
      osutab taksoveo teenust iseseisvalt ja oma majandustegevuse raames. Kostja ja
      kolmanda isiku vahel on 01.01.2015 sõlmitud kaubamärgi kasutamise leping ning
      sellel alusel on kolmandal isikul õigus kasutada üksnes kostja kaubamärki Amigo
      Takso. Kostja kui kaubamärgi omanik ei vastuta kolmanda isiku tegevuse eest.
      Kolmandal isikul on kehtiv taksoveo tegevusluba ja taksoveo sõidukikaart. Taksos
      oleval teenindajakaardil on kirjas lisaks taksojuhi nimele ka vedaja nimi ning
      tegevusloa andmed.
   7. Alternatiivselt leidis kostja, et hageja on avaldanud ebaõigeid asjaolusid. Arvestades
      aset leidnud sündmusi, sh hageja poolt kolmanda isiku ründamine, oli kolmandal
      isikul tulenevalt Tallinna taksoveo eeskirja lg 10 p-dest 1 ja 4 õigus reisija
      teenindamisest keelduda. Lisaks sellele oli hageja alkoholijoobes ja käitus
      ebaadekvaatselt. Kostja hinnangul ei ole tõendatud kolmanda isiku poolt lepinguliste
      kohustuste rikkumine ning hagejale kehavigastuste tekitamine.
   8. Kostja vaidles vastu ka tekkinud kahjule.

Iseseisva nõudeta kolmanda isiku seisukoht
    9. Kolmas isik vaidles hagiavaldusele vastu. Hageja oli alkoholijoobes. Hageja ja tema
        abikaasa vahel tekkis tüli ning kui hageja abikaasa lahkus, tuli hageja kolmandale
        isikule kallale. Ründe tõrjumiseks lükkas kolmas isik hagejat ja hageja kukkus. Hageja
        tuli ise taksost välja ning tema hagejat ei tirinud.
    10. Kolmas isik selgitas, et tema kasutab Taxify mobiilirakendust taksoteenuse
        osutamiseks. Ta kasutab kostja logo ja maksab kostjale logo kasutamise eest.

Esimese astme kohtu otsus
   11. Harju Maakohtu 16.12.2015 otsusega jäeti hagi rahuldamata ning menetluskulud
       hageja     kanda.     Maakohus      rahuldas    kostja    avalduse     menetluskulude
       kindlaksmääramiseks osaliselt ning mõistis hagejalt kostja kasuks välja menetluskulu
       1594,68 eurot.
   12. Poolte vahel on vaidlus selle üle, kas kostja vastutab kolmanda isiku käitumise ja
       temast tulenevate asjaolude eest ning kui kostja vastutab, siis on vaidlus varalise ja
       mittevaralise kahju tekkimises ja suuruses.
   13. TsÜS § 132 lg 1 kohaldamine eeldab, et hageja ja kostja vahel on reisijaveolepingust
       tulenev võlasuhe ning kostja kasutab kolmandat isikut pidevalt oma majandus- või
       kutsetegevuses, ehk kolmas isik osutab kostjale kestvusvõlasuhte raames teenust.
       Samuti peab kolmas isik olema käitunud viisil, mida saaks ette heita seda isikut
       majandus- või kutsetegevuses kasutavale isikule viimase poolt sõlmitud lepingu
       raames. TsÜS § 132 lg 2 kohaldamise eelduseks on, et kostja kasutab kolmandat isikut
       oma kohustuste täitmisel, st kostja kasutab kolmandat isikut alltöövõtjana.
   14. Hageja ja SS tellisid Taxify mobiilirakenduse kaudu takso. Tellitud takso uksel oli
       logo Amigo Takso. Kostja ja kolmas isik on väitnud, et kostja ei ole Taxify
       mobiilirakenduse kasutaja ning selle rakenduse kasutajaks on registreeritud kolmas
       isik. Samuti on arvel märgitud vedajaks ja tasu saajaks kolmas isik (tl 146, I kd).
       Hageja ei ole eeltoodud asjaolu vaidlustanud ega vastupidist tõendanud. Seega luges



                                                                                         3(9)
    kohus tuvastatuks, et hageja ei saanud läbi Taxify mobiilirakenduse tellida teenust
    kostjalt.
15. Kostja ja kolmanda isiku vahel on kaubamärgi kasutusleping, mis andis kolmandale
    isikule õiguse kasutada Amigo Takso kaubamärki (tl 148-149, I kd). Hageja
    kohustuseks oli tõendada, et kostja kasutas kolmandat isikut pidevalt oma majandus-
    või kutsetegevuses. Kohtu hinnangul ei saa omistada liiga suurt tähendust kostja
    elektronpostilt 06.04.2015 saadetud elektronkirjale (tl 25, I kd). Nimetatud
    elektronkirjas on kolmandat isikut nimetatud töötajana ning antud teada, et ta kasutab
    kostja kaubamärki. Nimetatud elektronkiri sisaldab välistavaid asjaolusid (et kolmas
    isik on töötaja, samas on ta FIE ja omab isiklikku taksoluba ning kasutab kostja
    kaubamärki) ning ilmselgelt ei saa elektronkirjas kasutatud sõnadele omistada mingit
    õiguslikku tähendust. Kostja on esile toonud asjaolud, et kostja ei kasuta kolmandat
    isikut oma majandus- ja kutsetegevuses. TsÜS § 132 lg 1 põhimõte on selles, et isik,
    kes tsiviilõiguslikes suhetes osalemiseks kasutab abilisi oma tegevuse laiendamiseks ja
    tulu teenimisel, peab kandma riske, mis tekivad selliste õigussuhete raames
    kolmandatele isikutele abiliste tegude (või tegevusetuse) tagajärjel. Ainuüksi
    kaubamärgi kasutamine ja samasugune hinnakiri ei täida TsÜS § 132 lg 1 eeldusi.
16. Kolmas isik on selgitanud, et vastavalt seadusele peab ta kasutama taksofirma
    hinnakirja, kuid ta saab kliendiga eraldi tasustamises kokku leppida (tl 188, I kd).
    Kolmanda isiku väidete kohaselt kasutab kolmas isik vaid kostja logo ja maksab
    kostjale logo kasutamise eest. Samuti auto, millega kolmas isik taksoteenust osutab, ei
    kuulu kostjale ning kolmas isik ei pea kostjale esitama teenuste osutamise eest
    aruandeid ega tasuma kostjale osa teenistusest saadud tulust. Hageja ei ole tõendanud,
    et kostja teenib kolmanda isiku poolt osutatud teenuste pealt endale tulu. Kaubamärgi
    kasutamise eest tasub kolmas isik kostjale kaubamärgi kasutuslepingu p 3.1 alusel
    fikseeritud tasu.
17. Isegi kui eeldada, et hageja tahtis tellida Taxify mobiilirakendusest kostja teenust ning
    kohale tuli kolmanda isiku takso, siis kolmanda isiku taksosse istumisel aktsepteeris
    hageja teenuse osutamise kolmanda isiku poolt. Kolmas isik pakkus hagejale teenuse
    osutamist ja hageja soovis, et kolmas isik viiks ta taksoga koju (VÕS § 16 ja § 20).
    Esitatud asjaoludel ei ole tõendatud TsÜS § 121 lg 2 eeldus, et kolmas isik osutas
    teenust ja sõlmis teenuse osutamise lepingu kostja nimel. Kohus ei ole tuvastanud, et
    kostja kasutas tsiviilõiguslikes suhetes osalemiseks, st oma tsiviilõiguste teostamiseks
    või tsiviilkohustuste täitmiseks, kolmanda isiku abi. Hageja ei tellinud läbi Taxify
    mobiilirakenduse teenust kostjalt, vaid kolmandalt isikult. Kostja ei ole
    reisijaveolepingu pooleks ning kolmas isik ei täinud kostja kohustust.
18. Ka siis, kui hageja nõuab kostjalt kahju hüvitamist kahju õigusvastase tekitamise
    sätete alusel, ei vastuta kostja kolmanda isiku eest. Nimelt eeldab VÕS § 1044 lg 3
    kohaldamine, et kostja on rikkunud lepingust tulenevat kohustust. Kohus tuvastas
    eelnevalt, et poolte vahel puudus lepinguline suhe. Kohus tõi välja, et VÕS § 1054
    kohaldamise eeldused kattuvad TsÜS § 132 kohaldamise eeldustega ning kohus on
    eelnevalt tuvastanud, et TsÜS § 132 kohaldamise eeldusi käesolevas asjas ei esine.
    Kuna maakohus ei tuvastanud kostja vastutuse esmast eeldust, siis ei käsitlenud kohus
    teisi kahju hüvitamise nõude aluseks olevaid asjaolusid.
19. Maakohus leidis, et kostja poolt TsMS § 462 lg 2 alusel esitatud taotlus tuleb
    rahuldada ja asendada jõustunud kohtuotsuses kostja nimi ja kaubamärk tähemärgiga
    X ning mitte avaldada kostja registrikoodi.
20. Maakohus jättis menetluskulud hageja kanda (TsMS § 162 lg 1). Maakohus rahuldas
    kostja avalduse menetluskulude kindlaksmääramiseks osaliselt ning mõistis hagejalt
    kostja kasuks välja menetluskulu 1594,68 eurot. Maakohus määras, et otsuse


                                                                                        4(9)
       jõustumisest kuni täitmiseni tuleb hagejal tasuda menetluskuludelt (1594,68 eurot)
       viivist VÕS § 113 lg 1 teises lauses ettenähtud ulatuses.

Apellatsioonkaebus
   21. Hageja palub apellatsioonkaebuses maakohtu otsuse tühistada ja saata asi uueks
       läbivaatamiseks samale esimese astme kohtule. Hageja palus jätta menetluskulud
       kostja kanda. Hageja palus täiendavate tõenditena võtta tsiviilasja materjalide juurde
       kostja 2014. majandusaasta aruande ja kirjavahetuse Taxify esindajaga.
   22. Maakohus on ebaõigesti kohaldanud materiaalõigust ja hinnanud tõendeid, mille
       tulemusena on maakohus ekslikult leidnud, et hageja ja kostja vahel ei ole sõlmitud
       lepingut ning kolmanda isiku tegevus ei ole omistatav kostjale.
   23. Maakohus leidis, et kolmas isik on majanduslikult sõltumatu, kuna taksoveoteenuse
       osutamise arvel on märgitud vedajaks kolmas isik ning tasu saajaks kolmas isik.
       Ühtegi arvet kostja ega kolmanda isiku poolt hagejale ei esitatud. Kohtule esitatud
       arvel on märgitud kuupäevaks 14.10.2015. Isegi kui eeldada, et arvel oleks märgitud
       vedajaks kolmas isik, ei ole arvelt üheselt võimalik välja lugeda, et tasu saajaks on
       kolmas isik. Samuti ei ole võimalik üheselt järeldada, kas arvel märgitud vedaja on
       vedaja ühistranspordiseaduse (ÜTS) tähenduses.
   24. Nimelt ÜTS § 6 lg 1 sätestab, et vedaja on ühistranspordi alal tegutsemiseks
       tegevusluba omav äriregistrisse kantud ettevõtja või mittetulundusühingute ja
       sihtasutuste registrisse kantud isik. ÜTS § 66 lg 1 kohaselt kehtestab taksoveol
       teenuste hinnad vedaja. Igale teenusele võib kehtestada üksnes ühe hinna. Tallinna
       taksoveo eeskirja § 7 lg 2 kohaselt kehtestab taksoteenuste tariifid vedaja.
   25. Kuna kostja hinnakiri kattub arvel toodud hindadega ning kolmas isik on kinnitanud,
       et ta peab järgima kostja poolt kehtestatud hinnakirja (kuigi seaduse järgi kehtestab
       hinnakirja vedaja ise), siis ei ole kolmas isik majanduslikult sõltumatu kehtestamaks
       ise taksoteenuste tariife. Seega võib järeldada, et tegelikuks tasu saajaks on kostja või
       vähemasti kolmanda isiku tasu sõltub kostja kehtestatud taksoteenuse hinnast.
   26. Ka kaubamärgi kasutamisleping näitab majanduslikku seotust kostja ja kolmanda isiku
       vahel. Kohtule esitatud kasutuslepingust nähtub, et kolmas isik maksab kostjale
       igakuiselt tasu summas 40 eurot kaubamärgi kasutamise eest. Sellest ei saa aga teha
       järeldust, et kostja ja kolmanda isiku vaheline võlasuhe sellega piirnebki.
   27. Hageja tõi välja, et kostja 2014. majandusaasta aruande kohaselt on kostja
       põhitegevuseks takso teenuste osutamine ning 2014. aastal oli kostja müügitulu 63 573
       eurot takso teenuse osutamiselt. Majandusaasta aruande kohaselt on 2014. aastal
       vastav müügitulu 100% laekunud taksoveo pealt.
   28. Kui eeldada, et kostja teenib taksoveo teenuse tulu puhtalt kaubamärgi kasutamise
       rentimise eest, siis peaks Tallinna piires tegutsema 132 taksojuhti Amigo Takso
       logodega, mis ei ole eluliselt usutav. Seega leiab hageja, et kostja teenib tulu lisaks ka
       taksoveo teenuse osutamiselt. Vastasel juhul kaotaks kostja poolt kehtestatud hinnakiri
       ka mõtte, mida kolmas isik on kohustatud järgima. Seega ei ole kolmanda isiku väited
       selle kohta, et ta ei pea esitama kostjale aruandeid teenitud tulu kohta ning tasuma
       kostjale teenistusest saadud tulu eluliselt usutavad.
   29. Samuti ei välista TsÜS § 132 või VÕS § 1054 kohaldamist asjaolu, et kolmas isik
       kasutab teenuse osutamisel isiklikku sõiduautot. Ka ei tee TsÜS § 132 vahet, mis
       õiguslikul alusel isiku majandus- ja kutsetegevuses kasutamine rajaneb (töösuhe,
       võlaõiguslik teenuse osutamise leping, FIE, äriühing). Seega FIE-na töötamine
       ettevõttes ei välista TsÜS § 132 ega VÕS § 1054 kohaldamist.
   30. Ebaõige on kostja ja kolmanda isiku väide, et kostja ei ole mobiilirakenduse Taxify
       kasutaja. Taxify-lt saadud vastuse kohaselt lõppes kostjal koostöö Taxify-ga märtsis


                                                                                            5(9)
       2015, kolmanda isikuga lõppes koostöö 07.06.2015. Samuti on vastuses märgitud, et
       ööl vastu 21.02.2015 on tehtud tellimus läbi Taxify süsteemi ning tellimuse võttis
       vastu kolmas isik, kandes Amigo Takso logo. Seega võttis kolmas isik tellimuse vastu
       kostja nimel, mitte enda nimel.
   31. Hagejal oli tahe sõlmida reisijaveoleping kostjaga mitte kolmanda isikuga. Teenuse
       tellimise ajal kajastus Taxify mobiilirakenduses kostja logo, sõidualustustasu ja
       sõidukilomeetri tariif. Seega oli kostja poolt tegemist tahteavaldusega avalikkusele
       sõlmida reisijaveoleping. TsÜS § 75 lg 2 teise lause kohaselt tuleb tahteavaldust, mis
       on suunatud avalikkusele, tõlgendada nii, nagu mõistlik isik seda mõistma pidi. Kuna
       tahteavalduses olid kajastatud kõik olulised lepingutingimused (kostja logo ja
       hinnakiri) tuleb seda mõista kui kostja pakkumust sõlmida leping. Hageja aktsepteeris
       kostja pakkumuse taksot tellides.
   32. Asjaolust, et sõidukis oleva teenindajakaardi kohaselt oli teenindajaks kolmas isik, ei
       saa eeldada, et sõidukisse sisenemisel ja sõidu alustamisel sõlmitakse leping kolmanda
       isikuga. ÜTS § 54 lg 4 kohaselt on taksovedu ilma taksoveoloa, sõidukikaardi ja
       teenindajakaardita keelatud. Seega on tegemist seadusest tulenevate nõuetega, mitte
       asjaoludega, mis viitaksid taksojuhi majanduslikule sõltumatusele.


Vastustaja seisukoht
   33. Kostja palub jätta apellatsioonkaebuse rahuldamata, maakohtu otsuse muutmata ja
       menetluskulud hageja kanda. Kostja palub jätta hageja poolt esitatud tõendid asja
       materjalide juurde võtmata.

Ringkonnakohtu põhjendused
   34. Tsiviilkolleegium, kuulanud ära menetlusosaliste seisukohad ja tutvunud tsiviilasja
       materjaliga, leidis, et maakohtu otsus tuleb TsMS § 657 lg 1 p 3 alusel tühistada
       menetlusõiguse normi olulise rikkumise tõttu. TsMS § 656 lg-te 1 ja 2 alusel tühistab
       ringkonnakohus esimese astme kohtu otsuse apellatsioonkaebuse põhjendustest ja
       selles esitatud asjaoludest olenemata ja saadab asja uueks arutamiseks esimese astme
       kohtule, kui esimese astme kohus on menetlusõiguse norme oluliselt rikkunud ja
       ringkonnakohtul ei ole võimalik puudust kõrvaldada.
   35. TsMS § 442 lg 2 sätestab nõuded otsuse põhjendavale osale, mille kohaselt otsuse
       põhjendavas osas märgitakse kohtu tuvastatud asjaolud ja nendest tehtud järeldused,
       samuti seadused, mida kohus kohaldas. Kohus peab otsuses põhjendama, miks ta ei
       nõustu hageja või kostja faktiliste väidetega. Kohus peab otsuses kõiki tõendeid
       analüüsima. Kui kohus mõnda tõendit ei arvesta, peab ta seda otsuses põhjendama.
   36. Maakohus asus seisukohale, et hagi on esitatud ebaõige kostja vastu ning jättis sel
       alusel hagi rahuldamata. Ringkonnakohus ei nõustu maakohtu järeldusega, et hagi on
       esitatud ebaõige kostja vastu.
   37. Ringkonnakohus nõustub maakohuga selles, et asjas on vaja kõigepealt tuvastada,
       kellega sõlmis hageja reisijaveo lepingu.
   38. Pooled on ühel meelel sellest, et leping sõlmiti hageja ja tema abikaasa taksosse
       istumisega, aadressi ütlemisega ja taksojuhi poolt tellimuse täitmiseks võtmisega ja
       tegemist on VÕS § 824 lg-s 1 sätestatud reisijaveolepinguga. Pooled vaidlevad selle
       üle, kas vedajaks lepingu kohaselt on kostja, kelle takso hageja oma Taxifay
       rakenduse kaudu tellis ja kelle logoga takso ka kohale sõitis või taksojuht, kes
       tegelikult tegutses füüsilisest isikust ettevõtjana.
   39. Hageja tugineb asjaolule, et sõlmis reisijaveolepingu just kostjaga, kelle nimel all
       kolmas isik teenust osutas. Hageja on välja toonud, et tal ei olnud tahet sõlmida


                                                                                         6(9)
    reisijaveoleping FIE SG-ga, vaid ta tellis takso mobiilirakenduse Taxify kaudu
    taksofirmalt OÜ Amigo Takso. Taxify kaudu takso tellimisel ilmus nähtavale Amigo
    Takso logo ja kilomeetri hind, mitte FIE SG nimi. Seega võttis tellimuse vastu Amigo
    Takso logo ja hinnakirja kandev sõiduk, mida juhtis kolmas isik SG. Kuna hageja
    tellis Amigo Takso, soovis ta lepingut sõlmida just kostjaga, mitte taksojuhiga.
40. Maakohus luges tuvastatuks, et hageja ei saanud läbi Taxify mobiilirakenduse tellida
    teenust kostjalt, kuna kostja ei ole Taxify mobiilirakenduse kasutaja, selle rakenduse
    kasutajaks on registreeritud kolmas isik ning samuti on arvel märgitud vedajaks ja tasu
    saajaks kolmas isik. Ringkonnakohus maakohtu järeldusega ei nõustu.
    Ringkonnakohtu arvates ei oma antud juhul tähtsust see, kes oli teenuse pakkujana
    registreeritud Taxify kasutajaks, kas kolmas isik või kostja, kuna kolmas isik pakkus
    oma teenust läbi Taxify rakenduse Amigo Taksona. Hageja ja kolmanda isiku väidetel
    valiti Taxify rakendusest just Amigo Takso, mille logo ja hinnakiri oli näha. Seda
    väidet pole kostja ümber lükanud. Kostja ega kolmas isik pole väitnud, et Taxify
    rakenduses oleks olnud näha, et selle taksoga osutab teenust FIE SG. Kostja poolt
    kohtule esitatud nn näidisarve (I kd, lk146), millele maakohus samuti tugines, ei ole
    ringkonnakohtu arvates lepingu sõlmimise asjaolude tuvastamisel üldse asjakohane
    tõend. Hagejale ei ole käesolevas asjas arvet esitatud, mistõttu näidisarve ei tõenda
    kuidagi lepingu sõlmimise asjaolusid ega hageja teadmist sellest, kellega ta lepingu
    sõlmis.
41. Maakohus märkis, et isegi kui eeldada, et hageja tahtis tellida Taxify
    mobiilirakendusest kostja teenust ning kohale tuli kolmanda isiku takso, siis kolmanda
    isiku taksosse istumisel aktsepteeris hageja teenuse osutamise kolmanda isiku poolt,
    kes pakkus hagejale teenuse osutamist ja hageja soovis seda. Maakohus leidis, et neil
    asjaoludel ei ole tõendatud TsÜS § 121 lg 2 eeldus, et kolmas isik osutas teenust ja
    sõlmis teenuse osutamise lepingu kostja nimel. Ringkonnakohus ei nõustu maakohtu
    poolt asjaoludega tuvastamisega. Antud juhul reklaamis kolmas isik end kui kostja
    nimel teenust pakkuv takso.
42. Kostja tugineb auto armatuurlauale paigaldatud teenindajakaardile (I kd, lk 144,145),
    millest hageja pidanuks aru saama, et vedajaks on taksojuht füüsilise isikuna, kes
    tegutseb oma nimel ja sõlmib oma nimel lepingu. Ühistranspordiseaduse § 54 lg 3
    kohaselt tõendab         teenindajakaart õigust töötada sõidukijuhina taksoveol.
    Teenindajakaardist iseenesest ei nähtu, kes on vedaja. Sellest, et teenindajakaardil on
    märgitud ka taksoveoloa number, ei selgu, kellele taksoveoluba on väljastatud ja kes
    on vedaja. Teenindajakaardi taksos paiknemine ei näita seda, et teenust osutab FIE,
    vaid teenindajakaart peab olema nähtaval kohal igas taksos. Tallinna taksoveo eeskirja
    § 11 lg 1 p 1 kohaselt on taksojuht kohustatud panema takso armatuurlaua paremale
    poole nähtavale kohale taksojuhi teenindajakaardi.
43. Kolmas isik ei ole kohtule väitnud, et ta oleks mingilgi moel teavitanud klienti sellest,
    et ta osutab teenust oma nimel FIE-na ning auto küljele kirjutatud Amigo Takso ei
    tähenda kliendi jaoks midagi.
44. Tunnistajana ütlusi andnud hageja abikaasa SS sai samuti aru, et leping sõlmiti Amigo
    Taksoga. Tunnistaja ütles: „ Tellisime Amigo Takso. Taxify,’s oli kirjutatud, et Amigo
    Takso. Auto uksel oli logo Amigo Takso ja oli takso plafoon. Taksojuht ei
    informeerinud, et ta ei ole Amigo Takso töötaja ja on FIE. Mina sain aru, et kasutasin
    Amigo Taksot“ (I kd, lk 191).
45. TsÜS § 132 lg 1sätestab, et isik vastutab teise isiku käitumise ja temast tulenevate
    asjaolude eest nagu oma käitumise või endast tulenevate asjaolude eest, kui ta kasutab
    seda isikut pidevalt oma majandus-või kutsetegevuses ja selle isiku käitumine ning
    temast tulenevad asjaolud on seotud isiku majandus-või kutsetegevusega.


                                                                                        7(9)
  46. Maakohus leidis, et kostja ja kolmanda isiku vahel oli sõlmitud kaubamärgi
      kasutusleping, mis andis kolmandale isikule üksnes õiguse kasutada Amigo Takso
      kaubamärki ning hageja ei ole tõendanud, et kostja kasutas kolmandat isikut pidevalt
      oma majandus- või kutsetegevuses.
  47. Ringkonnakohtu arvates ei tee TsÜS § 132 lg 1 vahet, mis õiguslikul alusel isiku
      majandus-ja kutsetegevuses kasutamine toimub.
  48. Kostja ja kolmas isik on sõlminud kaubamärgi kasutuslepinguks. Kaubamärgiks on
      äriühingu nimi Amigo Takso ja sisuks on see, et kostja lubas kolmandal isikul
      kasutada oma ärinime taksoveoteenuse osutamisel ja sai kolmandalt isikult selle eest
      igakuulist tasu. Kostja kinnitas ringkonnakohtu istungil, et töölepinguga töötavaid
      taksojuhte neil ei ole ja dispetšer vahendab FIE-de tellimusi, kaubamärki kasutatakse
      turunduse eesmärgil. Seega seisnebki kostja kui registreeritud taksoteenust osutava
      äriühingu majandustegevus kaubamärgi müümises FIE-dele, keda ta kasutab enda
      nimel taksoteenuse osutamiseks. Seega ei nõustu ringkonnakohus maakohtu
      järeldusega, et tõendatud ei ole, et kostja kasutab kolmandat isikut pidevalt oma
      majandustegevuses.
  49. Kostja andis kolmandale isikule kaks kleebist, millele on kirjutatud Amigo Takso ja
      mida kolmas isik kohustus kasutama selliselt, et need kleebitakse sõiduki mõlema
      esiukse välispoole keskele. Seega möönis kostja, et kolmas isik vajab kostja ärinime
      selleks, et esineda Amigo Taksona ja kutsuda Amigo Takso nimel kliente lepingut
      sõlmima. Seega talus kostja seda, et kolmas isik konkludentselt sõlmib tema nimel
      klientidega taksoteenuse osutamise lepinguid. Taksoveoteenuse lepingu sõlmimisel on
      kliendi jaoks tähtsad eelkõige teenindaja usaldusväärsus ja hind. Hageja soovis
      lepingut sõlmida just kostjaga ja kostja hinnaga ning seda kolmas isik talle ka pakkus.
  50. Lisaks kostja ärinime kasutamisele, kasutas kolmas isik ka kostja poolt kehtestatud
      hinnakirja. Kostja poolt esitatud näidisarvel on märgitud stardihinnaks 2 eurot,
      ootehinnaks 12 eurot/tunnis ning kilomeetri hinnaks 0,6 eurot, mis kattub kostja
      koduleheküljel (www.amigotakso.ee) oleva hinnakirjaga (I kd, lk 160). Kolmas isik
      kinnitas ka ringkonnakohtu istungil, et kasutab Amigo Takso hinnakirja. Kolmas isik
      väitis, et tal on autol Amigo Takso plafoon peal ja seepärast kasutab ta Amigo Takso
      tariife.
  51. Ringkonnakohtu arvates reguleerib antud olukorda TsÜS § 118 lg 2, mille kohaselt kui
      esindajana tegutseva isiku avaldused või käitumine mõjutavad teist isikut mõistlikult
      uskuma, et esindajana tegutsevale isikule on antud volitus tehingu tegemiseks, ning
      esindatav teab või peab teadma, et isik tegutseb tema nimel esindajana ja talus selle
      isiku sellist tegevust, siis loetakse, et esindatav on volituse andnud, samuti TsÜS § 121
      lg 2, mille kohaselt teise isiku ülesandel tema majandus-või kutsetegevuses kaupu
      müüv või teenuseid osutav isik loetakse volitatuks tegema kõiki tehinguid, mis on
      tavaliselt vajaliku selliste kaupade müümiseks või teenuste osutamiseks.
  52. Eeltoodule tuginedes jõudis ringkonnakohus järeldusele, et hageja tugineb
      õiguspäraselt asjaolule, et on reisijaveolepingu sõlminud kostjaga ja esitas kahju
      hüvitamise nõude õige isiku vastu.
  53. Sellest tulenevalt peab maakohus sisuliselt läbi vaatama ja lahendama lepingu
      rikkumisest tuleneva kahju hüvitamise nõude ning vajadusel ka alternatiivselt esitatud
      deliktilise kahju hüvitamise nõude.
  54. Menetluskulud jaotab maakohus vastavalt asja sisulise läbivaatamise tulemusele.


/allkirjastatud digitaalselt/   /allkirjastatud digitaalselt/   /allkirjastatud digitaalselt/
      Gaida Kivinurm                    Margo Klaar                      Tiit Kollom


                                                                                            8(9)
Jõustunud Riigikohtu 21.12.2016 otsuses toodud muudatustega


RESOLUTSIOON

1. Jätta Tallinna Ringkonnakohtu 8. juuni 2016 otsuse resolutsioon tsiviilasjas nr 2-15-
7631 muutmata, kuid muuta otsuse põhjendusi.

2. Jätta kassatsioonkaebus rahuldamata.

3. Arvata kassatsioonkaebuselt tasutud kautsjon riigituludesse.




                                                                                      9(9)

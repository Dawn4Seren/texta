                                                                        2-16-110799




                            KOHTUOTSUS
                          Eesti Vabariigi nimel


Kohus                             Tartu Maakohus
Kohtunik                          Roomet Sõnna
Otsuse tegemise aeg ja koht       26.oktoobril 2016 Võru kohtumaja
Tsiviilasja number                2-16-110799
Tsiviilasi                        Osaühing Aktiva Finants hagi H. K. vastu võlgnevuse
                                  nõudes
Hagi hind                         454,60 eurot
Pooled ja nende esindajad         Hageja Osaühing Aktiva Finants (registrikood
                                  xxxxxxxx, asukoht A. Weizenbergi 20 Tallinn
                                  Harjumaa, esindaja Kadri Timuska, Julianuse
                                  Õigusbüroo OÜ, e-post: jurist@julianus.ee),
                                  kostja H. K.      (isikukood xxxxxxxxxxx, elukoht
                                  xxxxxxxxxxxxxx-xxxxxxxxxxxxxxxxxxxxxx, e-post:
                                  Heiki@okopesa.ee)
Kohtuistungi aeg                  kirjalik menetlus

RESOLUTSIOON
Jätta Osaühing Aktiva Finants hagi H. K. vastu võlgnevuse nõudes rahuldamata.

Menetluskulude jaotus

Menetluskulud jätta OÜ Aktiva Finants kanda.

Edasikaebamise kord

Kohtuotsuse peale võib esitada apellatsioonkaebuse 30 päeva jooksul, alates otsuse
kättetoimetamisest, Tartu Ringkonnakohtule, kusjuures kaebus võidakse lahendada
kirjalikus menetluses, kui kaebuses ei taotleta selle lahendamist istungil.

HAGEJA NÕUE
Hagiavalduse kohaselt sõlmisid pooled 03.03.2008.a. laenulepingu, mille kohaselt hageja andis
kostjale laenu 1278,23 eurot, mille laenusaaja kohustus laenuandjale koos intressidega tagastama
lepingus toodud tingimustel. Kostja ei täitnud laenulepinguga võetud kohustust tagastada
laenusummat maksegraafikus kindlaksmääratud kuupäevadel, mistõttu hageja edastas kostjale
meeldetuletuskirjad ja ütles üles sõlmitud lepingu 26.10.2009. Kostja on võlgnevuse katteks
tasunud võlgnevuse põhiosa summas 1278,23 eurot, intresse 641,55 eurot ja viivist 220,35 eurot.
Vastavalt pooltevahelises lepingus kokkulepitud viivisemäärale oli kostja viivise võlgnevus alates
16.03.2010- hagi esitamiseni 03.08.2016 võlgnevuselt 1278,23 eurot 1278,23x0,022%x2332
päeva. Hageja on viiviste arvestamisel maha arvestanud tasutud viivise 220,35 eurot ja nõuab
kostjalt viiviseid 435,43 eurot. Kostjal on tasumata ka lepingutasu 19,17 eurot. Neil asjaoludel
palub hageja kostjalt välja mõista hageja kasuks viivise summas 435,43 eurot ja lepingutasu 19,17
eurot; väljamõistetud menetluskuludelt viivise VÕS § 113 lg 1 ettenähtud ulatuses menetluskulude
suuruse kindlakstegeva lahendi jõustumisest kuni täitmiseni.

KOSTJA VASTUVÄITED

Kostja vaidleb hagile vastu, sest hagi on aegunud, kuna TsÜS § 146 lg 1 kohaselt on tehingust
tuleneva nõude aegumistähtaeg 3 aastat. Peale selle oli kostja hagejale tasunud 2010.a. lõpuks
kokku 23 111,02 krooni, s.o. 1477,06 eurot, mis ületas talle antud laenusumma ning seega ei ole
võimalik, et 16.märtsi 2010.a. seisuga oli tasumata võlgnevus endiselt 1278,23 eurot (tl 39)

KOHTU TUVASTATUD ASJAOLUD JA NENDEST TEHTUD JÄRELDUSED

Pooled on nõus asja lahendamisega kirjalikus menetluses. Kohus määras asja lahendamisele TsMS
§ 403 lg 1 alusel kirjalikus menetluses (tl 46). Tartu Maakohtu 19.septembri 2016.a. määrusega
määrati pooltele tähtaeg 10 päeva kohtumääruse kättetoimetamisest, mille jooksul on pooltel
võimalik kohtule esitada avaldusi ja dokumente (tl 46). Hageja on kohtumääruse kätte saanud
20.09.2016 (tl 47), kostja 13.10.2016 (tl 50). Kostja on kohtu poolt määratud tähtajaks kohtule
esitanud taotluse ja pangakonto väljavõtte (tl 60-68).

Kohus leiab, et hagi ei kuulu rahuldamisele.

Kostja palub hagi rahuldamata jätta aegumise tõttu.

TsÜS § 146 lg 1 kohaselt on tehingust tuleneva nõude aegumistähtaeg kolm aastat. Aegumistähtaeg
algab TsÜS § 147 lg 1 esimese lause järgi üldjuhul nõude sissenõutavaks muutumisega ning nõue
muutub TsÜS § 147 lg 2 ja VÕS § 82 lg 7 esimese lause järgi sissenõutavaks alates ajast, mil
õigustatud isikul on õigus nõuda nõudele vastava kohustuse täitmist.

Kohus nõustub hagejaga, et hageja poolt esitatud nõue ei ole aegunud. Hageja poolt viidatud TsÜS
§ 158 lg 1,2 kohaselt peatub nõude aegumine ja algab uuesti kohustatud isiku poolt nõude
tunnistamisega. Nõude tunnistamine võib seisneda õigustatud isikule võlgnetava osalises
tasumises, intresside maksmises, tagatise andmises või muus teos. Asja materjalidest nähtuvalt on
kostja hageja nõude osalise tasumisega veel 07.07.2014 tunnustanud hageja nõuet. Seega algas
aegumistähtaeg uuesti 08.07.2014 ja nõue ei olnud hagi esitamise ajaks 03.08.2016 aegunud.



                                               2 (4)
VÕS § 101 lg 1 p 6 järgi võib võlausaldaja võlgnikult rahalise kohustuse täitmisega viivitamise
korral nõuda viivist. VÕS § 113 lg 1 järgi võib võlausaldaja rahalise kohustuse täitmisega
viivitamise korral nõuda võlgnikult viivitusintressi (viivis), arvates kohustuse sissenõutavaks
muutumisest kuni kohustuse täitmiseni. Viivise määraks loetakse käesoleva seaduse §-s 94
sätestatud intressimäär, millele lisandub kaheksa protsenti aastas. VÕS § 94 lg 1 kohaselt, kui
kohustuselt tuleb vastavalt seadusele või lepingule tasuda intressi, on intressimääraks poolaasta
kaupa Euroopa Keskpanga põhirefinantseerimisoperatsioonidele kohaldatav viimane intressimäär
enne iga aasta 1. jaanuari ja 1. juulit, kui seaduses või lepinguga ei ole ette nähtud teisiti. Kui
lepinguga on ette nähtud kõrgem intressimäär kui seadusjärgne viivisemäär, loetakse viivise
määraks lepinguga ettenähtud intressimäär.

Hageja palub kostjalt välja mõista viivised võlgnevuselt 1278,23 eurot alates 16.03.2010 kuni hagi
esitamiseni 03.08.2016. Kostja vaidleb sellele vastu, sest on põhivõlgnevuse juba enne
16.03.2010.a. tasunud.

Kostja poolt kohtule esitatud pangakonto väljavõttest (tl 62-68) ja hageja poolt esitatud kostja
maksete arvestusest (tl 43) nähtub, et kostja on hagejale 16.03.2016 seisuga tagastanud kokku
1349,29 eurot, mis ületab põhivõlgnevuse 1278,23 eurot suuruse. VÕS § 415 lg 2 kohaselt, kui
tarbija on teinud tarbijakrediidilepingu alusel makse, millest ei piisa kõigi sissenõutavaks
muutunud kohustuste täitmiseks, arvestatakse makse: 1) esimeses järjekorras võla sissenõudmiseks
tehtud kulude katteks; 2) teises järjekorras võlgnetava põhisumma katteks; 3) kolmandas
järjekorras intressi katteks; 4) neljandas järjekorras muude kohustuste katteks. Asja materjalidest
ei nähtu, et kostjalt oleks nõutud võla sissenõudmiseks tehtud kulutuste hüvitamist, mistõttu
võlgniku poolt tasutud summad tuli arvestada esmajoones põhivõla katteks. VÕS § 113 lg 6
kohaselt ei ole lubatud viivist nõuda intressi, sealhulgas viivise, ega muu raha kasutamise tasu
maksmisega viivitamise korral. Poolte vahel ei ole vaidlust, et käesolevaks ajaks on kostja ka
intresside tasumise kohustuse täitnud. Seega puudub alus kostjalt hageja kasuks täiendavalt viiviste
väljamõistmiseks.

Hageja nõuab lepingutasu summas 19,17 eurot. Hageja on ilmselt lepingutasu all mõelnud lepingu
sõlmimise tasu 300 krooni. Vastavalt pooltevahelise laenulepingu p-dele 1.1.2, 1.6.1 ja lisa nr 1
peeti lepingu sõlmimise tasu kinni juba 03.03.2008 kostjale ülekandmisele kuuluvast
laenusummast (tl 22-23), mida kinnitab ka hageja enda poolt esitatud kostja maksete loetelu (tl 43).
Seega ei ole põhjendatud teistkordne lepingu sõlmimise tasu kostjalt väljamõistmine.

Neil asjaoludel kohus leiab, et hagi tuleb jätta rahuldamata.

TsMS § 162 lg 1 kohaselt kannab hagimenetluse kulud pool, kelle kahjuks otsus tehti. Seega tuleb
TsMS § 162 lg 1 kohaselt jätta menetluskulud hageja kanda.

TsMS § 174 lg 1 kohaselt menetluskulude rahalise suuruse määrab menetluskulude jaotuse alusel
vajalikus ja põhjendatud ulatuses kindlaks asja menetlev kohus samas tsiviilasjas, millega seoses
kulud tekkisid. Kohus määrab menetluskulude rahalise suuruse kindlaks ka siis, kui
menetlusosalised ei esita menetluskulude kindlaksmääramise taotlust, võttes aluseks
menetluskulude nimekirja või tsiviilasja materjalid.


                                               3 (4)
Hageja taotleb kostjalt menetluskuluna välja mõista riigilõiv 100 eurot ning õigusabikulud 625
eurot, mis jäävad vastavalt kohtu poolt määratud menetluskulude jaotusele hageja enda kanda.
Kostja ei ole taotlenud menetluskulude hüvitamist, samuti ei nähtu asja materjalidest tema poolt
kantud menetluskulusid. Seetõttu ei ole põhjendatud kohtu poolt poolte menetluskulude rahalise
suuruse kindlaksmääramiseks.

/allkirjastatud digitaalselt/

Roomet Sõnna
Kohtunik




                                             4 (4)

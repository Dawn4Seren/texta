                         KOHTUMÄÄRUS
 Kohus                                 Tartu Ringkonnakohus
 Määruse tegemise aeg ja koht          20. jaanuar 2016, Tartu (kirjalik menetlus)
 Kriminaalasja number                  1-14-4128
 Kohtukoosseis                         Tiit Lõhmus, Mati Kartau, Aarne Sarjas


 Vaidlustatud kohtulahend              Tartu Maakohtu (Tartu kohtumaja) 17. detsembri 2015
                                       määrus süüdimõistetu Rauno Bosjanoki vangistusest
                                       tingimisi    enne     tähtaega vabastamise    kohta
                                       elektroonilise valve alla
 Kaebuse esitajad ja kaebuse liik      abiprokurör Meelis Juursoo, määruskaebus
RESOLUTSIOON
   1. Tühistada Tartu Maakohtu 17. detsembri 2015 määrus Rauno Bosjanoki
      vangistusest tingimisi enne tähtaega vabastamise kohta elektroonilise valve
      kohaldamisega.
   2. Jätta Rauno Bosjanok Tartu Maakohtu 16. jaanuari 2015 otsusega mõistetud
      karistuse kandmiselt tingimisi ennetähtaegselt elektroonilise valve kohaldamisega
      vabastamata.
   3. Rahuldada abiprokurör Meelis Juursoo määruskaebus.
   4. Välja maksta Advokatuurile eraldatud eelarveliste vahendite arvelt
      Advokaadibüroo Robert Sarv kaudu 144 (ükssada nelikümmend neli) eurot, sh
      käibemaks 20 (kakskümmend) eurot, vandeadvokaat Robert Sarvele
      määruskaebemenetluses riigi õigusabi osutamise eest.
   5. Punktis 4 nimetatud menetluskulud jäävas Eesti Vabariigi kanda, kuna
      ringkonnakohus teeb KrMS § 337 lg 1 p-s 4 sätestatud lahendi.


Edasikaebamise kord
KrMS § 384 lg 2 ja § 387 lg 1 kohaselt võib määrusele esitada määruskaebuse Tartu
Ringkonnakohtu kaudu Riigikohtule prokuratuur, advokaadist kaitsja või advokaadi
vahendusel teised kohtumenetluse pooled 15 päeva jooksul, alates päevast, mil isik sai
vaidlustatud määrusest teada või pidi teada saama.

Asjaolud ja menetluse käik
1. Tartu Maakohtu 16.01.2015 kohtuotsusega tunnistati Rauno Bosjanok süüdi KarS § 214 lg 2
p 4 järgi ja mõisteti karistuseks 4 aastat vangistust.
KarS § 68 lg 1 alusel arvati eelvangistusaeg karistusaja hulka ning karistuse kandmise
algusajaks loeti tema kahtlustatavana kinnipidamise aeg, s.o 27.11.2013.
Karistusaja algus 27.11.2013 ja karistusaja lõpp 27.11.2017.
                                              1
Maakohtu määrus
2. Tartu Maakohtu 17.12.2015 määrusega vabastati R. Bosjanok temale Tartu Maakohtu
16.01.2015 otsusega mõistetud vangistuse kandmiselt enne tähtaega elektroonilisele valvele
allutamisega 6-ks kuuks, määrates katseaja kuni 27.11.2017 koos allutamisega
käitumiskontrollile. R. Bosjanok on kohustatud järgima KarS § 75 lg-s 1 sätestatud nõudeid ja
lg 2 p-des 4, 7, 8, 9 sätestatud kohustusi. Maakohtu põhjendused olid järgnevad.
2.1. Käesolevaks ajaks on R. Bosjanok temale mõistetud karistusajast ära kandnud vähemalt
poole ning mitte vähem kui neli kuud. Samuti on ta andnud nõusoleku elektroonilise valve
kohaldamiseks. Seega on olemas KarS § 76 lg 2 p-st 1 tulenev formaalne alus tema vangistusest
ennetähtaegseks vabastamiseks koos elektroonilise valve kohaldamisega.
2.2. R. Bosjanokit on kriminaalkorras karistatud kahel korral. Praegu kannab ta karistust
grupiviisilise väljapressimise eest. Varasemalt on teda karistatud varguste eest, karistatus on
kustunud. R. Bosjanok kannab esimest korda vangistust. Vangla iseloomustuse kohaselt on
R. Bosjanoki poolt uue kuriteo toimepanemise tõenäosuseks 2 aasta jooksul 12% ja uue
vägivaldse kuriteo toimepanemise tõenäosuseks 2 aasta jooksul 29%. Vangistuses viibib ta
alates 27.11.2013.
R. Bosjanokil on kaks kehtivat distsiplinaarkaristust. 15.05.2015 käskkirjaga on R. Bosjanokit
karistatud isiklike vahendite arvel lisatoitlustamise õiguse keelamisega üheks kuuks, kuna
kasutas söögijagaja suhtes solvavat väljendit. 26.05.2015 käskkirjaga on R. Bosjanokit
karistatud isiklike vahendite arvel lisatoitlustamise õiguse keelamisega üheks kuuks, kuna
kasutas solvavat väljendit vanglaametniku juuresolekul. R. Bosjanoki poolt vangistuses toime
pandud distsiplinaarüleasutumised ei ole maakohtu hinnangul oma olemuselt nii rasked, et
mõjutaks tema ennetähtaegset vabastamist. Alates 2015 maist, s.o rohkem kui 7 kuu jooksul,
on R. Bosjanok karistust kandnud ilma probleemideta.
2.3. R. Bosjanokil on vabanemisel olemas kindel elukoht XXX linnas, millisel aadressil asuv
eramu kuulub tema emale ja kasuisale. Samas puudub tal vabanemisel kindel töökoht. Töökoha
olemasolu vabanemisel on oluline, kuna R. Bosjanok kannab vangistust kuriteo eest, mis on
toime pandud varalise kasu saamise eesmärgil. Kriminaalhooldaja arvamuse kohaselt on
vanemad nõus poega toetama materiaalselt seni, kuni viimane leiab endale töökoha. Vangla
iseloomustusest nähtub, et isiku majanduslik olukord on olnud rahuldav – ta on töötanud nii
Soomes kui ka Rootsis üldehituse peal – ja tal on olemas piisavad tööoskused, et vabaduses
hakkama saada. Kriminaalhooldaja hinnangul on R. Bosjanoki vabanemisjärgne elukoht
aadressil XXX linn sobiv elektroonilise valve kohaldamiseks. Seega on täidetud ka
elektroonilise valve kohaldamise formaalsed eeldused.
2.4. Positiivne on asjaolu, et R. Bosjanok on vangistuses viibides jätkanud hariduse
omandamist, õppides käesoleval hetkel gümnaasiumis. Samuti on isiklikus toimikus Valga
Kaugõppegümnaasiumi        15.11.2015      garantiikiri, mille kohaselt    on      Valga
Kaugõppegümnaasium nõus võtma R. Bosjanoki oma õpilaste nimekirja. Seega on tal võimalik
ka vangistusest vabanedes jätkata õpinguid.
2.5. Kuigi R. Bosjanok on toime pannud raske esimese astme kuriteo, on maakohtu hinnangul
võimalik ta karistuse kandmiselt ennetähtaegselt vabastada koos elektroonilisele valvele
allutamisega. R. Bosjanokil on olemas kõik eeldused, et vabaduses viibides edukalt hakkama
saada. Ta on viibinud vangistuses natuke üle kahe aasta, mis on piisav aeg, et ennast ühiskonna
silmis rehabiliteerida, arvestades tema väiksemat teopanust väljapressimise koosseisu
realiseerimisel. Kaks aastat on piisavalt pikk aeg ka selleks, et avaldada mõju R. Bosjanoki
edaspidisele käitumisele, arvestades seda, et tegemist on esimese reaalse vangistusega.
R. Bosjanok kinnitas, et ta soovib edaspidi selliseid olukordi vältida ega suhtle oma
kuriteokaaslastega. Seega on R. Bosjanok valmis oma käitumist muutma.

                                              2
2.6. Selleks, et uute kuritegude toimepanemise riski veelgi maandada, tuleb R. Bosjanokile
määrata kriminaalhooldaja poolt vajalikuks peetud kohustused: jätkata üldhariduse omandamist
Valga Kaugõppegümnaasiumis ja osaleda kriminaalhooldaja poolt vajalikuks peetavas
sotsiaalprogrammis. Samuti ei tohi ta suhelda kriminaalkorras karistatud isikutega ilma
kriminaalhooldaja sellekohase loata. Selleks, et R. Bosjanokil oleks võimalik edaspidi hoiduda
uutest kuritegudest, on eriti oluline, et ta ei jätkaks suhtlemist oma kuriteokaaslaste R.S. e, M.L.
ja D.P. ega. Samuti tuleb ta allutada elektroonilisele valvele, vastava nõusoleku on ta andnud.
Kuna R. Bosjanok on toime pannud tahtliku esimese astme kuriteo, on võimalik talle KarS §
751 lg 3 p 2 alusel määrata elektrooniline valve kestusega 1-12 kuud. Maakohus leidis, et 6
kuud on selleks piisav aeg, mille jooksul R. Bosjanokil on rangelt kontrollitud tingimustes
võimalus näidata, et ta soovib edaspidi elada õiguskuulekalt.
KarS § 76 lg 5 sätestab, et katseaeg määratakse ärakandmata karistusaja ulatuses, kuid mitte
lühemana kui 6 kuud. R. Bosjanoki karistuse kandmise aeg lõpeb 27.11.2017, mistõttu tuleb
katseaja lõpuks määrata nimetatud kuupäev, mis vastavalt KarS § 78 p-st 2 hakkab kulgema
kohtulahendi jõustumisest. Maakohus leidis, et R. Bosjanok tuleb allutada käitumiskontrollile
kogu katseajaks, et aidata tal hoiduda edaspidi uute kuritegude toimepanemisest.

Määruskaebus
3. Tartu Maakohtu määruse peale esitas määruskaebuse abiprokurör Meelis Juursoo, kes taotleb
Tartu Maakohtu 17.12.2015 määruse tühistamist ja süüdimõistetu R. Bosjanoki vabastamata
jätmist.
3.1. Määruskaebuses asuti seisukohale, et kohtumäärus süüdimõistetu R. Bosjanoki
vabastamiseks vangistusest tingimisi enne tähtaega elektroonilise järelevalve kohaldamisega
on antud juhtumil põhjendamatu ning maakohtu esitatud motiividega ei saa nõustuda.
3.2. Prokurör esitas maakohtule kirjalikult seisukoha, milles ei toeta süüdimõistetu vabastamist
tingimisi enne tähtaega elektroonilise järelevalve alla, kuna R. Bosjanoki suhtes ei esine
prokuröri arvates selliseid erandlikke asjaolusid, mis R. Bosjanoki vabastamist võimaldaksid.
R. Bosjanok on kriminaalkorras karistatud kahel korral ning käesolevaga kannab esimest
reaalset vangistuskaristust – tahtliku esimese astme kuriteo toimepanemise eest.
Kuritegude dünaamika on seejuures muutunud ühiskonnaohtlikumaks R. Bosjanokit on
varasemalt kriminaalkorras karistatud, mis näitab, et isik pole varasema karistuse järel tajunud
piisavalt ühiskonnaohtlikkust. Ka Tartu Vangla iseloomustus oli üldjoontes negatiivne (isiku
käitumine vangistuse ajal, omab 2 kehtivat distsiplinaarkaristust). Samuti ei anna R. Bosjanoki
isikuomadused ja hoiakud, toimepandud kuritegude iseloom, jätkuv kuritegelik käitumine ning
vangla iseloomustus - hinnangu alusel valitseb piisavalt kõrge risk uue vägivallakuriteo
toimepanemise võimalikkuse osas (29%) alust süüdimõistetut vabastada.
R. Bosjanok kannab vangistuskaristust tahtliku raske esimese astme kuriteo toimepanemise
eest, seejuures pole R. Bosjanok oma teo osas kordagi avaldanud kahetsust, ei ole tegu
tunnistanud ega väljendanud seaduserikkumisest arusaamist.
3.3. Antud juhul leiab prokurör, et R. Bosjanoki vangistusest tingimisi ennetähtaegne
vabastamine koos elektroonilisele valvele allutamisega ei ole käesoleval ajahetkel põhjendatud
ja leiab, et R. Bosjanoki vabastamine tingimisi enne tähtaega koos elektroonilisele valvele
allutamisega oleks ennatlik ning see oleks selgelt vastuolus karistuse mõistmise põhimõtetega,
mis riivaks oluliselt ka avalikkuse õigustunnet.
Prokurör ei ole veendunud, et R. Bosjanok suudaks vabaduses käituda seadusekuulekalt,
mistõttu ei saa nõustuda Tartu Maakohtu määruses ilmneva seisukohaga, et R. Bosjanoki
isikuga seonduvad vähesed positiivsed asjaolud kaaluks üles negatiivseid. Käesoleval hetkel ei
ilmne asjaolusid, mis annaksid alust järeldada, et andes R. Bosjanokile võimaluse kanda

                                                 3
karistust vabaduses, mööduks see edukalt. Süüdimõistetu pole kordagi väljendanud, et ta on aru
saanud oma tegudest ja nende negatiivsest mõjust. Isiku õiguspärane käitumine vangistuses on
üheks tingimisi enne tähtaega vangistusest vabastamise eelduseks. R. Bosjanokil on 2 kehtivat
distsiplinaarkaristust. Isik, kes on paigutatud kinnisesse asutusse, peab käituma vastavalt seal
kehtivatele reeglitele ning vältima distsiplinaarrikkumiste toimepanemist. Kui süüdimõistetu ei
suuda alluda vanglas kehtestatud korrale, siis ei ole reaalne, et ta suudab vabaduses alluda
kõigile kontrollnõuetele ja täita temale pandud kohustusi. Süüdistatav õigustab oma rikkumisi,
et vabaduses ei ole tegemist rikkumistega. Käesoleval hetkel on oluline, et süüdimõistetu ei
oska oma käitumist viia kooskõlla kehtiva korraga vanglas, seetõttu ei ole usutav, et ta suudab
seda teha vabaduses kehtiva korraga.
4. Tartu Ringkonnakohtu 05.01.2016 määrusega võeti prokuröri määruskaebus menetlusse ning
anti menetlusosalistele aega kuni 15.01.2016 esitada oma kirjalikke seisukohti ja taandusi
määruskaebuse lahendamisega seonduvalt.

Vastus määruskaebusele
5. Prokuröri määruskaebuse osas esitas oma seisukohad süüdimõistetu kaitsja, kes leiab, et
ükski määruskaebuses esitatud väide ei ole aluseks maakohtu määruse tühistamisele või
muutmisele. Maakohtu määrus on lõppjäreldustes õige ning määruskaebus ilmselgelt
põhjendamatu. Vastuses leitakse, et kustunud karistusandmeid ei tohi käesoleval juhul
arvestada, mistõttu ei ole võimalik prokuröril esitada määruskaebuses väidet justkui oleksid
süüdimõistetu teod muutunud „järjest“ ühiskonnaohtlikumaks. Maakohtu määruse põhjendused
on hästi jälgitavad, argumendid kaalukad ning süüdimõistetu ennetähtaegse vabastamise alused
hästi läbi kaalutletud. Prokurör ei ole määruskaebuses suutnud selgelt ega konkreetselt
osundada maakohtupoolsele kaalumisveale, sh vastuolule senise kohtupraktikaga. Seega tuleb
järeldada, et prokuröril puuduvad sisukad vastuväited või etteheited maakohtule.
Maakohus on kõige pädevam süüdimõistetu ennetähtaegset vabastamist otsustama, kuivõrd
maakohtu kohtunik oli ise kriminaalasja arutamise juures esimeses astmes ning tajus kõige
vahetumalt toimepandud teoga seotud asjaolusid: kohtunik tuvastas süüdimõistetu teopanuse,
kuriteo toimepanemise põhjused jne. Alusetu on väita, et süüdimõistetu ei ole aru saanud oma
teo tagajärgedest. R. Bosjanok on veenvalt selgitanud talle distsiplinaarkaristuse määramise
põhjuseid. Ennetähtaegne vabastamine süstiks R. Bosjanokisse lootust ja kindlustunnet, et riik
on pannud tähele tema pingutusi ning premeerib ennetähtaegse vabastamisega.


Ringkonnakohtu poolt tuvastatud asjaolud ja järeldused
6. Ringkonnakohus, tutvunud asja materjalidega, sh maakohtu määruse, määruskaebuse ja
vastusega määruskaebusele, leiab, et R. Bosjanoki puhul ei esine selliseid asjaolusid kogumis,
mis võimaldaksid tema ennetähtaegset vabastamist esimesel võimalusel elektroonilise valve
alla, mistõttu tuleb maakohtu määrus tühistada.
7. KarS § 76 lg 4 kohaselt arvestab kohus tingimisi enne tähtaega vangistusest vabastamise
otsustamisel kuriteo toimepanemise asjaolusid, süüdlase isikut, varasemat elukäiku ning
käitumist karistuse kandmise ajal, samuti tema elutingimusi ja neid tagajärgi, mida võib
süüdlasele kaasa tuua tingimisi enne tähtaega karistusest vabastamine.
R. Bosjanoki puhul on täidetud küll ennetähtaegse vabastamise formaalsed tingimused
elektroonilise valve alla, kuid kohtukolleegium on seisukohal, et süüdimõistetul ei ole
vabanemiseks täidetud materiaalsed eeldused.
8. Ringkonnakohus nõustub prokuröriga, et tulenevalt kuriteo asjaoludest, käitumisest karistuse
kandmise ajal ja süüdistatava isikust ei ole põhjendatud R. Bosjanoki ennetähtaegne
vabastamine.
                                               4
8.1. Kohtukolleegiumi hinnangul esineb R. Bosjanoki puhul ka positiivseid asjaolusid – tal on
vabanedes olemas garanteeritud elukoht, lähedaste toetus ning käesoleval ajal õpib ta
gümnaasiumis. Kõik KarS § 76 lg 4 sätestatud asjaolud ei ole ühe kaaluga ning juhul, kui
positiivseid asjaolusid esineb arvuliselt isegi rohkem, ei ole automaatselt tagatud kinnipeetava
vangistusest tingimisi ennetähtaegne vabanemine. Ringkonnakohus, kasutades seadusest
tulenevat kaalumisruumi nõustub prokuröriga, et ei esine selliseid asjaolusid kogumis võetuna,
mis tingiksid R. Bosjanoki ennetähtaegse vabastamise elektroonilise valve alla.
8.2. R. Bosjanok on toime pannud raske esimese astme kuriteo, kuid seejuures ei ole avaldanud
kahetsust ega väljendanud arusaama oma teo tagajärgedest. Puudub alus järeldada, et
süüdimõistetu on teinud mõistetud karistusest vajalikud järeldused ning mõistetud karistus
oleks oma eesmärgid täitnud. Vangla iseloomustusest tulenevalt on süüdimõistetul 2 kehtivat
distsiplinaarkaristust, s.o ebatsensuursete ja solvavate väljendite kasutamise eest teiste isikutega
suhtlemisel. R. Bosjanok õigustab end sellega, et talle vangistuses määratud
distsiplinaarkaristused ei oleks vabaduses karistatavad. Sisuliselt asub sellele seisukohale ka
maakohus, kes nendib, et süüdimõistetu poolt toimepandud üleastumised ei ole nii rasked, et
mõjutaks ennetähtaegset vabastamist. Ringkonnakohus sellega ei nõustu ja leiab sarnaselt
prokuröriga, et aluseks ei ole mitte n-ö distsiplinaarrikkumise sisu, vaid nõuete rikkumine
tervikuna. Kui süüdimõistetu ei ole võimeline vanglas alluma kehtestatud korrale, siis ei ole
eluliselt usutav, et ta oleks selleks võimeline ka vabaduses. R. Bosjanoki käitumine on
impulsiivne ja mõtlematu, mida näitavad ka distsiplinaarkaristused.
9. Ringkonnakohus leiab, et kaitsja vastuses määruskaebusele ei sisaldu selliseid asjaolusid ja
vastuväiteid, mis ajendaks kohut nõustuma maakohtu määruses esitatud põhjendustega
R. Bosjanoki vangistusest tingimisi ennetähtaegseks vabastamiseks. Kaitsja on vastuses
esitanud nägemuse justkui esmakordselt juhuslikel asjaoludel kuriteo toimepanijast, kes on
nüüdseks teinud resotsialiseerumise näol olulisi pingutusi ja on küps õiguskuulekale teele
naasmiseks. Arvestades kõiki hinnatavaid asjaolusid kogumis, leiab ringkonnakohus, et
R. Bosjanoki tingimisi vangistusest vabastamine oleks käesoleval ajal ennatlik. Tähelepanuta
ei saa jätta siiski süüdimõistetule süüks arvatud väljapressimise kuriteo raskeid tehiolusid
isikute grupis toimepanduna.
9.1. Käesoleval juhul on maakohtu määruses ja ka vastuses määruskaebusele jäetud
tähelepanuta vangistusest tingimisi ennetähtaegse vabastamise üldpõhimõte selles, et KarS §
76 lg 4 kohaselt peab kohus arvestama esmalt kuriteo toimepanemise asjaolusid.
Ringkonnakohus tutvus põhjalikult Tartu Maakohtu 16.01.2015 otsuse süüdimõistvate
asjaoludega süüdistuses KarS § 214 lg 2 p 4 järgi ning leiab järgmist. Kogutud tõendid
kinnitavad, et R. Bosjanoki näol oli tegemist väljapressijate grupi koosseisus aktiivselt osalenud
kurjategijaga pikemal ajaperioodil (2013 august kuni 2013 november). Väljapressimised olid
toime pandud mitme kannatanu suhtes, millede sisuks olid nn “klassikalised“
väljapressimisvõtted (karistusaktsioon, sõiduki rehvide läbitorkamine, ähvardus elule ja
tervisele ohtliku vägivallaga, elamu akende purustamine, sõiduki süütamine jne.).
9.2. Väljapressimine kui ohtlik kuriteoliik oli enamlevinud taasiseseisvumise algaastatel. Kuna
vabariigi õiguskaitseorganid on selles valdkonnas astunud järjekindlalt aktiivseid samme, siis
käesoleval ajal on nimetatud raske kuritegu muutunud suhteliselt harvaesinevaks. Seda enam
aga tuleb jõustruktuuridel ja ka kohtul ilmutada leppimatust ning astuda jõulise samme uue
põlvkonna võimalike väljapressijate ja nende kuritegude suhtes. Mõistetava karistusega tuleb
anda sellekohane kindel signaal analoogsete kuritegude toimepanijatele, samaaegselt teavitada
seaduskuulekat elanikkonda, et riik ei tule kergekäeliselt vastu väljapressimisi toime pannud
isikutele leebema karistuse kohaldamise suunal. R. Bosjanoki vangistusest vabastamine
praktiliselt ainult pärast poole mõistetud karistuse ärakandmist riivaks ilmselgelt ühiskonna
õiglustunnet. Samas peab ringkonnakohus kohaseks märkida, et R. Bosjanokile mõisteti
                                                 5
vangistus niigi alammääras (sanktsioonivahemik 4-12 aastat vangistust). Eelnevast tulenevalt
ei pea ringkonnakohus kohaseks kaitsja vastuse väidet, et riigil on käesoleval ajahetkel õige aeg
„premeerida“ R. Bosjanokit tema ennetähtaegse vangistusest vabastamisega.
9.3. Puutuvalt vastuses märgitusse, et maakohus on kõige pädevam süüdimõistetu
ennetähtaegset vabastamist otsustama, kuivõrd maakohtu kohtunik oli ise kriminaalasja
arutamise juures esimeses astmes ning tajus kõige vahetumalt toimepandud teoga seotud
asjaolusid, märgib ringkonnakohus järgmist. Mitmeastmeline kohtusüsteem annab
edasikaebeõiguse realiseerimiseks menetlusosalistele võimaluse kohtulahend edasi kaevata, kui
leitakse, et kohus pole ennetähtaegse vabastamise kõiki asjaolusid küllaldaselt kaalunud.
Käesoleval juhul on selline olukord tekkinud ja ringkonnakohus ei saa nõustuda R. Bosjanoki
ennetähtaegse vabastamisega eelkirjeldatud asjaoludel, seda isegi olukorras, kus maakohus on
asja üldmenetluses arutanud ja R. Bosjanokit menetluse vältel näinud.
9.4. Kaitsja vastuses rõhutatakse veel asjaolu, et kustunud karistusandmeid ei tohi
süüdimõistetu ennetähtaegse vabastamise küsimuse otsustamisel arvestada, mistõttu ei ole
võimalik prokuröril esitada määruskaebuses väidet justkui oleksid süüdimõistetu teod
muutunud „järjest“ ühiskonnaohtlikumaks. See seisukoht osutub ringkonnakohtu arvates siiski
ekslikuks, sest kohtul pole mingit keeldu arvestada ka lisaks kuriteo toimepanemise asjaoludele
KarS § 76 lg 4 kohaselt süüdlase isikut ja varasemat elukäiku, mis on käsitlemist leidnud ka
maakohtu määruses. Maakohus on samuti motiveerivas osas märkinud, et R. Bosjanokit on
kriminaalkorras karistatud kahel korral, varasemalt on teda karistatud varguste eest, karistatus
on kustunud.
10. Ringkonnakohtu hinnangul ei ole piisav, et R. Bosjanoki vanemad on valmis teda
materiaalselt toetama kuni töökoha leidmiseni. Arvestades, et süüdimõistetu on toime pannud
süüteo majandusliku kasu saamiseks, oleks vaja garanteeritud töökoha olemasolu, sest ka
vaatamata majanduslikult rahuldavale olukorrale pani süüdimõistetu toime käesoleva
kriminaalasja aluseks oleva kuriteo.
11. Kaitsja on esitanud kaitsjatasutaotluse riigi õigusabi tasu suuruse kindlaksmääramiseks,
milles taotleb tasu summas 216 eurot, sh käibemaks 36 eurot. Ringkonnakohus leiab, et
tasutaotlus sellises suuruses pole põhjendatud ning taotlus kuulub rahuldamisele osaliselt. Riigi
õigusabi osutamise eest makstava tasu arvestamise alused, maksmise kord ja tasumäärad ning
riigi õigusabi osutamisega kaasnevate kulude hüvitamise ulatus ja kord punkti 23 kohaselt
määratud kaitsja tasu määruskaebuse esitamise eest on 20 eurot iga poole tunni kohta, kuid
kokku mitte rohkem kui 120 eurot. Seega tuleb vähendada kaitsjatasu 120 eurole, millele
lisandub käibemaks 24 eurot, seega kuulub hüvitamisele 144 eurot.
KrMS § 175 lg 1 p 4 ja § 187 lg 1 alusel tuleb kaitsjatasu 144 eurot jätta Eesti Vabariigi kanda,
kuna ringkonnakohus tühistab maakohtu määruse.
12. Eeltoodud põhjustel ja juhindudes KrMS §-st 390 ja § 337 lg 1 p-st 4 tühistab
ringkonnakohus Tartu Maakohtu 17.12.2015 määruse, jätab R. Bosjanoki vangistusest
ennetähtaegselt elektroonilise valve kohaldamisega vabastamata ning rahuldab prokuröri
määruskaebuse.




        /allkiri/                      /allkiri/                      /allkiri/
       Tiit Lõhmus                   Mati Kartau                    Aarne Sarjas



                                                   6

                                                                                2-13-26316




                              KOHTUOTSUS
                                    EESTI VABARIIGI NIMEL

Kohus                           Tartu Maakohus

Kohtunik                        Roomet Sõnna

Otsuse tegemise aeg ja koht     18. aprill 2016.a , Võru kohtumaja

Tsiviilasi                      Förmann NT AS hagi Unipol Assicurazioni S.p.A. vastu
                                kindlustushüvitise 59 700 euro nõudes
Tsiviilasja hind                59 700 eurot

Pooled ja nende esindajad       Hageja Förmann NT AS            (registrikood xxxxxxxx, asukoht
                                Tootmise 1 Vastseliina alevik Vastseliina vald Võrumaa, seaduslik
                                esindaja Henni Nassar ja lepinguline esindaja v.adv. Alar Urm);
                                Kostja Unipol Assicurazioni S.p.A (asukoht Via Stalingrado 45
                                Bologna Itaalia Vabariik, esindaja ERGO Insurance SE,
                                registrikood xxxxxxxx, esindaja Vaho Vahkal)
Kohtuistungi toimumise aeg      10.veebruaril 2016

RESOLUTSIOON

rahuldada Förmann NT AS hagi Unipol Assicurazioni S.p.A. vastu.
Välja mõista Unipol Assicurazioni S.p.A.-lt Förmann NT AS kasuks 59 700 (viiskümmend üheksa
tuhat seitsesada) eurot.

Menetluskulude jaotus

Jätta menetluskulud kostja kanda.

Välja mõista Upipol Assicurazioni S.p.A.-lt Förmann NT AS kasuks menetluskulu 3470 (kolm
tuhat nelisada seitsekümmend) eurot.

Edasikaebamise kord
Kohtuotsusele on pooltel õigus esitada apellatsioonkaebus Tartu Ringkonnakohtule 30 päeva
jooksul alates kohtuotsuse apellandile kättetoimetamisest, kuid mitte hiljem kui viie kuu
möödumisel esimese astme kohtu otsuse avalikult teatavakstegemisest. Kaebus võidakse lahendada
kirjalikus menetluses, kui kaebuses ei taotleta selle lahendamist istungil.

Hageja nõue ja selle põhjendused
Hagiavalduse kohaselt sattus 2.novembril 2011.a. hagejale kuuluv sõiduk Scania (862TFO)
koos haagisega Kögel (192DY) Itaalias avariisse. Vastavalt Itaalia politsei koostatud raportile
leidis liiklusõnnetus aset kui veoauto numbrimärgiga CV479KT, läbides tunnelit nimega
„Citerna“, aeglustas äkitselt valitud sõidukiirust, mille tagajärjel muutsid kiirust ka talle
järgnenud veokid numbrimärkidega AW792TW, CB635AP ja hagejale kuuluv sõiduk
numbrimärgiga 862TFO ilma, et oleks toimunud kokkupõrget. Seevastu hagejale järgnenud
veoauto numbrimärgiga CY804XP ei märganud piisavalt kiiresti enda ees toimuvat ning kuna
sõidukite vahel puudus piisav pikivahe, sõitis veok tagant sisse hageja sõidukile
numbrimärgiga 862TFO. Selle tulemusena põrkus hageja sõiduk omakorda otsa eesolevale
sõidukile CB635AP, mis omakorda põrkas vastu tema ees olnud sõidukit AW792TW, mis
samuti sõitis otsa esimesele sõidukile CV479KT ehk tekkis ahelavarii. Peale eelkirjeldatud
liiklusõnnetuse toimumist lähenes õnnetuspaigale veel üks auto samast sõidusuunast
numbrimärgiga CJ098XJ, kellel omakorda ei õnnestunud piisavalt kiiresti pidurdada ning kes
põrkas otsa esimese õnnetuse põhjustanud sõidukile numbrimärgiga CY804XP, mille tagajärjel
said vigastada kaks inimest. Politseiraportist tulenevalt oli avarii põhjustajaks, mille tagajärjel
sai kahjustada hagejale kuulunud sõiduk, veoauto numbrimärgiga                  CY804XP, mille
kindlustusandjaks on hagejale teadaolevalt Unipol Assicurazioni S.p.A. Liiklusõnnetuse
tagajärjel tekkis hagejale kahju kokku summas 59 700 EUR: auto Scania reg nr 862TFO kahju
suurus 35 000 EUR, haagis Kögel reg nr 192DY kahju suurus 12 000 EUR; avariikohast
parklasse äravedu 3 500 EUR, auto ja haagise äravedu Itaaliast Eestisse 6 200 EUR, saamata
jäänud tulu 3 000 EUR. Liiklusõnnetuse toimumise järgselt pöördus hageja esmalt talle
kuulunud sõiduki kindlustanud kindlustusandja Ergo Kindlustuse AS poole, kellelt sai teada, et
vastavalt rahvusvahelistele kokkulepetele peab kahju hüvitama liiklusõnnetuse põhjustanud
sõiduki kindlustusandja. 16.novembril 2011.a. sai hageja Ergo Kindlustuse AS vahendusel
teada, et avarii põhjustanud Itaalia sõiduki numbrimärgiga CY804XP kindlustusandjaks on
Itaalia kindlustusselts Unipol Assicurazioni S.p.A, kelle määratud esindajaks Eestis on Ergo
Kindlustuse AS. 06.01.2012.a. esitas hageja Unipol Assicurazioni S.p.A esindajale Eestis Ergo
Kindlustuse AS-le kahju hüvitamise nõude ja kahju olemasolu tõendavad dokumendid.
09.01.2012.a. teatas Ergo Kindlustuse AS hagejale, et hageja nõue on edastatud vastutavale
Itaalia kindlustusseltsile Unipol Assicurazioni S.p.A, kes informeeris Ergo Kindlustuse AS, et
enne kahju hüvitamise üle otsustamist soovitakse siiski ära oodata lõplik politseiotsus. Peale
seda on Ergo Kindlustuse AS ja Förmann NT AS vahel toimunud pidev kirjavahetus, milles
hageja on järjepidevalt küsinud informatsiooni kindlustuskahju hüvitamise kohta, kuid selget
vastust ei saanud hageja ligikaudu nelja kuu jooksul ning seda suuresti tulenevalt asjaolust, et
Unipol Assicurazioni S.p.A poolt venitati konkreetse vastuse andmisega. 25.04.2012.a. teatas
Ergo Kindlustuse AS, et Itaalia kindlustusselts Unipol Assicurazioni S.p.A on keeldunud kahju
hüvitamisest leides, et liiklusõnnetuse eest vastutavaks sõidukiks on sõiduk nr CJ098XJ, mis
on kindlustatud Itaalia kindlustusseltsi Helvetia poolt, mida Eestis esindavaks
kindlustusseltsiks on Pandi Balt Eesti filiaal. 08.05.2012.a. pöördus hageja kahju hüvitamise
nõudega Pandi Balt Estonia AS poole. 04.06.2012.a. laekus Pandi Balt Estonia AS-lt vastus,
mille kohaselt ei ole võimalik kindlustusseltsi Helvetia sõnul Förmann NT AS nõuet rahuldada,
kuna liiklusõnnetuse põhjustajaks oli sõiduk numbrimärgiga CY804XP (kindlustusandja
UNIPOL Assicurazioni S.p.A), mille esindajaks Eestis on ERGO Kindlustuse AS.
18.06.2012.a. on ERGO Kindlustuse AS saatnud Förmann NT AS-le e-kirja, millest nähtub, et
Itaalia kindlustusseltside Unipol Assicurazioni S.p.A ja Helvetia vahel on vaidlus selle üle, kes
antud juhul peab hagejale kahju hüvitama. 29.06.2012.a.esitas hageja kahju hüvitamise nõude
Eesti Liikluskindlustuse Fondile. 09.07.2012.a. laekus Förmann NT AS-le vastus Eesti
Liikluskindlustuse Fondist, mille kohaselt tegi Eesti Liikluskindlustuse Fond päringu Itaalia
garantiifondile ja sai vastuseks, et kahju põhjustanud sõiduk on sõiduk reg. märgiga CY804XP,
kelle kindlustusandjaks on Unipol Assicurazioni S.p.A. Samuti soovitas Eesti
Liikluskindlustuse Fond pöörduda hagejal uuesti Ergo Kindlustuse AS poole, kes on Unipol
Assicurazioni S.p.A esindajaks Eestis. 13.08.2012.a. on Ergo Kindlustuse AS teatanud, et kuna

                                                2
Unipol Assicurazioni S.p.A keeldub kahju hüvitamisest, on hagejal võimalus pöörduda
nimetatud kindlustusseltsi vastu kohtusse. 17.08.2012.a. pöördus hageja uuesti päringuga ka
Eesti Liikluskindlustuse Fondi poole. 30.08.2012.a. on Eesti Liikluskindlustuse Fond vastuseks
17.08.2012.a. päringule teatanud, et Eesti Liikluskindlustuse Fondil puudub kohustus hageja
nõude täitmiseks, kuna vastavalt liikluskindlustuse seaduse § 49¹ võib kannatanu esitada nõude
Garantiifondi vastu juhul, kui kannatanu ei ole saanud põhjendatud vastust kindlustusandjalt
või tema nõuete käitlejalt. Eesti Liikluskindlustuse Fond viitab ka sellele, et nemad on teinud
päringu Itaalia Hüvitusorganile küsimusega, kes peaks hageja kahjujuhtumi menetlemisega
tegelema ning nende saadetud vastuses on viidates politseiraportile teatatud, et vastutavaks
kindlustusandjaks on UNIPOL Assicurazioni kindlustusvõtja. 14.09.2012.a. on hageja
lepinguline esindaja pöördunud veelkord Eesti Liikluskindlustuse Fondi poole, kuivõrd
tegelikkuses ei ole hagejale edastatud põhjendatud vastust kahju hüvitamisest keeldumise
kohta, mistõttu lasub kahju hüvitamise kohustus Eesti Liikluskindlustuse Fondil. 06.11.2012.a.
on Eesti Liikluskindlustuse Fond teatanud hagejale, et nad on pöördunud Itaalia hüvitusorgani
poole, kes on vastava teate edastanud Unipol Assicurazioni S.p.A-le põhjendatud vastuse
tegemiseks. Eesti Liikluskindlustuse Fondi sõnul teatas 18.09.2012.a. Itaalia hüvitusorgan, et
Unipol Assicurazioni S.p.A jääb oma seisukoha juurde ning keeldub kahju hüvitamast.
06.03.2013.a. on hageja lepinguline esindaja pöördunud Eesti Liikluskindlustuse Fondi poole,
et viimane edastaks hagejale Itaalia hüvitusorgani poolt esitatud seisukohad seonduvalt antud
kindlustusjuhtumiga, samuti Itaalia hüvitusorgani 18.09.2012.a. kiri. Ühtlasi on teavitatud, et
hageja ei ole saanud kohustatud kindlustusandjalt kahju hüvitist ega põhjendatud vastust,
mistõttu peaks hüvitise maksma Eesti Liikluskindlustuse Fond, kellel omakorda tekib
tagasinõudeõigus kahju põhjustaja riigi hüvitusorgani vastu. 06.03.2013.a. on Eesti
Liikluskindlustuse Fond esitanud vastuse hageja 06.03.2013.a. päringule ning edastanud
päringus küsitud Itaalia Hüvitusorgani vastused. Ühtlasi on teatatud, et Itaalia Hüvitusorgani
vastuste kohaselt ei antud Eesti Liikluskindlustuse Fondile õigust kahjude käsitlemiseks, kuna
Itaalia Hüvitusorgani seisukoha kohaselt on vastutuse küsimus lahendamata ja ei ole selge
kahjuhüvitamiseks kohustatud kindlustusandja. Itaalia Hüvitusorgani vastuse kohaselt puudub
võimalus kohtuväliselt välja selgitada kahjuhüvitamiseks kohustatud kindlustusandjat.
Vastavalt Itaalia politseiotsusele on antud juhul vastutavaks sõidukiks veok numbrimärgiga
CY804XP, mille kindlustusandjaks on Itaalia kindlustusselts Unipol Assicurazioni S.p.A.
Samuti on Itaalia Garantiifond edastanud omapoolse seisukoha Eesti Liikluskindlustuse
Fondile, mille kohaselt on nende hinnangul vastutavaks kindlustusandjaks Unipol
Assicurazioni S.p.A. Nähtuvalt Itaalia politsei poolt koostatud raportist põhjustas
liiklusõnnetuse sõiduk numbrimärgiga CY804XP, mis sõitis otsa hagejale kuuluvale veokile,
põhjustades sellega ahelkokkupõrke. See, et peale ahelkokkupõrke toimumist sõitis õnnetuse
põhjustanud veokile CY804XP omakorda otsa sõiduk numbrimärgiga CJ098XJ, ei muuda
antud juhul sõiduki CY804XP vastutust hageja ees, kuna nimetatud avarii toimus peale seda,
kui sai kannatada hageja sõiduk ning sõidukite CY804XP ja CJ098XJ vaheline kokkupõrge ei
kahjustanud kuidagi hagejale kuulunud sõidukit. Esitatud dokumentidest nähtuvalt, muuhulgas
tulenevalt Itaalia politsei otsusest ja Itaalia Garantiifondi seisukohast, on vastutavaks sõidukiks
sõiduk numbrimärgiga CY804XP, mille osas on kindlustusandjaks Unipol Assicurazioni S.p.A.
Seega on nimetatud kindlustusselts kohustatud hüvitama hagejale tekitatud kahju. 08.08.-
09.08.2012.a. on toimunud kirjavahetus ERGO Kindlustuse AS ja Unipol Assicurazioni S.p.A.
esindajate vahel, millest nähtuvalt on püüdnud ka ERGO Kindlustuse AS esindaja saada
Unipol Assicurazioni S.p.A. esindajalt informatsiooni kahju hüvitamisest keeldumise kohta
ning Unipol Assicurazioni S.p.A. esindaja on vastanud, et nende vastus on esitatud
24.04.2012.a. e-kirjaga ning rohkem põhjendusi ei peeta vajalikuks esitada. Unipol
Assicurazioni S.p.A. on 24.04.2012.a. e-kirjas teatanud, et nad on läbi vaadanud kõik
materjalid ning teatavad, et nad ei saa teostada kahjuhüvitise väljamakset, kuivõrd nende
hinnangul on kahju põhjustajaks teise kindlustusvõtja auto. Kuigi Unipol Assicurazioni S.p.A.
loeb antud otsust n-ö põhjendatud otsuseks, siis hageja hinnangul ei ole Unipol Assicurazioni

                                                3
S.p.A. 24.04.2012.a. e-kirjaga vastamine põhjendatud otsus (puuduvad viited tõenditele,
vaidlustamise korrale, kohaldatavale õigusele jms). Itaalia politsei raporti kohaselt on
vastutavaks pooleks Unipol Assicurazioni S.p.A. juures kindlustatud sõiduk DAF reg.märgiga
CY804XP. Tulenevalt eeltoodust palub hageja mõista välja kindlustusseltsilt Unipol
Assicurazioni S.p.A hageja kasuks kindlustuskahju hüvitise summas 59 700 eurot.

Kostja vastuväited

Kostja oma kirjalikus vastuses hagile (tl 96-97) leiab, et 02.11.2011 toimus Itaalias

liiklusõnnetus, milles osales kuus sõidukit. Hageja sõiduk oli tagantpoolt kolmas ja kostja

kindlustusvõtja sõiduk tagantpoolt teine. Kostja keeldus hagejale kahju hüvitamast, sest kostja

hinnangul nende kindlustusvõtja kahju põhjustamise eest ei vastuta. Kostja on seisukohal, et

politsei ei ole oma raportis arvestanud kõikide tõenditega. Kostja juhib tähelepanu, et

liiklusõnnetuse osalised on selgitanud, et nad kogesid kokkupõrget pidurdamise, mitte

paigalseisu ajal ja nad tundsid vaid ühte kokkupõrget. Kui kokkupõrge oleks hageja versiooni

järgi aset leidnud, oleksid eespool olevad juhid pidanud aga tundma kahte kokkupõrget. Kostja

hinnangul vastutab liiklusõnnetuse põhjustamise eest seega viimase sõiduki juht, kelle

tsiviilvastutus on kindlustatud itaalia kindlustusseltsis Helvetia. Isegi kui liiklusõnnetuse eest

vastutaja ei oleks selge, ehk ei oleks võimalik tuvastada, kumb hageja sõidukist tahapoole

jäävast sõidukist liiklusõnnetuse põhjustas, siis ei ole hageja esitanud ühtegi õiguslikku

põhjendust ega normi, mille alusel oleks just kostjal hagejale kahju hüvitamise kohustus.

Kohtu seisukoht ja põhjendused

Kohus leiab, et hagi on tõendatud ja kuulub rahuldamisele.


Kohus nõustub hagejaga, et antud asjas sätestab kohaldatava õiguse valiku reeglid Euroopa
Parlamendi ja Nõukogu 11.juuli 2007.a. määrus nr 864/2007/EÜ lepinguväliste võlasuhete
suhtes kohaldatava õiguse kohta ehk Rooma II määrus. Tulenevalt määruse artiklist 2 p 1
kohaldatakse määrust muuhulgas lepinguvälise kahju tekitamise juhtudel. Rooma II määruse
artikkel 4 p 1 näeb ette, et kohaldatakse selle riigi õigust, kus kahju tekkis. Seega allub antud
kahjujuhtumi lahendamine Itaalia õigusele. Tulenevalt Euroopa Parlamendi ja Nõukogu
direktiivi 2009/103/EÜ preambula punktist 32 võib kannatanud osapool alustada
kohtumenetlust tsiviilvastutuskindlustuse pakkuja vastu liikmesriigis, kus on tema alaline elu–
või asukoht. Tulenevalt direktiivi 2009/103/EÜ artiklist 18 liikmesriigid tagavad, et artiklis 3
osutatud kindlustusega kaetud sõidukite põhjustatud õnnetustes kannatanutel on
kindlustusseltsi vastu vahetu nõudeõigus, mis katab vastutava isiku tsiviilvastutuse.



                                                4
Itaalia Vabariigi tsiviilkoodeksi § 2054 kohaselt sõidukijuht, kes ei sõida mööda rööpaid,
vastutab tema poolt tekitatud isikukahju ja varakahju eest, mis on tekitatud sõiduki käitamisel,
välja arvatud juhul, kui ta tõendab, et tal ei olnud võimalik kahju tekitamist vältida. Sõidukite
kokkupõrke korral eeldatakse, kuni vastupidise tõendamiseni, et iga sõidukijuhi panus
kahjusündmuse toimumisele ja sõidukitele kahju tekkimisele on võrdne. Sõiduki omanik või
valdaja või omandireservatsiooniga ostja vastutab solidaarselt sõiduki käitajaga, välja arvatud
juhul, kui ta tõendab, et sõidukit käitati vastuolus tema tahtega. Käesolevas sättes nimetatud
isikud vastutavad ka kahju eest, mille põhjuseks oli sõiduki tootmisviga või hooldamisviga.

Poolte vahel ei ole vaidlust selles, et kostja oli sõlminud liikluskindlustuslepingu veoauto
numbrimärgiga CY804XP valdaja vastutuse kindlustamiseks; 2.novembril 2011 toimus Itaalias
liiklusõnnetus, mille käigus sõitis veoauto numbrimärgiga CY804XP tagant otsa hagejale
kuuluvale sõidukile Scania 862TFO koos haagisega Kögel 192DY; tegemist oli
kindlustusjuhtumiga, kus toimus mitme sõiduki ahelkokkupõrge. Samuti ei ole poolte vahel
enam vaidlust selles, et Itaalia kindlustusseltsi Unipol Assicurazioni S.p.A esindajaks Eestis on
ERGO Insurance SE (endine Ergo Kindlustuse AS).

Kostja väidete kohaselt vastutab liiklusõnnetuse põhjustamise eest viimase sõiduki juht, kelle
tsiviilvastutus on kindlustatud Itaalia kindlustusseltsis Helvetia.

Politseiraporti (tl 14-17, tõlge tl 57-61) kohaselt on kokkupõrke asjaolusid uurinud Itaalia
politsei menetlejad teinud kindlaks järgmised asjaolud: „Lähenedes umbkaudu kilomeetritele
248+800 asuvale sirgele tunnelile, nimega „CITERNA“, veoauto juht A/B läbides tunnelit
„Citerna“ märkas tema ees aeglasemalt liikunud sõidukit ning aeglustas äkitselt ka enda valitud
sõidukiirust, mille tagajärjel muutsid kiirust ka talle järgnenud sõidukid C/D, E/F ja G/H (Eesti
sõiduk) Järeltulev sõiduk „I/L“ ei märganud piisavalt kiiresti enda ees toimuvat ning kuna
sõidukite vahel puudus piisav pikivahe, sõitis veok suure hooga tagant sisse välismaa sõidukile
„G/H“, mille tagajärjel tekkis ahelavarii. „G/H“ põrkas vastu tema ees olnud sõidukit „E/F“,
mis omakorda põrkas vastu sõidukit „C/D“, mis paiskus otsa sõidukile „A/B“. Seejärel
peaaegu vahetult jõudis vasakult õnnetuskohale sõiduk „M“, mis sõitis vastu sõiduki „I/L“
tagumist otsa.“ Raportis nimetatud sõiduk I/L on kostja kindlustatud sõiduk numbrimärgiga
CY804XP. Raportis nimetatud sõiduk G/H on hagejale kuuluv sõiduk. Hageja poolt kohtule
esitatud hageja autot juhtinud Marko Asseri seletusest (tl 118) nähtub, et Firenze-Gologna
autotrassil tunnelis AS Förmann NT kuuluvat veoautot juhtides, jäi tema ees sõitnud veduk
VOLVO seisma, M. Asser suutis peatada auto enne kokkupõrget eesseisva autoga. Mõni hetk
hiljem sõitis tagant otsa täiel kiirusel koormatud veoauto DAF, mille tagajärjel paiskus M.
Asseri juhitud auto otsa ees seisvale autole. Selle tagajärjel muutus sõidukõlblikuks nii veduk
kui haagis; kohale kutsuti puksiirabi ja sõiduk viidi politsei parklasse.

Kostja on esitanud kolme sõidukijuhi tunnistused koos tõlgetega (tl 98-102). Sõiduki
CV479KT poolhaagisega juht El Aslani Salah seletab, et Citerna tunnelis peatus järsku tema
ees liikuv sõiduk ja ka selle ees sõitnud sõiduk, mistõttu ta vähendas kiirust, peatudes autorivis.
Kohe peale peatumist tundis ta, et talle sõideti tagant sisse, sõidukist väljudes märkas ta, et
talle on otsa sõitnud veok. Numbrimärki AW792TW kandva sõiduki VOLVO FH 12
poolhaagisega juht Copolla Gerardo kinnitab, et tunneli juurdepääsu juures vähendasid tema
ees liikunud sõidukid kiirust, ka tema vähendas kiirust, kui järsku sõideti talle tagant sisse,
kokkupõrke tagajärjel paiskus ta ettepoole ja rammis ees liikunud sõidukit. Numbrimärki
CB635AP kandva sõiduki VOLVO FH12 treileriga juht B. Dumitru on andnud selgitusi, mille
kohaselt Citerna tunneli sissepääsu juures vähendasid tema ees liikuvad veokid järsku kiirust,
tema järel liikuv sõiduk sõitis talle järsku sisse, mille tagajärjel ta paiskus ette ja rammis
eessõitjat. Kohus leiab, et nimetatud seletused on kooskõlas M. Asseri seletuste ja
politseiraportiga. Asjaolu, et vasakult sõitnud Mercedes 1229 (reg. nr CJ098XJ) juht sõitis

                                                5
vastu DAF TE47XS (reg. nr CY804XP) haagisega Schmitz tagaotsa, mille tagajärjel ilmselt on
politseiraportist nähtuvalt haagise äär ära sõidetud, külmutusseade kahjustatud, külgsein
kahjustatud ja eest ära, ei tähenda ilmtingimata, et kõik teised sõidukijuhid oleksid pidanud
tundma kahte kokkupõrget. Kohtule ei ole esitatud tõendeid selle kohta, et sõiduki
numbrimärgiga CJ098XJ juht, kelle tsiviilvastutus on kindlustatud kindlustusseltsis Helvetia,
tekitas sõidukile CY804XP otsa sõites ahelavarii, mille tagajärjel lükkus ka kostja sõiduk
vastu hageja sõidukit. TsMS § 230 lg 1 kohaselt peab kumbki pool hagimenetluses tõendama
neid asjaolusid, millele tuginevad tema nõuded ja vastuväited, kui seadusest ei tulene teisiti.
Kostja väide, et kostja kindlustatud sõiduki CY804XP juht jäi seisma enne hageja sõidukile
otsasõitu ja ahelkokkupõrke põhjustas sõiduki Mercedes CJ098XJ juht, on paljasõnaline ja
tõendamata ning vastuolus Itaalia liikluspolitsei poolt kindlaks tehtud asjaoludega.

Kohus nõustub hagejaga, et Itaalia liikluspolitsei poolt on kindlaks tehtud, et õnnetuse
põhjustaja oli kostja kindlustusvõtja, kes ei hoidnud hageja sõidukiga ohutut pikivahet, ta ei
märganud piisavalt kiiresti enda ees toimuvat ning sõitis suure hooga tagant sisse hagejale
kuuluvale sõidukile. Hageja on tõendanud Itaalia liikluspolitsei poolt koostatud raportiga ja M.
Asseri seletusega, et liiklusõnnetuse põhjustas kostja kindlustatud sõiduki juht, kes ei hoidnud
eessõitva hageja sõidukiga piisavat pikivahet. Kostja sõidukijuht on tekitanud hagejale kahju,
sõites hagejale kuuluvale sõidukile ja haagisele tagant otsa. Seega vastutab kostja
kindlustusvõtja sõidukijuht vastavalt Itaalia tsiviilkoodeksi artiklile 2054 hagejale tekitatud
kahju eest.

Seega põhjustas hagejale tekkinud kahju kostja kindlustusvõtja tegu: kostja kindlustusvõtja ei
hoidnud ohutut pikivahet ning sõitis maanteel hageja sõidukile tagant otsa, kokkupõrke
tulemusena said hageja sõiduk ja haagis kahjustada, vaja oli ka teha kulutusi sõiduki äraveole.
Kostja kindlustusvõtja teo ja hageja kahju vahel on põhjuslik seos: juhul, kui kostja
kindlustusvõtja oleks hoidnud ohutut pikivahet ning poleks hageja sõidukile otsa sõitnud,
poleks hageja sõiduk saanud kahjustada. Suurema ohu allika valdajal on kõrgendatud vastutus,
st suurema ohu allika valdaja vastutab sõltumata süüst liikluskahju eest, mis tekib
mootorsõiduki käitamisele iseloomuliku ohu (riski) realiseerimise tagajärjel. Kuna kostja
kindlustusvõtja vastutab hagejale põhjustatud kahju eest, on kostjal vastavalt liikluskindlustuse
lepingule (suurema ohu allika valdaja tsiviilvastutuse kindlustus) kindlustusandjana kohustus
hageja kahju hüvitada. Kohus nõustub hagejaga, et see, et kostjal võib olla seoses sama
õnnetusega nõudeid kolmandate isikute suhtes, ei välista hageja nõuet kostja vastu.

Poolte vahel ei ole vaidlust nõutava kahju suuruse osas. Asja materjalidest nähtuvalt
kokkupõrke tulemusel muutusid hageja sõiduk ja haagis kasutuskõlbmatuks, kus neid ei olnud
majanduslikult mõistlik remontida. Sõiduki väärtuseks on 35 000 eurot, haagise väärtuseks 12
000 eurot. Lisaks tekkisid hagejal täiendavad kulud seoses sõiduki ja haagise avariikohast
äraveoga kokku 9 700 eurot ning saamata jäänud tulu 3000 eurot. Kostja on seadnud kahtluse
alla, kas kostja poolt kuulub hüvitamisele hageja poolt saamatajäänud tulu. Itaalia TsK § 2054
ei välista varalise kahju hüvitamisel ka saamatajäänud tulu hüvitamist. Hageja on nõus pärast
kahju hüvitamist haagise kostjale loovutama (tl 130). Seega kuulub kahju suuruses 59 700
eurot, mis koosneb nii asjakahjust (kasutuskõlbmatuks muutunud sõiduk ja haagis),
transpordikuludest kui ka saamata jäänud tulust, kostja poolt hagejale hüvitamisele.


Menetluskulud

TsMS § 173 lg 1 ja 4 kohaselt asja menetlenud kohus esitab menetluskulude jaotuse
menetlusosaliste vahel kohtuotsuses või menetlust lõpetavas määruses. Menetluskulude
jaotuses näeb kohus ette, millised menetluskulud keegi menetlusosalistest peab kandma.

                                               6
Vajaduse korral määrab kohus kindlaks menetluskulude proportsionaalse jaotuse
menetlusosaliste vahel. Menetluskulude jaotamisel juhindub kohus TsMS §-dest 162 lg 1,
§ 173 lg 1, 4. TsMS § 174 lg 1 kohaselt menetluskulude rahalise suuruse määrab
menetluskulude jaotuse alusel vajalikus ja põhjendatud ulatuses kindlaks asja menetlev kohus
samas tsiviilasjas, millega seoses kulud tekkisid. Kohus määrab menetluskulude rahalise
suuruse kindlaks ka siis, kui menetlusosalised ei esita menetluskulude kindlaksmääramise
taotlust, võttes aluseks menetluskulude nimekirja või tsiviilasja materjalid.

Hageja on taotlenud menetluskuluna kostjalt välja mõista tasutud riigilõiv 950 eurot ning
õigusabikulud 3 927,50 eurot. Hageja on esitanud menetluskulude nimekirja. TsMS § 138 lg-
test 1, 2 ning TsMS § 139 lg-st 2 lähtuvalt on põhjendatud hageja menetluskuluna välja mõista
hageja poolt hagiavalduse esitamisel vastavalt hagihinnale tasutud riigilõiv 950 eurot.
Kohtuväline kulu on TsMS § 144 p 1 alusel menetlusosaliste esindajate ja nõustajate kulud.
TsMS § 175 lg 1 kohaselt kui menetlusosaline peab menetluskulude jaotust kindlaksmäärava
kohtulahendi kohaselt kandma teist menetlusosalist esindanud lepingulise esindaja kulud,
mõistab kohus kulud välja põhjendatud ja vajalikus ulatuses. Taotluse kohaselt on esindajate
kokkuleppeline      tunnitasu 150 eurot + käibemaks. Riigikohus oma reas lahendites
(tsiviilasjades nr 3-2-1-145-13, 3-2-1-92-13, 3-2-1-93-13 jt) asunud seisukohale, et
põhjendatuks ja vajalikuks saab lugeda esindaja tasu 120 eurot tund ilma käibemaksuta. Seega
kohtupraktikast lähtudes loeb kohus esindajate põhjendatud ja vajalikuks tunnitasuks 120 eurot
+ käibemaks. Menetluskulude nimekirja kohaselt on hageja esindajad vastavalt v.adv. Karin
Antsov ja v.adv. Alar Urm osutanud hagejale õigusabi mais 2013, kulutades materjalide
analüüsile, hagiavalduse koostamisele, tõendite kogumisele, nõupidamisele kliendiga, lisade
komplekteerimisele kokku 14 tundi ja 20 minutit; juulis-augustis 2013 kostja vastusega
tutvumisele, suhtlemisele kliendiga, 13.08.2013 vastuse koostamisele kostja seisukohale kokku
3 tundi ja 10 minutit; oktoobris 2013 tutvumisele kostja sisulise vastusega ja 29.10.2013
seisukoha koostamisele 3 tundi ja 41 minutit; veebruaris 2016 valmistumisele 10.02.2016
kohtuistungiks ja seal osalemisele 5 tundi; seega kokku 26 tundi ja 11 minutit. Kohus loeb
põhjendatuks, arvestades esitatud dokumentide mahtu ja sisu ning kohtuvaidluse keerukust,
esindaja ajakulu mais 2013 (hagi 6 lehel koos 19 lisaga) kokku 10 tundi, juulis-augustis
(kostja vastus 0,5 lk ja hageja seisukoht selle kohta sisuliselt 1 lk) kokku 2 tundi, oktoobris
2013 (kostja vastus sisuliselt 1 lk ja hageja arvamus selle kohta sisuliselt 3 lk) 3 tundi,
veebruaris 2016 (kohtuistung kestis protokolli kohaselt 45 minutit) kokku 2 tundi. Pärast
menetluskulude nimekirja esitamist on hageja esindaja koostanud hageja vastuse kostja
vastusele asjakohase normi kohta (2 lk) ja kohtukõne (sisuliselt 2 lk), mille koostamise
põhjendatuks ja vajalikuks ajakuluks loeb kohus kokku 4 tundi. Hageja ei taotle käibemaksu
väljamõistmist kostjalt. Seega loeb kohus põhjendatud ja vajalikuks kostja poolt hüvitamisele
kuuluvaks hageja õigusabikuluks 21 tundi x 120 eurot = 2520 eurot.

Tulenevalt TsMS § 162 lg 1, mille kohaselt kannab hagimenetluse kulud pool, kelle kahjuks
lahend tehti, tuleb mõista kostjalt välja hageja kasuks hageja vajalikud ja põhjendatud
menetluskulud kogusummas 950+2520 = 3470 eurot.


/allkirjastatud digitaalselt/

Roomet Sõnna

Kohtunik




                                              7

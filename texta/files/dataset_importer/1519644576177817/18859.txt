                          KOHTUMÄÄRUS
Kohus                               Harju Maakohus

Kohtunik                            Meelis Eerik

Kohtujurist                         Kaia Hälvin

Määruse tegemise aeg ja koht        08.04.2016.a, Tallinn, Kentmanni kohtumaja

Tsiviilasja number                  2-14-62316

Tsiviilasi                          XXX pankrotiavaldus
Menetlustoiming                     Pankrotimenetluse lõpetamine

Menetlusosalised                    Võlgnik: XXX(pankrotis, isikukood XXX, elukoht XXX,
                                    registrijärgne elukoht XXX)
                                    Lepinguline esindaja: Mart XXX
                                    Pankrotihaldur: vandeadvokaadi vanemabi Kristo Teder (OÜ
                                    Advokaadibüroo Kraavi & Partnerid, asukoht Tatari 25
                                    10116 TALLINN e-post kristo.teder@kraaviab.ee)

Menetlustoimingu tegemise viis      Kirjalik menetlus

RESOLUTSIOON
  1. Kinnitada XXX(pankrotis) pankrotimenetluses lõpparuanne.
  2. Lõpetada XXX(pankrotis) pankrotimenetlus.
  3. XXX(pankrotis) võlausaldajatel on tunnustatud nõuete eest jäänud raha saamata
     järgnevalt:

                               Võlausaldaja                     Rahuldamata nõue (eurodes)

        1     Kohtutäitur Kristiina Feinman                                          909,29
        2     Eesti Vabariik Maksu- ja Tolliameti kaudu                               46,89
        3     Eesti Energia AS                                                     3 843,28
        4     OÜ Aktiva Finants                                                      310,12
        5     Kohtutäitur Elin Vilippus                                              549,56
        6     Kohtutäitur Arvi Pink                                                4 801,98
        7     Swedbank Liising AS                                                  2 363,51
        8     Danske Bank A/S (Eesti filiaali kaudu)                              49 122,03
      Võlgnik võlausaldajate nõuetele vastuväiteid esitanud ei ole.
   4. Vabastada Kristo Teder XXX(pankrotis) pankrotihalduri kohustustest.
   5. Määrata XXX(pankrotis) pankrotihaldur Kristo Tederi tasuks 3 355,18 eurot, millele
      lisandub käibemaks 671,04 eurot väljamaksmisega OÜ-le Advokaadibüroo Kraavi &
      Partnerid.
   6. Algatada XXX(pankrotis) kohustustest vabastamise menetlus ja kohustada Mart
      XXX(XXX, isikukood XXX) täitma usaldusisiku kohustusi.
   7. Avaldada teade        pankrotimenetluse      lõpetamise    kohta    väljaandes    Ametlikud
      Teadaanded.
Edasikaebamise kord
Määruse peale võib võlgnik või menetluse lõpetamisele vastuväite esitanud võlausaldaja esitada
määruskaebuse Tallinna Ringkonnakohtule Harju Maakohtu kaudu 15 päeva jooksul alates määruse
kättetoimetamisest.
Määruse peale, millega kohus on algatanud võlgniku kohustustest vabastamise menetluse, võib
määruskaebuse esitada võlausaldaja, kes on esitanud kohtule vastuväite.

                                           Asjaolud
21.01.2015 kohtumäärusega kuulutati välja XXXpankrot ja nimetati pankrotihalduriks Kristo Teder.

30.03.2016 esitas pankrotihaldur Kristo Teder kohtule kinnitamiseks võlgniku pankrotimenetluses
koostatud lõpparuande ning taotluse lõpetada XXX(pankrotis) pankrotimenetlus, määrata
pankrotihalduri tasu summas 3 355,18 eurot, millele lisandub käibemaks 671,03 eurot
väljamaksmisega OÜ-le Advokaadibüroo Kraavi & Partnerid ja vabastada teda võlgniku
pankrotimenetluses halduri kohustustest.

Pankrotihaldur Kristo Tederi poolt võlgniku pankrotimenetluses koostatud ja kohtule esitatud
lõpparuanne on menetlusdokumendina võetud käesoleva tsiviilasja juurde.

                                   Kohtumääruse põhjendused
Pankrotiseaduse (PankrS) § 163 lg 3 kohaselt otsustab kohus lõpparuande kinnitamise ja
pankrotimenetluse lõpetamise kümne päeva jooksul pärast vastuväidete esitamise tähtaja möödumist,
tehes selle kohta määruse. Vastavalt PankrS § 157 p-le 5 lõpeb pankrotimenetlus lõpparuande
kinnitamisega. Pankrotimenetluse lõpetamise määruses märgib kohus PankrS § 163 lg-te 4 ja 5
kohaselt, millises ulatuses on igal võlausaldajal tunnustatud nõude osa eest jäänud raha saamata,
samuti, millistele nõuetele esitas võlgnik vastuväite ja kas võlgniku maksejõuetuse tekkimise
põhjuseks on kuriteo tunnustega tegu, juhtimisviga või muu asjaolu.

XXX(pankrotis) pankrotihaldur on koostanud ning esitanud lõpparuande 30.03.2016 kohtule
kinnitamiseks. Lähtuvalt PankrS § 163 lg 1 on teade lõpparuandega tutvumise ja vastuväidete
esitamise võimaluse kohta avaldatud 18.03.2016 elektroonilises väljaandes Ametlikud Teadaanded.
Maakohtule vastuväiteid lõpparuandele esitatud ei ole. Kohus leiab, et lõpparuanne vastab PankrS
§ 162 lg-te 2 ning 3 nõuetele ja kuulub kinnitamisele. Kohtule esitatud lõpparuandest ei nähtu, et
pankrotimenetluses oleks rikutud võlgniku või võlausaldajate õigusi, mis PankrS § 163 lg 6 kohaselt
oleks aluseks lõpparuande kinnitamata jätmisele. Tuginedes halduri hinnangule on XXX(pankrotis)
maksejõuetuse põhjuseks muu asjaolu pankrotiseaduse tähenduses.

Lõpparuandest ei nähtu, et võlgnik oleks pankrotimenetluses esitatud nõuetele vastuväiteid esitanud.
PankrS § 168 kohaselt, ulatuses, milles võlausaldaja pankrotimenetluses tunnustatud nõue on jäänud
pankrotimenetluses rahuldamata, on käesolev kohtumäärus XXX(pankrotis) pankrotimenetluses
rahuldamata jäänud nõuete osas täitedokumendiks.



                                                                                            2
PankrS § 65 lg 1 kohaselt on halduril õigus saada tasu oma ülesannete täitmise eest. Pankrotihalduri
tasu määrab kohus pankrotimenetluse lõpparuande kinnitamisel, olles ära kuulanud halduri, võlgniku
ning pankrotitoimkonna arvamuse. Halduri taotlusel määrab kohus halduri tasu büroole, mille kaudu
haldur tegutseb. Vastavalt PankrS § 65 lg-le 2 arvestab kohus tasu suuruse määramisel halduri töö
mahtu, keerukust ja halduri kutseoskusi. PankrS § 66 lg 1 kohaselt on halduril õigus lisaks tasule
nõuda oma kohustuste täitmiseks tehtud vajalike kulutuste hüvitamist. Lõike 3 kohaselt kontrollib
kohus lõpparuande kinnitamisel halduri kohustuste täitmiseks tehtud kulutuste vajalikkust ja
põhjendatust ning kinnitab vajalike ning põhjendatud kulutuste suuruse.

Pankrotihaldur on kohtule esitatud taotluses töötasu arvestamisel lähtunud pankrotivara suurusest
summas 30 650 eurot. Halduri tasu nimetatud suurusega pankrotivaralt PankrS § 65 ja 651 lg 1 järgi
alammääras on 4 519,39 eurot ja PankrS § 651 lg 2 järgi ülemmääras 5 937,13 eurot. Haldur palub
määrata tasu summas 3 355,18 eurot, millele lisandub käibemaks 671,03 eurot, mis jääb alla
alammäära, kuna haldur peab järgima pandipidajale väljamakstava minimaalse summa piirangut.
Pankrotitoimkonda ei moodustatud. Suurim võlausaldaja Danske Bank A/S (Eesti filiaali kaudu) on
edastanud kirjaliku nõusoleku halduri tasu määramiseks nimetatud summas. Ülejäänud võlausaldajad
ja võlgnik ei ole aruandes märgitud halduri tasu summale vastu vaielnud. Kohus leiab, et
pankrotihalduri tasu taotlus on põhjendatud. Vastavalt halduri taotlusele määrab kohus halduri tasu
väljamaksmisega OÜ-le Advokaadibüroo Kraavi & Partnerid. Vastavalt PankrS § 193 lg 4 kui
pankrotiavaldus on menetlusse võetud enne 2015. aasta 1. jaanuari, kohaldatakse ajutise halduri ja
pankrotihalduri tasu maksustamisele kuni 2014. aasta 30. juunini kehtinud pankrotiseaduse § 23
lõigete 3 ja 4 ning § 65 redaktsiooni ning ajutise halduri või pankrotihalduri tasule lisatakse kas
käibemaks või sotsiaalmaks. Käesolev pankrotiavaldus on menetlusse võetud enne 2015. aasta 1.
jaanuari. Seetõttu lisandub halduri tasule käibemaks.

Haldur kulutuste kinnitamist ei taotle.

Tulenevalt eeltoodust kuulub XXX(pankrotis) pankrotimenetlus lõpetamisele seoses lõpparuande
kinnitamisega.

PankrS § 165 lg 3 kohaselt vabastab kohus pankrotimenetluse lõpetamisel halduri, kui seadusest ei
tulene teisiti. Kohus leiab, et Kristo Teder tuleb vabastada XXX(pankrotis) pankrotihalduri
kohustustest.

XXX(pankrotis) on 19.01.2015 esitanud avalduse füüsilisest isikust võlgniku kohustustest
vabastamise menetluse algatamiseks. Võlgnik kinnitab, et talle ei ole teada asjaolusid, mis võiksid
tema kohustustest vabastamise välistada ning et ta kohustub täitma pankrotiseaduse §-s 173 nimetatud
kohustusi. PankrS § 170 lg 1 kohaselt tuleb võlgniku kohustusest vabastamise avaldus esitada kohtule
hiljemalt võlausaldajate esimese üldkoosoleku toimumise ajaks või koos käesoleva seaduse § 158
lõikes 3 nimetatud aruandega. Seega on võlgniku poolt avaldus kohustustest vabastamiseks esitatud
õigeaegselt.

Kohtule ei ole teada asjaolusid, mis vastavalt PankrS § 171 lg-le 2 võiksid välistada kohustustest
vabastamise menetluse algatamise. Võlausaldajad ega haldur ei ole kohtule esitanud vastuväidet
võlgniku kohustustest vabastamise menetluse algatamisele. Kohus leiab, et tuleb algatada
XXX(pankrotis) kohustustest vabastamise menetlus.

PankrS § 172 lg 1 kohaselt kui kohus algatab võlgniku kohustustest vabastamise menetluse, nimetab
ta võlausaldajate üldkoosoleku ettepanekul usaldusisiku, kellele võlgnik teeb käesoleva seaduse
§ 173 lõigetes 3 ja 6 nimetatud makseid. PankS § 172 lg 6 kohaselt võib kohus mõjuval põhjusel,
eelkõige juhul, kui usaldusisiku määramine tooks ilmselt kaasa põhjendamatuid kulutusi ja kohus on
veendunud, et võlgnik suudab usaldusisiku kohustusi ise täita, jätta usaldusisiku määramata ja


                                                                                            3
kohustada võlgnikku ennast täitma usaldusisiku kohustusi. Sel juhul kontrollib kohus, kas võlgnik
oma kohustusi täidab.

Mart XXX (isikukood XXX) on edastanud kohtule nõusoleku täita võlgniku usaldusisiku kohustusi.
Kohus määrab võlgniku usaldusisikuks Mart XXX.

Võlgnik on kohustatud PankrS § 173 lg 1 kohaselt tegelema mõistlikult tulutoova tegevusega ja kui
tal seda tegevust ei ole, siis seda otsima. PankrS § 173 lg 2 kohaselt peab võlgnik viivitamatult
teatama kohtule ja usaldusisikule igast elu- ja tegevuskoha vahetusest, mitte varjama saadud tulusid
ning vara, samuti andma kohtu ja usaldusisiku nõudel teavet oma tegevuse või selle otsimise, oma
sissetulekute ja vara kohta. PankrS § 173 lg 3 kohaselt loetakse võlgniku töö- või teenistussuhtest või
muust sarnasest suhtest saadud tulu või ettevõtlusest saadud tulu nõuded loovutatuks usaldusisikule.
Usaldusisik peab sellest tasude maksmiseks kohustatud isikutele teatama. PankrS
§ 173 lg 4 kohaselt peab usaldusisik käesoleva paragrahvi lõikes 3 nimetatud tulust võlgnikule üle
andma 25 protsenti. Kohus võib asjaolusid arvestades määrata sellest erineva määra. PankrS § 173
lg 5 järgi ei pea võlgnik usaldusisikule üle andma tulu, millele seadusest tulenevalt ei saa pöörata
sissenõuet. PankrS § 172 lg 2 kohaselt peab usaldusisik võlgnikult saadud maksed hoidma oma varast
eraldi ja need vastavalt jaotusettepanekus ettenähtud jaotistele üks kord aastas võlausaldajatele välja
maksma. Lõike 4 järgi esitab usaldusisik kohtule võlgniku kohustustest vabastamise menetluse
lõpuks aruande ja menetluse lõpetamisel vabastab kohus usaldusisiku.

PankrS § 175 lg 1 kohaselt pärast viie aasta möödumist võlgniku kohustustest vabastamise menetluse
algatamisest otsustab kohus võlgniku taotlusel tema pankrotimenetluses täitmata jäänud kohustustest
vabastamise, tehes selle kohta määruse. PankrS § 175 lg 1¹ kohaselt võib kohus oma kohustusi
nõuetekohaselt täitnud võlgniku asjaolusid arvestades vabastada pankrotimenetluses täitmata jäänud
kohustustest ka enne viie aasta möödumist menetluse algatamisest, kuid mitte enne kolme aasta
möödumist menetluse algatamisest, eelkõige kui võlgnik on oma kohustusi menetluse ajal
nõuetekohaselt täitnud ja rahuldanud võlausaldajate nõudeid arvestatavas ulatuses.


/Allkirjastatud digitaalselt/

Meelis Eerik
Kohtunik




                                                                                               4

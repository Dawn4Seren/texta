                            KOHTUOTSUS
                                 EESTI VABARIIGI NIMEL

Kohus                            Tallinna Halduskohus
Kohtunik                         Reelika Lind
Otsuse tegemise aeg ja koht      15. aprill 2016. a, Tallinn
Haldusasja number                3-15-2690
Haldusasi                        A.T.i kaebus Tallinna Vangla kodukorra p 7.1.17
                                 tühistamiseks ja Tallinna Vangla kohustamiseks väljastama
                                 kaebajale laost habeme hooldamiseks trimmer
Menetlusosalised                 Kaebaja – A.T.
                                 Vastustaja – Tallinna Vangla, volitatud esindaja Teerika
                                   Martinsen
Asja läbivaatamine               Kirjalik menetlus

RESOLUTSIOON
1.   Jätta A.T.i kaebus rahuldamata.
2.   Jätta menetlusosaliste menetluskulud nende enda kanda.


EDASIKAEBAMISE KORD
Otsuse peale võib esitada apellatsioonkaebuse Tallinna Ringkonnakohtule hiljemalt 16.05.2016
(HKMS § 181 lg 1).
Vastuseks teiste menetlusosaliste poolt esitatud apellatsioonkaebusele võib esitada
vastuapellatsioonkaebuse 14 päeva jooksul apellatsioonkaebuse menetlusosalisele
kättetoimetamisest arvates või ülejäänud apellatsioonitähtaja jooksul, kui see on pikem kui
14 päeva (HKMS § 184).
Kui apellant soovib asja arutamist kohtuistungil, tuleb seda apellatsioonkaebuses märkida,
vastasel korral eeldatakse, et ta on nõus asja lahendamisega kirjalikus menetluses (HKMS § 182
lg 1 p 9).
Kui menetlusosaline soovib apellatsioonkaebuse esitamiseks saada menetlusabi, tuleb tal
Tallinna Ringkonnakohtule esitada vastavasisuline taotlus. Menetlusabi taotluse esitamine ei
peata menetlustähtaja kulgemist (HKMS § 116 lg 5) ning apellatsioonitähtaja järgimiseks peab
menetlusabi taotleja tegema tähtaja kestel ka menetlustoimingu, mille tegemiseks ta
menetlusabi taotleb, eelkõige esitama apellatsioonkaebuse (HKMS § 116 lg 6).
                                                                                     3-15-2690

ASJAOLUD JA MENETLUSE KÄIK
1. A.T. (kaebaja) taotles 30.07.2015 Tallinna Vanglalt (vastustaja) luba kasutada kambris
vangla poest 01.07.2015 ostetud pardlit habeme lõikamiseks ja hooldamiseks. Tavalised
elektripardlid habeme hooldamiseks ei sobi.
2. Vastustaja jättis 01.09.2015 otsusega nr 5-8/15/21956-2 kaebaja taotluse rahuldamata.
Kaebaja ostetud seade ei ole tavaline pardel, vaid etiketilt nähtuvalt trimmer, millega on
võimalik habet kujundada. Tallinna Vangla direktori 31.01.2013 käskkirjaga nr 20 kinnitatud
„Tallinna vangla kodukorra“ (Kodukord) p 7.1.17 järgi on kinnipeetavale keelatud mh
juukselõikusmasin jt sarnased seadmed, mida on lihtne ümber ehitada. Kaebaja ostetud trimmer
on oma tööpõhimõttelt sarnane juukselõikusmasinale – sellega on võimalik pikkuses piirata
habemekasvu kui ka piirata habemekasvu piirkonniti. Tegemist on seadmega, mida on võimalik
ümber ehitada tätoveerimisaparaadiks, mis on vanglas keelatud. Kinnipeetavatel on võimalus
lasta juuksuriteenuse kasutamise ajal juuksuril piirata habeme kasvu. Vangla andis kaebajale
loa pardli ostmiseks ekslikult ja vabandab kaebaja ees. Vangla poe vahendusel on võimalik
isiklikuks kasutamiseks soetada kahte erinevat elektripardlit.
3. Kaebaja esitas 07.09.2015 vastustajale vaide. Habeme hooldamiseks mõeldud trimmer
sarnaneb elektripardliga, kuid trimmeriga on lihtsam ja mugavam habet hooldada. Juuksuris ei
ole võimalik habet hooldada, sest kaebajat ei lubata tema kiilaspäisuse tõttu juuksurisse.
Juukselõikusmasinaga ei saa habet vajalikul määral hooldada. Kaebaja ei kasuta trimmerit
habeme kujundamiseks, vaid hooldamiseks. Kaebaja on valmis igapäevaselt demonstreerima
trimmeri terviklikkust ja asjaolu, et trimmerit ei ole ümber ehitatud tätoveerimismasinaks.
4. Vastustaja jättis 07.10.2015 vaideotsusega nr 5-15/15/26057-2 vaide rahuldamata, leides,
et oluline ei ole trimmeri kasutamise mugavus, vaid vangla julgeolek tervikuna.
5. Kaebaja esitas Tallinna Halduskohtule kaebuse, mille nõueteks jäid pärast kaebuse
täiendamist tühistada Kodukorra p 7.1.17 ja kohustada vastustajat väljastama kaebajale laost
habeme hooldamiseks trimmer. Põhjendused:
5.1. Kaebajale ei võimaldata juuksuriteenust, sest tal pole juukseid. Juukselõikusmasin ega
elektripardel ei sobi habeme hooldamiseks. Elektripardliga ei saa habet piirata. Juuksuriteenust
võimaldatakse 1 kord kuus, kuid habet on vaja hooldada igapäevaselt. Juuksur soovitas
kaebajale trimmerit. Kaebajal ei ole kavatsust trimmerit ümber ehitada. Trimmerit ei saa pidada
vangla julgeolekut ohustavaks, vastasel juhul on seda ka elektripardel ja epilaator. Tegemist on
seadmega, millega tagatakse esmavajalik hügieen.
5.2. Kaebajal on Eesti Vabariigi põhiseadusest (PS) tulenev õigus kasvatada mõõdukas
pikkuses habet, mis on hooldatud. Sarnaselt juuste eest hoolitsemise õigusega on kinnipeetaval
õigus kasvatada ka mõõdukas pikkuses habet. Kui vanglateenistusel puuduvad ajalised
ressursid juuksuri juures habeme piiramise teenuse osutamiseks, ei välista see kinnipeetava
õigust kanda hooldatud habet. Kinnipeetav peab hoolitsema isikliku hügieeni eest
(vangistusseaduse (VangS) § 50 lg 1 ja Kodukorra p 1.11.3). Seega on vanglal kohustus
võimaldada kinnipeetaval tagada oma habeme korrigeerimine juuksuri juures või oma
vahenditega.
5.3. EIK Rec (2006)2 p 19 kohta on seletuskirjas märgitud, et isiklik puhtus ja korrektsus
sisaldavad juuste ja habeme eest hooldamist, mis tähendab, et vangla juhtkond peab tagama
võimalused habemeajamiseks. Selleks, et habe näeks korralik välja, tuleb seda pügada 2-3 korda
nädalas spetsiaalse habemeajamistrimmeriga. Juukselõikust võimaldatakse parimal juhul kord
pooleteise kuu jooksul. Kusagil ei ole märgitud, et habemetrimmer on keelatud asi.


                                                                                           2(5)
                                                                                       3-15-2690

6.   Vastustaja palus jätta kaebuse rahuldamata. Põhjendused:
6.1. Kaebajale on juuksuriteenust osutatud 11.04.2015, 03.05.2015, 24.05.2015, 07.08.2015,
20.09.2015 ja 30.11.2015.
6.2. Riigikohus on tunnustanud vangla olulist hindamisruumi esemete lubatavuse ja neist
lähtuva ohu määratlemisel (lahendid asjades nr 3-3-1-24-10 ja nr 3-3-1-1-12). Keelatud esemete
loetelu kehtestades teostab vangla diskretsiooni. Esemed on ohtlikud nende soetamise ajast
sõltumata. Õiguspärase ootuse tekkimine on välistatud, sest VangS § 15 lg-s 4 tehtud
reservatsioonist tulenevalt võidakse varem lubatud esemeid keelata. Kinnipeetav võib vanglas
omada asju, mille omamine ei ole vastavalt VangS § 15 lg-le 2 keelatud. VangS § 15 lg 4 annab
vanglateenistusele õiguse täiendavalt keelata aineid ja esemeid, mis ei ole keelatud esemete
loetelus, kuid vastavad sama paragrahvi lg-s 2 sätestatud tingimustele.
6.3. Riigikohus on korduvalt asunud seisukohale, et kui kohtuotsuse tegemise ajal kehtiv õigus
ei võimalda kohustada haldusorganit toimingut tegema, siis tulenevalt riigivastutuse seaduse
(RVastS) § 6 lg-st 1 ei saa kohus kohustada haldusorganit toimingut sooritama. Kodukorra
p 7.1.17 alusel on vanglas keelatud elektrihambahari, patareidega raseerija, juukselõikusmasin
jm sarnased seadmed, mida on lihtne kohandada tätoveerimisaparaadiks, v.a epilaator või
pardel. Vangla on leidnud, et habemetrimmer on juukselõikusmasinaga sarnane ese, mis on
Kodukorra alusel keelatud.
6.4. Kaebaja ei ole läbinud kohustuslikku kohtueelset menetlust Kodukorra p 7.1.17
vaidlustamiseks, mistõttu tuleb tühistamisnõue jätta läbi vaatamata.
6.5. Kodukorra p 7.1.17 on õiguspärane.


KOHTU PÕHJENDUSED
7. Vaidluse asjaoludest nähtuvalt on kaebaja soetanud vastustaja nõusolekul vangla
kauplusest habeme hooldamiseks trimmeri, kuid vastustaja keeldub kaebajale trimmerit
kambrisse lubamast, sest tegemist on esemega, mis on Kodukorra p 7.1.17 järgi kinnipeetavale
keelatud. Kodukorra p 7.1.17 kohaselt on kinnipeetavatele lisaks justiitsministri 30.11.2000
määruse nr 72 “Vangla sisekorraeeskiri” (VSKE) §-s 641 sätestatule keelatud VangS § 15 lg 4
alusel VangS § 15 lg-s 2 kirjeldatud tunnustele vastavad järgmised esemed: elektrihambahari,
patareidega raseerija, juukselõikusmasin jm sarnased seadmed, mida on lihtne kohandada
tätoveerimisaparaadiks, v.a epilaator või pardel. Vastustaja 01.09.2015 otsusest nähtuvalt on
ostetud trimmer tööpõhimõttelt sarnane juukselõikusmasinale, mida on võimalik ümber ehitada
nt tätoveerimismasinaks, mis on vanglas keelatud.
8. Kohus ei nõustu kaebaja seisukohaga, et habeme trimmeri näol on tegemist pardlile või
epilaatorile sarnase esemega, mis peaks olema vanglas sarnaselt neile lubatud. Trimmer erineb
oma ehituselt ja tööpõhimõttelt pardlist ja epilaatorist, sest sel on terad ja sellega on võimalik
pikkuses habemekasvu piirata. Seega sarnaneb trimmer juukselõikusmasinale. Kodukorra
p 7.1.17 järgi on kinnipeetavale keelatud mh juukselõikusmasin jt sarnased seadmed, mida on
lihtne kohandada tätoveerimisaparaadiks. Kuna trimmeril on terad, võib eeldada, et seda on
võimalik ümber ehitada tätoveerimismasinaks. Järelikult on tegemist kinnipeetavale keelatud
esemega. Vastustajal oli õigus ja kohustus Kodukorra p-le 7.1.17 tuginedes keelduda kaebajale
trimmerit kambrisse lubamast. Nimetatud Kodukorra punkti kehtimise tõttu puudub ka kohtul
võimalus kohustada vanglat kaebajale trimmerit väljastama (RVastS § 6 lg 1).
9. Kohtule ei ole esitatud kaebaja vaiet, seetõttu puudub võimalus kontrollida vaide täpset
sõnastust. Vaideotsuses toodud tsiteeringust nähtub, et kaebaja vaidlustas vaides vaid vastustaja


                                                                                             3(5)
                                                                                      3-15-2690

01.09.2015 otsust, mitte Kodukorda p 7.1.17. Seega võib järeldada, et kaebaja ei ole läbinud
Kodukorra p 7.1.17 vaidlustamiseks kohustuslikku kohtueelset vaidemenetlust. Reeglina ei ole
kinnipeetaval võimalik ilma kohtueelset menetlust läbimata esitada kohtule kaebust (VangS
§ 11 lg 5). Ilma kohtueelset menetlust läbimata on õigus esitada tuvastamiskaebus.
Tuvastamisnõude esitamine ei oleks aga kaebuse eesmärgi saavutamiseks efektiivne, sest
Kodukorra p 7.1.17 õigusvastasuse tuvastamisele vaatamata jääks norm endiselt kehtima ja
oleks täitmiseks kohustuslik, mistõttu puuduks selle kehtimise tõttu võimalus kohustamisnõuet
rahuldada. Eeltoodule vaatamata ei pea kohus mõistlikuks jätta antud juhul kaebaja
tühistamisnõuet läbi vaatamata. Uue samasisulise kohtueelse vaidemenetluse ja sellele järgneva
kohtumenetluse läbimine ei oleks kooskõlas menetlusökonoomiaga ja läheks osaliselt vastuollu
korduva kaebuse esitamise keeluga (halduskohtumenetluse seadustiku (HKMS) § 43 lg 1).
Kaebaja õiguste efektiivsemaks kaitseks oleks otstarbekas kontrollida praeguses menetluses ka
Kodukorra p 7.1.17 õiguspärasust, sest sellest oleneb ka kohustamisnõude rahuldamise
võimalus.
10. VangS § 15 lg 2 järgi on kinnipeetavale keelatud ained ja esemed, mis: 1) ohustavad
inimese julgeolekut; 2) sobivad eriti vara kahjustamiseks; 3) võivad ohustada vangla julgeolekut
või korda; 4) ei ole kooskõlas karistusena mõistetud vangistuse täideviimise eesmärkidega;
5) raskendavad oluliselt vanglal hügieeninõuete täitmist või 6) nõuavad VangS § 31 lg 2
kohaselt vanglateenistuse ametniku luba. VangS § 15 lg 4 järgi võib vanglateenistus keelata
täiendavalt aineid ja esemeid, mis ei ole keelatud asjade loetelus, kuid vastavad sama paragrahvi
lg-s 2 sätestatud tingimustele. VSKE § 641 p 1 järgi on kinnipeetavale vanglas keelatud mh
esemed, millega saab tekitada või on võimalik tekitada vigastusi, nagu relvad ja laskemoon,
erivahendid, sõjariistad, torke-, lõike- ja raierelvad, nõelad, vardad, nöörid, niidid, võtmed,
köied ja traadid.
11. Seletuskirjas on põhjendatud Kodukorra p 7.1.17 järgmiselt: „Kõnealuses punktis
nimetatud esemeid on lihtne kohandada tätoveerimisaparaadiks. Tätoveeringute tegemine seab
aga ohtu vangla julgeoleku ning vanglas viibivate isikute elu ja tervise. Lisaks on tegemist
seadmetega, mille sisse on võimalik peita keelatud esemeid ja aineid, sest neid on keeruline läbi
otsida. Samuti sisaldavad need reeglina traati, juhet jm osi, mida on võimalik kasutada
vigastuste tekitamiseks, vangla vara lõhkumiseks või esemete peitmiseks. Kõnealune säte ei
riku isikute õigusi seepärast, et hügieeni eest hoolitsemiseks võib alternatiividena kasutada
tavalist raseerijat või hambaharja.“
12. Eseme ohtlikkuse hindamisel on vanglal ulatuslik hindamisruum. Vanglal on oma
kogemusi, töö- ja vanglasisest korraldust arvestades kõige parem ülevaade, millised esemed ja
millist ohtu võivad endast kujutada. Kohtul kõrvaltseisjana puudub võimalust kõiki vanglas
tekkivaid ohte ette näha ja nende tõsidust tajuda. Seetõttu peab kohus hindama, kas vangla
toodud põhjendused on usutavad ja esemete keelamine võimalikku ohtu arvestades
proportsionaalne.
13. Kohtu hinnangul on Kodukorra seletuskirjas toodud põhjendus, et juukselõikusmasinat on
võimalik ümber ehitada tätoveerimisaparaadiks, usutav, sest see sisaldab terasid. Samasuguseid
terasid sisaldab ka habeme trimmer. Tätoveeringute tegemine seab ohtu vanglas viibivate
isikute elu ja tervise, sest naha vigastamise kaudu võivad hakata levima haigused. Terad on
ohtlikud ka ründerelvana, ohustades vangla julgeolekut ja korda. Seega vastab trimmer VangS
§ 15 lg 2 p-des 1 ja 3 ning VSKE § 641 p-s 1 toodud tunnustele. Samuti on usutav, et masinasse
on võimalik peita keelatud esemeid (nt narkootilisi aineid) ning nende läbiotsimine on keeruline
ja toob vanglaametnikele kaasa täiendava koormuse. Lisaks on usutav, et seade võib sisaldada
traati, juhet jm osi, mida on võimalik kasutada vigastuste tekitamiseks või vangla vara



                                                                                            4(5)
                                                                                       3-15-2690

lõhkumiseks. Esemest tulenevat ohtu ei välista see, et kaebaja ise ei kavatse seadet kuritarvitada
ega ümber ehitama hakata. Seda saavad vastu kaebaja tahtmist teha ka teised kinnipeetavad.
14. Habeme kasvatamine on PS § 19 lg-s 1 sätestatud eneseteostuse kaitsealas. VangS ega
muud vangistust reguleerivad õigusaktid ei keela kinnipeetaval habet kanda ja kasvatada.
Vaieldamatult vajavad kinnipeetavad sel juhul lisaks habemeajamisvahenditele ka
habemehooldamisvahendeid. VangS § 50 lg 3 kohustab vanglat tagama kinnipeetavale juuste
eest hoolitsemiseks juuksuriteenuse. Samasuguse teenuse osutamist ei nähta aga ette habeme
eest hooldamiseks. Kaebaja selgitustest nähtub, et vastustaja on keeldunud kaebajale
juuksuriteenust osutamast, sest kaebajal ei ole juukseid ning juuksuriteenus ei ole ette nähtud
habeme hooldamiseks. Samuti selgitab kaebaja, et vajab habeme hooldamiseks teenust
tihedamini kui juuksehoolduseks tavaliselt vajalik. Ehkki Euroopa Nõukogu Ministrite komitee
soovitus Rec(2006)2 liikmesriikidele Euroopa vanglareeglistiku kohta on soovituslik, tuleks
võimalusel seda arvestada. Rec (2006)2 p 19.5 sätestab, et vangid on kohustatud hoolitsema
oma isikliku hügieeni eest ning oma riided ja magamiskohad puhtana ja korras hoidma.
Soovituse seletuskirjas on märgitud, et kuigi erinevalt varasemast ei käsitle reeglistik otse
habeme kandmise küsimust, tähendab puhtus ja kord ka juustehooldust, sh habemeajamist või
habeme piiramist; selle nõude peab kehtestama vangla juhtkond. Eeltoodust järeldub, et kui
vangla keeldub julgeoleku kaalutlustel kaebajale habeme hooldamiseks trimmerit kambrisse
lubamast, tuleb vanglal endal tagada kinnipeetavatele vastavalt vajadusele habeme hooldamise
teenused. Sellise teenuse tagamisel ei saa Kodukorra p-s 7.1.17 toodud piirangut pidada
ebaproportsionaalseks ega õigusvastaseks.
15. Kohus leiab, et vastustaja keeldus õiguspäraselt kaebajale habemetrimmeri kambrisse
lubamisest. Vastustaja tunnistas oma eksimust kaebajale sellise seadme ostmiseks loa andmisel.
Seadme ostmine vangla nõusolekul ei muuda seadet automaatselt ohutuks ja kinnipeetavale
vanglas kasutamiseks lubatavaks. Vanglal on julgeoleku kaalutlustel võimalik anda eseme
ohutusele uus hinnang, sh eseme tegeliku ehituse või kasutusvõimalustega tutvudes. Soetatud
seade paigutatakse lattu teiste kaebaja isiklike asjade hulka (VSKE § 63 lg 1 p 4) ja tagastatakse
kaebajale vanglast vabanemisel (VSKE § 64 lg 1) või saadetakse kaebaja soovil tema
lähedastele või muudele isikutele väljapoole vanglat (VSKE § 62 lg 2).
16. Eeltoodud põhjendustel jätab kohus kaebuse terves ulatuses rahuldamata.
17. Kuna kohus teeb otsuse kaebaja kahjuks, tuleb menetluskulud jätta kaebaja kanda (HKMS
§ 108 lg 1). Vastustaja ei ole esitanud menetluskulusid ja nende kandmist tõendavaid
dokumente, seetõttu tuleb vastustaja võimalikud menetluskulud jätta tema enda kanda (HKMS
§ 109 lg 1).


/allkirjastatud digitaalselt/
Reelika Lind
Kohtunik




                                                                                             5(5)

                           KOHTUOTSUS
                               EESTI VABARIIGI NIMEL


 Kohus                                Tallinna Ringkonnakohus
 Kohtukoosseis                        Eesistuja Virgo Saarmets, liikmed Maret Altnurme ja
                                      Villem Lapimaa
 Otsuse tegemise aeg ja koht          27. oktoober 2016, Tallinn
 Haldusasja number                    3-14-52526
 Haldusasi                            J.K.P Consult OÜ (likvideerimisel) kaebus Eesti
                                      Advokatuuri aukohtu 21. augusti 2014. a protokollilise
                                      otsuse nr 16-9 tühistamiseks ja asja uuesti
                                      läbivaatamiseks kohustamiseks
 Vaidlustatud kohtulahend             Tallinna Halduskohtu 18. novembri 2015. a otsus
 Menetlusosalised                     Kaebaja – J.K.P Consult OÜ (likvideerimisel),
                                        esindaja Maia Ploom
                                      Vastustaja – Eesti Advokatuur, esindaja v.adv Andres
                                        Aavik
                                      Kolmandad isikud – Aivar Pilv, Merit Helm, Kairi
                                        Tuulmägi ja Britta Oltjer
 Menetluse alus ringkonnakohtus       J.K.P Consult OÜ (likvideerimisel) apellatsioonkaebus
 Asja läbivaatamine                   12. oktoober 2016


RESOLUTSIOON

1.   Jätta J.K.P Consult OÜ (likvideerimisel) apellatsioonkaebus rahuldamata ning
     Tallinna Halduskohtu 18. novembri 2015. a otsus haldusasjas nr 3-14-52526
     muutmata.
2.   Menetlusosaliste menetluskulud apellatsiooniastmes jätta nende endi kanda.


EDASIKAEBAMISE KORD

    Otsuse peale võib esitada kassatsioonkaebuse Riigikohtule hiljemalt 28. novembril 2016
(HKMS § 212 lg 1).
      Vastuseks teise menetlusosalise poolt esitatud kassatsioonkaebusele ja sellega ühiseks
läbivaatamiseks võib esitada vastukassatsioonkaebuse 14 päeva jooksul kassatsioonkaebuse
menetlusosalisele kättetoimetamisest arvates või ülejäänud kassatsioonitähtaja jooksul, kui
see on pikem kui 14 päeva (HKMS § 215 lg-d 1 ja 3).
                                                                                   3-14-52526

      Kui kassaator soovib asja arutamist kohtuistungil, tuleb seda kassatsioonkaebuses
märkida, vastasel korral eeldatakse, et ta on nõus asja lahendamisega kirjalikus menetluses
(HKMS § 213 lg 1 p 5). Sõltumata kohtuistungi soovi märkimisest võib Riigikohus
kassatsioonkaebuse läbi vaadata kirjalikus menetluses, kui ta ei pea istungi korraldamist
vajalikuks (HKMS § 223 lg 1).
      Kui menetlusosaline soovib kassatsioonkaebuse esitamiseks saada menetlusabi, tuleb tal
Riigikohtule esitada vastavasisuline taotlus. Menetlusabi taotluse esitamine ei peata
menetlustähtaja kulgemist (HKMS § 116 lg 5) ning kassatsioonitähtaja järgimiseks peab
menetlusabi taotleja tegema tähtaja kestel ka menetlustoimingu, mille tegemiseks ta
menetlusabi taotleb, eelkõige esitama kassatsioonkaebuse (HKMS § 116 lg 6).


ASJAOLUD JA MENETLUSE KÄIK

1.   J.K.P Consult OÜ (likvideerimisel) esitas 16.07.2014 Eesti Advokatuuri aukohtule
kaebuse, taotledes vandeadvokaatide Aivar Pilve, Merit Helmi, Britta Oltjeri ja Kairi
Tuulmägi suhtes aukohtumenetluse algatamist.

Eesti Advokatuuri aukohus jättis 21.08.2014 protokollilise otsusega nr 16-9
advokatuuriseaduse (AdvS) § 16 lg-st 3 ning advokatuuri kodukorra §-dest 50 ja 58
juhindudes algamata aukohtumenetluse vandeadvokaatide A. Pilve, M. Helmi, B. Oltjeri ja K.
Tuulmägi tegevuse suhtes, sest J.K.P Consult OÜ (likvideerimisel) kaebus oli esitatud pärast
kaebetähtaja möödumist ja advokaatide tegevuses puudusid distsiplinaarsüüteo tunnused.

2.    J.K.P Consult OÜ (likvideerimisel) esitas 21.10.2014 Tallinna Halduskohtule
kaebuse Eesti Advokatuuri aukohtu 21.08.2014 protokollilise otsuse nr 16-9 tühistamiseks ja
asja uuesti läbivaatamiseks kohustamiseks. Kaebaja pöördus 27.01.2009 AS Advokaadibüroo
Aivar Pilv poole õigusabi saamiseks seoses K.M.T Majatehas OÜ ja J.K.P Consult OÜ
vahelise vaidlusega, mis lahendati tsiviilasja nr 2-09-11136 raames. Aukohus on rikkunud
menetlusnorme (sh haldusmenetluse seaduse (HMS) § 4 lg-st 2 tulenevat kaalutlusõigust,
samuti põhjendamiskohustust) ja asunud ebaõigesti seisukohale, et advokaatide tegevuses
puuduvad distsiplinaarsüüteo tunnused ning puudub alus aukohtumenetluse algatamiseks.
Advokaatide ebaprofessionaalne tegevus on viinud J.K.P Consult OÜ likvideerimise
algatamiseni. Kaebaja sai oma õiguslikust positsioonist teada alles suve alguses ning sellest
tuleb hakata arvestama ka aukohtu poole pöördumise tähtaega. Distsiplinaarsüütegu ei ole
AdvS § 19 lg 6 teisest lausest tulenevalt aegunud. Advokaadibüroo ei ole täitnud
eetikakoodeksi § 14 lg-st 4 tulenevat kohustust klienti ülesande täitmisega seonduvast
regulaarselt informeerida, jättes kaebaja teavitamata asjaolust, et 25 tunniga pole vaidlust
võimalik maakohtus lõpuni vaielda. Rikutud on ka AdvS § 40 lg-t 2 ja eetikakoodeksi § 8 lg-t
1. Kui advokaadibüroo oleks tegutsenud kliendi huvides, siis oleks pretensioon saadetud välja
varem kui ligi kolme kuu möödudes. Kui vaidlus oli perspektiivitu, tulnuks sellest klienti
informeerida. Advokaadibüroo varjas kliendi eest õigusteenusega osutamisega seotud
asjaolusid ning osutatud õigusteenus ei olnud õigeaegne ega asjatundlik. Rikutud on ka
eetikakoodeksi § 20 lg-t 2, sest advokaadibüroo ei teavitanud kohut õigeaegselt asjaoludest,
mis võivad tingida kohtuistungi edasilükkamise. Kaebaja saatis 20.11.2012 kohtule taotluse
istungi edasilükkamiseks, sest tal puudus kliendilepingu lõpetamise tõttu lepinguline esindaja.
Esindamisvolituse puudumisele vaatamata osalesid advokaadibüroo töötajad kohtuistungil,
kahjustades ja õõnestades sellega kliendi mainet ja usaldusväärsust.




                                                                                          2(8)
                                                                                   3-14-52526

3.    Eesti Advokatuur vaidles kirjalikus vastuses kaebusele vastu ning palus selle jätta
rahuldamata. Kaebaja on vaidlustanud advokaatide tegevust tsiviilasjas nr 2-09-11136, milles
kohtulahend jõustus Riigikohtu 06.11.2013 määrusega. Kliendisuhe kaebaja ja
advokaadibüroo vahel eksisteeris 28.01.2009–26.11.2012 ning tsiviilasja materjalid anti
kaebaja uuele esindajale üle 04.12.2012. Aukohtu poole pöördumiseks ettenähtud 6-kuuline
tähtaeg hakkas kulgema materjalide üleandmisele järgnevast päevast (05.12.2012) ja lõppes
05.06.2013. Isegi kui lähtuda kaebetähtaja arvestamisel tsiviilasjas tehtud otsuse jõustumisest
(06.11.2013), oli tähtaeg J.K.P Consult OÜ 16.07.2014 kaebuse esitamise hetkeks möödunud.
Samas ei ole alust lähtuda kohtuotsuse jõustumisest, sest kõik advokaatide toimingud said
kaebajale teatavaks koos kliendilepingu lõpetamise ja materjalide üleandmisega. Kaebetähtaja
rikkumisele vaatamata kontrollis aukohus kaebuses toodud asjaolusid ning jõudis järeldusele,
et kolmandate isikute tegevuses puudusid mis tahes rikkumised, mis võiksid tingida nende
distsiplinaarvastutusele võtmise. Aukohus nõustus advokaatide selgitustega.

4.     Kolmandad isikud Aivar Pilv, Merit Helm, Britta Oltjer ja Kairi Tuulmägi paluvad
jätta kaebus rahuldamata. Kaebajal puudub aukohtu otsuse vaidlustamiseks kaebeõigus ning
kaebus on ka sisuliselt põhjendamatu ja selles on teadlikult moonutatud faktilisi asjaolusid.
Praeguses asjas esitatud menetlusdokumentide metaandmetest nähtuvalt on need koostanud
AB-st Aivar Pilv 2012. a-l lahkunud vandeadvokaat Tarmo Pilv, kes on seejärel endaga
seotud MP Inkasso OÜ nimel korduvalt esitanud AB Aivar Pilv advokaatide suhtes erinevaid
alusetuid ja pahatahtlikke kaebusi (nt haldusasjad nr 3-13-1541, nr 3-14-51770 ja nr 3-13-
1365), samuti on rikutud AB-le Aivar Pilv kuuluvat kaubamärgiõigust (tsiviilasi nr 2-13-
61634). Ühtegi rikkumist ei ole tuvastatud, mistõttu võib eeldada, et ka praeguse kaebuse
eesmärk on üksnes advokaatide maine kahjustamine ja advokaadibüroole kahju tekitamine.
Nii aukohtule kui ka halduskohtule esitatud kaebused on üksnes paljasõnalised. Aukohus ei
ole rikkunud HMS §-des 4 ja 6 sätestatud kohustusi ning kaebaja sellekohased väited on
ilmselgelt otsitud ja tõendeid on esitatud üksnes valikuliselt. Aukohtul puudus reaalne
võimalus ja ka vajadus koguda asja lahendamiseks veel mingeid täiendavaid tõendeid.
Kaebaja on rikkunud aukohtusse pöördumise tähtaega (AdvS § 16 lg 1), sest väidetavatest
rikkumistest oli aukohtu poole pöördumise hetkeks möödunud 1,5–5,5 aastat ning tsiviilasjas
nr 2-09-11136 tehtud otsuse jõustumisest oli samuti möödunud enam kui 6 kuud. Kaebaja
väide menetlusega seonduvate dokumentide saamisest alles 2014. a suvel jääb arusaamatuks.
Advokaatide tegevuse vaidlustamise ajendiks on kaebaja suhtes tehtud negatiivne
kohtulahend, mille põhjustas kaebaja enda tegevus, mitte advokaatide minetused õigusabi
osutamisel. Kolmandad isikud on teinud kliendi huvide kaitsmiseks endast parima. Aukohus
on uurinud kõiki asjas kogutud tõendeid objektiivselt ja jõudnud ainuõigele järeldusele, et
kaebus on esitatud hilinenult ning advokaatide tegevuses puudusid mis tahes rikkumised.

5.     Tallinna Halduskohus jättis 18.11.2015 otsusega J.K.P Consult OÜ (likvideerimisel)
kaebuse rahuldamata, nõustudes täielikult aukohtu 21.08.2014 protokollilises otsuses nr 16-9
toodud põhjenduste ja järeldustega, samuti vastustaja ja kolmandate isikute kohtumenetluses
esitatud seisukohtadega, pidamata HKMS § 165 lg 2 alusel vajalikuks neid kõiki üle korrata.
Isikul puudub subjektiivne õigus nõuda aukohtumenetluse algatamist ja advokaatide
distsiplinaarvastutusele võtmist, vaid need otsustab aukohus kaalutlusõiguse alusel. AdvS §
16 lg 1 annab isikule õiguse üksnes selleks, et aukohus vaataks tema taotluse nõuetekohaselt
läbi (sh hindaks, kas advokaadi tegevuses ilmnevad distsiplinaarsüüteo tunnused) ning teeks
põhjendatud otsuse distsiplinaarmenetluse algatamise või sellest keeldumise kohta. Vastustaja
ja kolmandad isikud on veenvalt põhjendanud ja tõendanud, et J.K.P Consult OÜ kaebus
aukohtumenetluse algatamiseks oli esitatud AdvS § 16 lg-s 1 sätestatud tähtaega oluliselt
rikkudes ning mitmed väidetavad distsiplinaarsüüteod olid ka aegunud. Seega saanuks
aukohus lahendada J.K.P Consult OÜ kaebuse määrusega. Kuivõrd J.K.P Consult OÜ

                                                                                          3(8)
                                                                                 3-14-52526

kaebuses heideti advokaatidele ette ka väidetavaid kutse-eetika rikkumisi, siis oli aukohtul
ikkagi õigus anda selles osas hinnang. Aukohtu protokollilise otsuse põhjendused (kaebuse
esitamise tähtaja möödalaskmine ilma mõjuvate põhjusteta) ja resolutsioon
(aukohtumenetluse mittealgatamine seoses distsiplinaarsüüteo tunnuste puudumisega) ei ole
omavahel loogilises seoses ning jääb ebaselgeks, kas tegemist on otsuse või määrusega. Seega
ei vasta aukohtu lahend HMS § 55 lg-st 1 tulenevale selguse ja üheselt mõistetavuse nõudele.
Selline vormiline puudus ei saanud siiski mõjutada lõpptulemust, sest aukohus on vaadanud
J.K.P Consult OÜ kaebuse põhjalikult läbi ning kontrollinud kõiki kaebaja väiteid. Kaebaja ei
ole viidanud ühelegi konkreetsele tõendile, mis jäi aukohtul kogumata või arvestamata, mis
lükkab juba iseenesest ümber väited HMS §-de 4 ja 6 ning kodukorra § 54 lg 5 nõuete
rikkumisest. Alusetu on ka väide ärakuulamisõiguse rikkumisest, sest aukohus edastas
advokaatide vastuse ka kaebajale, kuid viimane ei ole sellele reageerinud.


MENETLUSOSALISTE SEISUKOHAD RINGKONNAKOHTUS

6.     J.K.P Consult OÜ (likvideerimisel) palub apellatsioonkaebuses tühistada
halduskohtu otsus ning teha asjas uus otsus, millega rahuldada tema kaebus. Halduskohtu
otsus ei ole seaduslik ega põhjendatud (sh puuduvad viited arvesse võetud tõenditele) ning
kohus on kohaldanud HKMS § 165 lg-t 2 ebaõigesti, sest aukohtu vaidlustatud otsuses
puuduvad sisulised põhjendused. Aukohus ei järginud HKMS-s sätestatud menetlusnorme
ning vaatas asja läbi kaebajat istungile kutsumata ega määranud ka kirjalikus menetluses
tähtaega lõplike seisukohtade esitamiseks. Aukohtu otsus on tehtud 21.08.2014, kuid
kaebajale edastati advokaatide seletused alles 26.09.2014. Kaebaja sai taotluse aluseks
olevatest asjaoludest teada 2015. a juunis ning on seda tõendanud. Kaebajale ei antud
võimalust taotleda kaebuse esitamise tähtaja ennistamist. Aukohtu neid menetluslikke
rikkumisi ei ole kohus otsuses üldse analüüsinud. Isegi kui advokaatide
distsiplinaarvastutusele võtmise tähtaeg on möödunud, ei saa see olla põhjuseks jätta kaebus
sisuliselt läbi vaatamata, sest aukohus võib viia läbi menetluse advokaadi tegevuse suhtes
kutse-eetilise hinnangu andmiseks ka pärast distsiplinaarkaristuse määramiseks ettenähtud
tähtaja möödumist. Halduskohus on alusetult leidnud, et aukohus kontrollis J.K.P Consult OÜ
kaebuse väiteid põhjalikult. Halduskohus ei ole pööranud tähelepanu asjaolule, et A. Pilv
rikkus kohtuistungil uuesti kutse-eetika nõudeid, süüdistades oma endist klienti tsiviilasjas
dokumendi võltsimises. Samuti ei analüüsinud kohus kaebaja väiteid, et vastustaja esindaja A.
Aaviku allkirjastatud dokumendid on koostanud AB Aivar Pilv töötaja KK. See viitab
aukohtu ebaobjektiivsusele. Kaebaja eesmärgiks on, et aukohus arutaks advokaatide poolt
toimepandud rikkumisi sisuliselt ning seda peaks tegema teine aukohtu koosseis.

7.     Eesti Advokatuur vaidleb kirjalikus vastuses apellatsioonkaebusele vastu ning palub
selle jätta rahuldamata ja halduskohtu otsuse muutmata. Halduskohus on põhjendatult
nõustunud nii aukohtu 21.08.2014 protokollilises otsuses nr 16-9 kui ka praeguses haldusasjas
esitatud seisukohtadega ega ole rikkunud HKMS § 165 lg-t 2. Apellant on kohtumenetluses
üksnes kritiseerinud aukohtu läbiviidud menetlust, jättes täielikult kõrvale aukohtu otsuse
aluseks oleva asjaolu, et tema kaebus oli esitatud AdvS § 16 lg-s 1 sätestatud tähtaega
rikkudes ning tal oli aukohtumenetluses võimalus korduvalt esitada oma seisukohti ja
tõendeid. Aukohtule esitatud tõendid võimaldasid vastustajal anda ka sisulise hinnangu, et
advokaatide tegevuses ei esinenud distsiplinaarsüüteo tunnuseid. Väide taotluse aluseks olnud
asjaoludest alles 2015. a juunis teada saamise kohta jääb arusaamatuks. Ekslik on apellandi
seisukoht, et aukohtumenetluses tuleb järgida HKMS sätteid, sest tegemist ei ole kohtu- vaid
haldusmenetlusega. Aukohtul oli piisavalt tõendeid nii kaebuse esitamise tähtaegsuse kui ka
selle sisulise põhjendatuse hindamiseks ning kaebaja ei ole toonud välja, milliseid tõendeid

                                                                                        4(8)
                                                                                   3-14-52526

tulnuks täiendavalt koguda või milliseid asjaolusid välja selgitada. Kaebaja ärakuulamisõigust
ei ole rikutud ning ärakuulamine ei eelda suuliste seletuste andmise võimalust.
Apellatsioonkaebuses on ekslikult tuginetud advokatuuri varasemale kodukorrale. Kehtiv
kodukord on vastu võetud Eesti Advokatuuri üldkogu 24.04.2013 otsusega.
Menetlusdokumentide metaandmeid puudutavad apellandi väited ei ole asjassepuutuvad ning
need on otsitud. Vastustaja esindaja A. Aavik töötas samuti varem AB-s Aivar Pilv ning
kasutas muu hulgas advokaadibüroo dokumendiblankette, mille metaandmetes kajastub
autorina KK (kes ei tööta AB-s Aivar Pilv juba enam kui 7 aastat). Lisaks on esmajoones
oluline, et dokumendile on alla kirjutanud vastustaja esindaja, mitte mõni muu isik. Apellant
on saanud realiseerida temale AdvS § 16 lg-st 1 tulenevat õigust, et aukohus vaataks tema
kaebuse advokaatide tegevuse peale nõuetekohaselt läbi (sh ei saanud otsuses esinevad
puudused      mõjutada      lõpptulemust).   Advokaatide       tegevuses    distsiplinaarsüüteo
mittetuvastamine ei riiva kuidagi kaebaja õigusi (HKMS § 44 lg 1) ning ühestki õigusaktist ei
tulene isikule õigus nõuda aukohtult menetluse algatamist või konkreetse sisuga otsuse
tegemist (nt Tartu Halduskohtu 13.11.2009 määrus nr 3-09-2550; Tartu Ringkonnakohtu
10.02.2010 määrus nr 3-09-2550; Tallinna Halduskohtu 29.10.2010 määrus nr 3-10-1037;
25.02.2011 määrus nr 3-11-187; 14.01.2013 määrus nr 3-12-2617; Tallinna Ringkonnakohtu
04.11.2009 määrus nr 3-09-1589, 08.06.2010 määrus nr 3-10-1037; 31.12.2013 määrus nr 3-
13-1538; 11.09.2014 määrus nr 3-14-51432; 07.11.2014 määrus nr 3-13-1365).
Väljakujunenud kohtupraktika kohaselt on aukohtumenetlus olemuselt internne menetlus,
mille subjektiks on ainult advokaat, mitte huvitatud isik, kelle avaldus võib küll olla olnud
aukohtumenetluse algatamise ajendiks. Aukohtumenetluse eesmärk ei ole kaitsta avalduse
esitanud isiku subjektiivseid õigusi.

8.     Kolmandad isikud Aivar Pilv, Merit Helm, Britta Oltjer ja Kairi Tuulmägi
vaidlevad apellatsioonkaebusele vastu ning paluvad selle jätta rahuldamata ja halduskohtu
otsuse muutmata. Halduskohus on hinnanud aukohtu protokollilist otsust objektiivselt ja
kooskõlas kehtiva õigusega. Kolmandad isikud jäävad kõiki varasemas menetluses esitatud
seisukohtade juurde ning toetavad vastustaja vastuväiteid. Kaebajal puudub subjektiivne õigus
nõuda advokaatide distsiplinaarvastutusele võtmist, mida kinnitab ka ulatuslik kohtupraktika.
Kuna kaebaja kaebeõigus ei ulatu aukohtu otsuse sisule, siis puudub tal võimalus vaidlustada
seda osas, milles aukohus tuvastas, et advokaatide käitumises puuduvad distsiplinaarsüüteo
tunnused. Seetõttu ei pidanud ka halduskohus vastavaid seisukohti otsuses põhjalikumalt
kajastama. Aukohtu otsuse mõningad vormilised ebatäpsused ei tingi selle tühistamist (HMS
§ 58). Apellant ei ole suutnud näidata, et aukohus oleks rikkunud asja läbivaatamisel
menetlus- või materiaalõiguse norme, mis võiks tuua kaasa otsuse muutmise või kehtetuks
tunnistamise vajaduse. Otsuse tegemisel on arvestatud kõigi aukohtule esitatud seisukohtade
ja tõenditega (advokaatide esitatud tõendid kummutasid üheselt J.K.P Consult OÜ väited)
ning otsus on piisavalt põhjendatud. Aukohus ei pidanud avalduse läbivaatamisel lähtuma
HKMS sätetest. Aukohtu seisukoht aegumise ja AdvS § 16 lg-s 1 sätestatud tähtaja
möödalaskmise osas oli selge ja arusaadav ning halduskohus on seda põhjalikult käsitlenud.
Apellandi väide õiguste rikkumisest hilisema teadasaamise kohta on otsitud, sest kaebaja on
kasutanud õigusteadmistega esindajaid ka enne seda ning on varem ka ise õigusteenust
osutanud. Kuna apellant on kogu aeg rõhutanud, et tema kaebus oli tähtaegne, siis on
arusaamatu etteheide, et tal ei võimaldatud taotleda tähtaja ennistamist. Aukohtul ei tekkinud
mingeid kahtlusi, et asjas võiksid esineda mingid tähtaja ennistamise alused ja sellistele
asjaoludele pole tuginetud ka kohtumenetluses. Samuti on ainetud väited aukohtu poolt
tõendite kogumata jätmisest, sest apellant pole viidanud ühelegi puuduolevale tõendile.
Ärakuulamisõigust ei ole rikutud, sest selleks pole nähtud ette kindlat vormi ja aukohus võis
asja lahendada kirjalikus menetluses, kus apellant sai oma seisukohad esitada. Vastustaja
esitatud menetlusdokumente ei ole koostanud KK, kes lahkus advokaadibüroo assistendi

                                                                                          5(8)
                                                                                    3-14-52526

töökohalt juba 2008. a detsembris. Vastustaja esindaja on usutavalt selgitanud, et kuna A.
Aavik on samuti varem töötanud AB-s Aivar Pilv, siis on ta üksnes kasutanud KK poolt
kunagi loodud dokumendipõhjasid. Dokumentide metaandmetega seonduv ei oma asja
lahendamisel ka tähtsust, sest igal juhul on dokumendid allkirjastanud vastustaja esindaja
isiklikult.


RINGKONNAKOHTU PÕHJENDUSED

9.   Ringkonnakohus leiab, et J.K.P Consult OÜ (likvideerimisel) apellatsioonkaebus ei ole
põhjendatud ja tuleb jätta rahuldamata. Halduskohtu vaidlustatud otsus on lõppjärelduste osas
seaduslik ja põhjendatud ning selle muutmiseks või tühistamiseks puudub alus.

10. AdvS § 16 lg 1 annab huvitatud isikule õiguse pöörduda advokatuuri aukohtu poole
aukohtumenetluse algatamiseks ning AdvS § 18 lg 1 annab huvitatud isikule õiguse esitada
aukohtu otsuse peale kaebus halduskohtule. Viidatud sätetest tulenevalt võib kohtusse
pöördumise õigust omavaks huvitatud isikuks olla ka isik, kes taotles aukohtumenetluse
algatamist. Samas eeldab sellise kaebuse sisuline menetlemine, et vaidlustatud haldusakt või
toiming saab rikkuda kaebaja subjektiivseid õigusi või piirata tema vabadusi (HKMS § 44 lg
1). Seadus annab huvitatud isikule õiguse pöörduda aukohtumenetluse algatamiseks
advokatuuri aukohtu poole ning saada sellele pöördumisele vastus. Ühestki õigusaktist ei
tulene huvitatud isikule aga subjektiivset õigust nõuda advokaadi karistamist. Kaebeõiguse
aluseks saab seega olla vaid aukohtu poolne menetlusnormide rikkumine (nt Tallinna
Ringkonnakohtu 24.09.2015 otsus nr 3-14-50174, p 10; 07.05.2015 otsus nr 3-14-51414, p 9;
03.12.2014 määrus nr 3-14-52251, p 13; 31.12.2013 määrus nr 3-13-1538, p 6). Huvitatud
isikule on seadusega antud õigus esitada taotlus advokaadi suhtes aukohtumenetluse
algatamiseks, et tõhustada advokaadi kutsetegevuse iseärasuste tõttu raskendatud järelevalvet,
kuid otsustusõigus selle üle, kuidas rikkumisele reageerida ja kas tegemist on üldse süüteoga,
kuulub aukohtule. Järelevalve advokaatide kutsetegevuse ja kutse-eetika nõuete täitmise üle
kuulub advokatuuri pädevusse (AdvS § 3 p 2) ning kohus saab järelevalve teostamisse
sekkuda üksnes siis, kui tegemist on kaebaja subjektiivsete õiguste rikkumisega. Kui kaebaja
on saanud realiseerida oma subjektiivse õiguse taotluse esitamiseks ja taotluse läbivaatamisel
on järgitud menetlusreegleid, ei ulatu halduskohtu kontroll sellest kaugemale. Küsimus, kas
algatada aukohtumenetlus ja milline otsus selle tulemusel teha, on aukohtu kaalutlusõigus,
mille teostamist saab sisuliselt vaidlustada üksnes isik, kelle subjektiivseid õigusi sellega
rikutakse (nt Tallinna Ringkonnakohtu 07.11.2014 määrus nr 3-13-1365, p-d 15-16). Kohus ei
saa huvitatud isiku kaebuse lahendamise käigus aukohtu poolt menetlusnormide järgimise
kontrollimisel asuda tuvastama, kas aukohus on väidetava distsiplinaarsüüteo asjaolud
tuvastanud õigesti või mitte (vt Tallinna Ringkonnakohtu 03.12.2014 määrus nr 3-14-52251,
p 17).

11. J.K.P Consult OÜ (likvideerimisel) esitas Eesti Advokatuuri aukohtule 16.07.2014
taotluse (II kd, tl 19-22) advokaatide A. Pilve, M. Helmi, K. Tuulmägi ja B. Oltjeri suhtes
aukohtumenetluse algatamiseks ning aukohus jättis 21.08.2014 protokollilise otsusega nr 16-9
(I kd, tl 17-18p) aukohtumenetluse algatamata, sest taotlus oli esitatud pärast AdvS § 16 lg-s 1
sätestatud tähtaja möödumist ja advokaatide tegevuses puudusid distsiplinaarsüüteo tunnused.

12. AdvS § 16 lg 1 teise lause kohaselt tuleb taotlus aukohtumenetluse algatamiseks esitada
kuue kuu jooksul, arvates päevast, mil kaebuse esitaja sai teada või oleks pidanud teada saama
taotluse aluseks olevatest asjaoludest. Vaidlust ei ole olnud selles, et apellandi kliendisuhe
advokaadibürooga algas 28.01.2009 (II kd, tl 26) ja lõppes 26.11.2012 (II kd, tl 52) ning

                                                                                           6(8)
                                                                                   3-14-52526

tsiviilasjaga nr 2-09-11136 seotud materjalid anti J.K.P Consult OÜ (likvideerimisel) uuele
advokaadist esindajale üle 04.12.2012 (II kd, tl 11). Ringkonnakohus nõustub vastustaja ja
kolmandate isikutega, et AdvS § 16 lg-s 1 ettenähtud 6-kuuline aukohtu poole pöördumise
tähtaeg hakkas kulgema materjalide uuele esindajale üleandmisele järgnevast päevast ehk
05.12.2012. Seega tulnuks apellandil aukohtu poole pöörduda hiljemalt 05.06.2013. Asjas
puuduvad igasugused andmed ja väited selle kohta, et apellandi uuele esindajale oleks üle
antud puudulikud materjalid või oleks osa varasemate esindajate tegevusest saanud J.K.P
Consult OÜ-le (likvideerimisel) teatavaks alles hiljem. AdvS § 16 lg-s 1 sätestatud tähtaja
kulgemahakkamist ei ole põhjust siduda tsiviilasja nr 2-09-11136 menetlust lõpetava
kohtulahendi jõustumisega, sest Riigikohtu 06.11.2013 määrusega nr 3-7-1-2-664 jõustunud
Tallinna Ringkonnakohtu 04.07.2013 otsus (I kd, tl 167-176p) ega samas asjas tehtud Harju
Maakohtu 15.02.2013 otsus ei sisaldanud ühtegi etteheidet advokaatide tegevuse suhtes,
mistõttu ei saanud advokaatide kohustuste väidetav rikkumine ka apellandile selguda alles
nende kohtuotsuste jõustumisel.

13. J.K.P Consult OÜ (likvideerimisel) ei ole aukohtu- ega halduskohtumenetluse ajal
toonud välja ainsatki mõjuvat põhjust, mis saaks anda aluse aukohtusse pöördumise tähtaja
ennistamiseks. Apellandi väidetest võib järeldada üksnes seda, et talle selgus advokaatide
tegevuse õigusvastasus ja kaebusega aukohtu poole pöördumise võimalus alles 2014. a mais
või juunis (nt Tallinna Ringkonnakohtu 12.10.2016 istungi protokoll, lk 2 – III kd, tl 80
pöördel), kuid selline argument ei saa ringkonnakohtu hinnangul õigustada tähtaja väga olulist
möödalaskmist. Oma õiguste rikkumises ja rikutud õiguse kaitsmise võimalustes peab
puudutatud isik jõudma selgusele seaduses sätestatud tähtaja jooksul, kasutades selleks
vajadusel professionaalset abi (nt Riigikohtu 01.10.2002 määrus nr 3-3-1-57-02, p 18).
Tähtaja ületamine ei saa olla vabandatav, kui kaebaja pole olnud piisavalt hoolikas selleks, et
selgitada välja vaidluse algatamise kord, sh tähtajad. Ka õiguslikult kogenematul isikul ei ole
alust eeldada, et vaidlust saab lahendada suvalises korras ja määramatult pika aja jooksul (nt
Riigikohtu 16.01.2009 määrus nr 3-3-1-75-08, p 17). Lisaks näeb HMS § 34 lg 3 ette, et
menetlustähtaega ei ennistata, kui esialgsest menetlustoimingu teostamiseks ettenähtud
tähtpäevast on möödunud rohkem kui üks aasta. Praegusel juhul möödus viimati nimetatud
tähtaeg 05.06.2014, kuid kaebus esitati 16.07.2014. Eeltoodut arvestades ei ole aukohtule
põhjust heita ette, et apellandile ei antud võimalust taotleda tähtaja ennistamist.

14. Kuna J.K.P Consult OÜ (likvideerimisel) kaebus aukohtule oli esitatud ilmselgelt
hilinenult ja sellel põhjusel ei pidanud aukohus kaebuses toodud väiteid üldse sisuliselt
hindama, ei oma asja lahendamise seisukohalt tähtsust apellandi muud etteheited
aukohtumenetluse algatamise või mittealgatamise otsustamise menetlusele (sh ärakuulamise
osas). Seejuures on täiesti asjakohatud apellandi viited aukohtu poolt halduskohtumenetluse
normide mittejärgimisele, sest aukohtumenetluses kohaldatakse AdvS § 17 lg 7 kohaselt
advokatuuri kodukorras (RT III, 15.10.2013, 6) ja haldusmenetluse seaduses sätestatut.
Ringkonnakohus ei nõustu ka apellandi selle seisukohaga, et kuna aukohtu otsuse
resolutsioonist nähtuvalt jäeti aukohtumenetlus A. Pilve, M. Helmi, B. Oltjeri ja K. Tuulmägi
tegevuse suhtes algatamata seoses distsiplinaarsüüteo tunnuste puudumisega (st sisulisel
põhjusel, mitte aukohtu poole pöördumisega hilinemise tõttu), siis ei olegi J.K.P Consult OÜ
(likvideerimisel) poolt aukohtule esitatud kaebuse tähtaegsuse küsimus enam oluline. Selline
lähenemine jätaks põhjendamatult tähelepanuta kogu aukohtu otsuse põhjendava osa, millest
nähtub selgelt, et aukohus hindas kaebuse mittetähtaegseks ega pidanud tähtaja ennistamise
aluste esinemist usutavaks. Küll aga annab AdvS § 16 lg 2 aukohtule õiguse algatada
aukohtumenetlus ka enda algatusel, kui advokaadi tegevuses ilmnevad distsiplinaarsüüteo
tunnused, ning aukohus ei ole seejuures seotud AdvS § 16 lg-s 1 sätestatud tähtajaga, vaid
saab aukohtumenetluse algatada kahe kuu jooksul, alates päevast, mil ta saab teada

                                                                                          7(8)
                                                                                   3-14-52526

distsiplinaarsüüteo tunnustest (AdvS § 16 lg 3). Kuivõrd praegusel juhul laekus aukohtule
teave advokaatide väidetavast distsiplinaarsüüteost 16.07.2014, siis olnuks tal 21.08.2014
otsuse tegemise ajal iseenesest võimalik algatada aukohtumenetlus omal initsiatiivil (kui ta
leidnuks, et advokaatide tegevuses tõepoolest esinesid distsiplinaarsüüteo tunnused), kuid
selline aukohtu otsustus ei puudutaks kuidagi kaebaja subjektiivseid (menetluslikke) õigusi
ega ole hõlmatud AdvS § 18 lg-s 1 sätestatud kohtusse pöördumise õigusega.

15. Apellandi väide, et A. Pilv rikkus praeguses asjas peetud Tallinna Halduskohtu
20.10.2015 istungil uuesti advokaadi kutse-eetika nõudeid, ei ole asjassepuutuv, sest
halduskohus ei vii advokaatide tegevuse suhtes läbi distsiplinaarmenetlust. Samuti ei saa
aukohtu vaidlusaluse otsuse ebaobjektiivsust kinnitada ega praeguse vaidluse lahendamist
mõjutada asjaolu, et vastustaja esindaja poolt koostatud menetlusdokumentide metaandmed
sisaldavad A. Pilve advokaadibüroo kunagise töötaja nime.

16. Eelneva põhjal ja HKMS § 200 p 1 alusel jääb J.K.P Consult OÜ (likvideerimisel)
apellatsioonkaebus rahuldamata ning Tallinna Halduskohtu 18.11.2015 otsus muutmata.

17. HKMS § 108 lg 1 kohaselt kannab menetluskulud pool, kelle kahjuks otsus tehti.
HKMS § 109 lg 1 järgi tuleb menetluskulude väljamõistmiseks kohtule esitada
menetluskulude nimekiri ja kuludokumendid, mille esitamata jätmise korral menetluskulusid
välja ei mõisteta. HKMS § 109 lg-st 2 juhindudes märgib ringkonnakohus, et J.K.P. Consult
OÜ (likvideerimisel) on apellatsioonimenetluses tasunud riigilõivu 15 eurot (III kd, tl 8) ja
kandnud õigusabikulusid kokku 1950 eurot (III kd, tl 59-64; III kd, tl 78-79). Kuna
apellatsioonkaebus jääb rahuldamata, jäävad apellandi menetluskulud HKMS § 108 lg 1
alusel tema enda kanda. Teised menetlusosalised ei ole apellatsioonimenetlusega seotud
kulude kandmise kohta ringkonnakohtule andmeid esitanud, mistõttu jäävad ka vastustaja ja
kolmandate isikute võimalikud menetluskulud apellatsiooniastmes HKMS § 109 lg 1 alusel
nende endi kanda.


 (allkirjastatud digitaalselt)   (allkirjastatud digitaalselt)   (allkirjastatud digitaalselt)

      Maret Altnurme                  Villem Lapimaa                   Virgo Saarmets




                                                                                           8(8)

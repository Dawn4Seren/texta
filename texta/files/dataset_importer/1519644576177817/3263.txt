                         KOHTUMÄÄRUS
 Kohus                          Viru Maakohus

 Määruse aeg ja koht            08. november 2016, Rakvere kohtumajas

 Kohtuasja number               1-16-4003
 Kohtunik                       Anu Ammer
 Kohtuistungi sekretär          Kätlin Koidumäe

 Prokurör                       Ain Tali

 Kaitsja                        Andres Veski (määratud korras)

 Kohtuasi                       Viru Vangla materjalid Andreas Kasaki vangistusest
                                tingimisi enne tähtaega vabastamiseks

                                ANDREAS KASAK, i.k. 39803106527, kannab karistust
 Süüdimõistetu
                                Viru Vanglas, elukoht vabanemisel: xxxx
                                Karistuse kandmise algus 17.02.2016 ja lõpp 22.01.2018.

 Kohtuasja läbivaatamise aeg 02.11.2016, videokohtuistungil
 Kohtumääruse õiguslik alus     KarS § 76; KrMS § 426, § 383, § 384 ja § 387.

RESOLUTSIOON

Jätta Andreas Kasak vangistusest tingimisi enne tähtaega vabastamata.

Välja mõista Andreas Kasakilt menetluskuluna riigituludesse 138,72 eurot kaitsetasu
vandeadvokaadi vanemabi Andres Veski poolt õigusabi osutamise eest.

Menetluskulud tuleb tasuda 30 päeva jooksul käesoleva kohtumääruse jõustumisest
arvates Maksu- ja Tolliameti arveldusarvele nr EE351010052031000004 (SEB PANK),
nr EE502200221014193355 (SWEDBANK), nr EE401700017002872300 (NORDEA
PANK), nr EE873300333499990003 (DANSKE BANK) viitenumbriga 99916700042997,
selgitusse märkida: „1-16-4003, Andreas Kasak, menetluskulu“.

Kui rahaline nõue pole täies ulatuses tähtaegselt tasutud, suunatakse nõue kohtutäiturile
täitemenetlusse täitemenetluse seadustikus sätestatud korras.
Välja mõista riigieelarve selleks otstarbeks eraldatud vahenditest Advokaadibüroo Sirje
Must kasuks 138,72 eurot (sh käibemaks 20%) vandeadvokaadi vanemabi Andres Veski

                                            1
poolt süüdimõistetu Andreas Kasaki kaitsjana riigi õigusabi korras osutatud õigusabi
eest.

Edasikaebamise kord

Kohtumäärusele on õigus esitada määruskaebus Viru Maakohtule 15 päeva jooksul alates
päevast, mil isik sai vaidlustatavast kohtumäärusest teada või pidi teada saama.

Kohtumääruse väljatrükk saata Viru Vanglale, prokurörile, Andreas Kasakile ja tema kaitsjale
ning jõustumisel Riigi Tugiteenuste Keskusele.

Asjaolud

Viru Vangla esitas 05.10.2016 Viru Maakohtule materjalid kinnipeetava Andreas Kasaki
vangistusest tingimisi enne tähtaega vabastamiseks.

Andreas Kasak on süüdi tunnistatud Pärnu Maakohtu 06.06.2016 otsusega
kokkuleppemenetluses KarS § 199 lg 2 p 7,8,9 järgi (toime pandud ajavahemikul 10.01-
11.01.2016) ning kohus mõistis talle karistuseks 5 kuud vangistust. KarS § 65 lg 2 alusel
suurendas kohus mõistetud karistust Tartu Maakohtu 06.01.2016 otsusega mõistetud
ärakandmata karistuse 1 aasta 6 kuud 5 päeva vangistust võrra ning liitkaristuseks jäi 1 aasta
11 kuud ja 5 päeva vangistust. Ajavahemikul 26.12-27.12.2015 toimepandud kuritegude eest
mõistis kohus Andreas Kasakile karistuseks 5 kuud vangistust mõistes KarS § 65 lg 1 alusel
lõplikuks ärakandmisele kuuluvaks liitkaristuseks 1 aasta 11 kuud ja 5 päeva vangistust.
Karistuse kandmise alguseks luges kohus 17.02.2016.

Arvestades kinnipeetava ohtlikkuse taset ning uue kuriteo toimepanemise tõenäosust ei toeta
Viru Vangla Andreas Kasaki tingimisi ennetähtaegset vabastamist.

Kohtuistung

Andreas Kasak taotles enda tingimisi ennetähtaegset vabastamist. Kinnipeetava sõnul plaanib
ta vanglast vabanedes asuda elama vanemate juurde ning minna tööle. Hiljem tahab minna
täiskasvanute õppesse, kuid esialgu on oluline saada oma sissetulek. On teadlik oma alkoholi
probleemist, kuid vanglas läbitud sotsiaalprogrammidest on saanud käitumisjuhiseid
olukordade jaoks tulevikus. Kinnitab, et tahab alustada uut elu, vanade sõpradega ei soovi
suhelda ning on aru saanud, et ta ei taha vanglas olla. Lubab, et tulevikus ennast kuritegudele
mõjutada ei lase.

Prokurör asja arutamisest osa ei võtnud, kuid on esitanud kohtule kirjalikult oma seisukoha,
mille kohaselt prokuratuur kinnipeetava ennetähtaegset vabastamist ei toeta. Prokurör märgib,
et varasematest karistustest ei ole kinnipeetav järeldusi teinud, mis annab aluse kahelda tema
seadusekuulekuses ennetähtaegse vabanemise korral. Prokurör märgib, et piirangud, mis on
seotud kriminaalhooldusele allutamisega ei ole piisavad Andreas Kasaki õiguskuuleka
käitumise tagamiseks ja käitumiskontroll ei hoiaks teda uute kuritegude toimepanemisest, seega
saab tema suhtes kriminaalhoolduse teostamist hinnata probleemseks. Prokurör juhib kohtu
tähelepanu ka kinnipeetava ohtlikkusele ning distsiplinaarkarisatuse olemasolule.

Kaitsja on seisukohal, et Andreas Kasak ennetähtaegse vabastamise korral uusi kuritegusid
toime panema ei hakka, kuna käesolev vangistus on talle piisavaks õppetunniks olnud

                                              2
arvestades tema noorust ja seetõttu on Andreas Kasak suuteline kriminaalhoolduse nõudeid
täitma. Kaitsja toetab kinnipeetava ennetähtaegset vabastamist.

Kohtumääruse põhjendused

Kohus, tutvunud asja materjalide ning prokuröri seisukohaga ning ära kuulanud kinnipeetava
ja tema kaitsja leidis, et taotlus ei ole põhjendatud ega kuulu rahuldamisele.

Vastavalt KarS § 76 lg 4 tingimisi enne tähtaega vangistusest vabastamise otsustamisel arvestab
kohus kuriteo toimepanemise asjaolusid, süüdlase isikut, varasemat elukäiku ning käitumist
karistuse kandmise ajal, samuti tema elutingimusi ja neid tagajärgi, mida võib süüdlasele kaasa
tuua tingimisi enne tähtaega karistusest vabastamine.

Andreas Kasaki käitumine vanglas ei ole olnud seaduskuulekas, sest isikul on kehtiv
distsiplinaarkaristust. Vastavalt Riigikohtu kriminaalkolleegiumi 02.11.2006 määrusele
kohtuasjas nr 3-1-1-91-06 on vangistusest ennetähtaegse vabastamise oluliseks tingimuseks
vangistatu õiguspärane käitumine. Käesoleval juhul           on see tingimus täitmata. Kui
süüdimõistetu ka vanglas range järelevalve tingimustes jätkab õigusrikkumiste toimepanemist,
siis puudub kohtul alus arvata, et tema käitumine vabaduses saab olema seaduskuulekas.

Kinnipeetav on kriminaalkorras karistatud neljal korral, seega ei ole uute kuritegude
toimepanemine olnud juhuslik ning arvestades kinnipeetava kriminaalset käitumist, ei ole tema
puhul tegemist õiguskuulekusele orienteeritud isikuga. Kuritegude dünaamika ei ole muutunud
– isik paneb toime varavastaseid kuritegusid majandusliku kasu saamise eesmärgil ja
soodusteguriks on sõltuvusainete tarvitamine.

Kriminaalhooldusametniku arvamusest nähtub, et kinnipeetav asuks vabanemisjärgselt elama
ema ja isa juurde. Kodukülastuse käigus on välja selgitatud, et tegemist on 4-toalise
sotsiaalkorteriga, kus elamistingimused on kesised ja tekkinud on üürivõlg. Hetkel elab korteris
peale vanemate ka veel 3 nooremat venda-õde. Arvestades asjaoluga, et Andreas Kasaki näol
on tegemist impulsiivselt ning varasemalt perekonna suhtes agressiivselt käitunud isikuga, siis
ei pruugi ülerahvastatud ning konfliktse ja alkoholi liigtarvitava isaga ühine elukoht olla
kinnipeetavale sobiv. Vaatamata sobivusele on isikul aga siiski elukoht olemas, mis on
kinnipeetava ennetähtaegse vabastamise vältimatuks eelduseks.

Positiivseks ja mitte vähetähtsaks peab kohus ka Andreas Kasaki lähedasi suhteid kogu
perekonnaga, kes on valmis kinnipeetavat peale vabanemist võimaluste piires toetama. Pere
kindlaks sissetulekuks on ema töötasu, laste rahad ja isa juhutöödelt saadud tasu, seega
tagasihoidlikud, kuid pere tuleb toime.

Andreas Kasak on vanglas läbinud sotsiaalprogrammi „Eluviisitreening õigusrikkujale“, ka
osaleb kinnipeetav Corrigo tugigrupis. Vanglas viibides on isik osalenud majandustöödel ning
läbis tõstukijuhi kursused, seega on kinnipeetav vanglas viibitud aega kasutanud otstarbekalt.

Samas ei saa märkimata jätta, et arvestades korduvkaristatust, on tema suhtlusringkonnas
ilmselgelt kriminaalse elu- ja mõtteviisiga sõpru ning tuttavaid. Kriminaalkorras on korduvalt
karistatud kinnipeetava vanem vend ja isa, kusjuures isa viibib ka käesoleval ajal
kriminaalhooldusel. Teadaolevalt suhtles Andreas Kasak enne vangistust rohkem krminaalset
elustiili pooldavate isikutega, kellega koos veedeti tulutult aega erinevates linnades jõlkudes,

                                               3
tarvitades alkoholi, narkootikume ning tegeleti erinevate ja süstemaatiliste kuritegude ning
õigusrikkumiste toimepanemisega. Kohus on seisukohal, et kriminaalse tausta, elu- ning
mõtteviisiga isikutega suhtlemine ei soodusta kinnipeetava taasühiskonnastumist.

Isikule on garanteeritud töökoht saekaatris xxxx. Töökoha ja seega ka sissetuleku olemasolu on
oluline isiku iseseisva majandusliku toimetuleku aspektist lähtudes. Kohtu hinnangul vähendab
töölkäimine ka tegevusetust ning seega uute kuritegude toimepanemise riski.

Meditsiiniosakonna andmetel on kinnipeetaval diagnoositud alkosõltuvus, samuti on tal
probleeme narkootikumide tarvitamisega, mida saab pidada uue kuriteo toimepanemise
riskifaktoriteks. Isik ise tunnistab, et alkoholi tarvitamine on tema jaoks probleem.

Vangla hinnangul on üldise korduva kuriteo toimepanemise tõenäosus kahe aasta jooksul 78%
ning vägivaldse kuriteo toimepanemise tõenäosus kahe aasta jooksul 65%, mis on keskmisest
oluliselt kõrgem näitaja. Uue kuriteo toimepanemise riski suurendab vägivaldsus, agressiivsus,
üleolev käitumine, huvitegevuse puudumine, hoolimatu ja riskeeriv eluviis.

Vangla iseloomustuse kohaselt saab kinnipeetav küll aru oma tegude tõsidusest kui neile
tähelepanu juhitakse, kuid grupi ja alkoholi mõjul on siiski enda ja kaaslaste heaolu nimel
valmis õigusrikkumisi toime panema. Isik ei arvesta teiste ühiskonnaliikmetega, vastumeelsust
ametnike suhtes väljendab vaidlemisega ja tunnistab ise, et tal on raskusi oma kriminaalsete
sõpradega mitte suhelda. Isiku probleemide lahendamise oskus on puudulik.

Kinnipeetav on varem korduvalt rikkunud kriminaalhoolduse nõudeid jättes tegemata ÜKT
tunnid ja rikkudes alkoholi tarvitamise keeldu, seega varasemad tingimuslikud karistused ei ole
Andreas Kasakile mõju avaldanud. Kohtul puudub veendumus, et antud juhul on karistuse
eesmärgid saavutatud ja kinnipeetav suudab ennetähtaegse vabanemisega kaasnevaid
käitumiskontrolli nõudeid ja võimalike lisakohustusi täita.

Kohus on ka seisukohal, et Andreas Kasaki puhul on tegemist kõrge käitumiskontrollist
kõrvalehoidumise riskiga, mistõttu ei ole kriminaalhoolduse ajal võimalik tema ohtlikkust
ühiskonnas alandada.

Kohus leiab, et süüdimõistetu võimalused vabanemisel (elu- ja töökoha olemasolu ning
lähedaste toetus) ei kaalu üles tema käitumist enne vangistusse sattumist ja vangistuse ajal
(distsiplinaarkaristus) ning isikul tuleb karistuse kandmist jätkata vangistuses.

Kohus lisab täiendavalt, et isik, kes pani toime kuriteo, peab arvestama asjaoluga, et tal tuleb
ära kanda kogu temale mõistetud karistus ning riik ei loo tingimisi ennetähtaegselt vangistusest
vabastamise korra kehtestamisega isikutele õiguspositsioone, millele need hiljem võiksid
toetuda. Süüdimõistmisel ei ole ennetähtaega vabastamine isikule garanteeritud.

/allkirjastatud digitaalselt/

Anu Ammer
Kohtunik




                                               4

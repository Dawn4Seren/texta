                             KOHTUMÄÄRUS

Kohus                            Tallinna Ringkonnakohus

Tsiviilasja number               2-15-5203

Määruse tegemise aeg ja koht     17. veebruar 2016, Tallinn

Kohtukoosseis                    Indrek Soots, Ülle Jänes, Gaida Kivinurm

Tsiviilasi                       ARNISON GRUPP OÜ hagi E&G OÜ (pankrotis)
                                 vastu võla nõudes

Vaidlustatud kohtulahend         Harju Maakohtu 26.10.2015 määrus hagiavalduse
                                 läbivaatamata     jätmise ja    menetluskulude
                                 kindlaksmääramise kohta

Kaebuse esitaja ja kaebuse liik ARNISON GRUPP OÜ määruskaebus


Menetlusosalised     ja   nende Hageja: ARNISON GRUPP OÜ (registrikood 11384956),
esindajad                       lepinguline esindaja: Anastassia Golubeva

                                 Kostja: E&G OÜ (pankrotis) (registrikood 10479050),
                                 pankrotihaldur Peeter Sepper

Menetluse liik                   Kirjalik menetlus

Resolutsioon:
    1. Tühistada Harju Maakohtu 26.10.2015 määrus menetluskulude jaotuse ning
        ARNISON GRUPP OÜ-lt menetluskulude ja viivise väljamõistmise osas. Teha
        selles osas uus määrus, millega jätta poolte menetluskulud maakohtus poolte
        endi kanda.
    2. Määruskaebus rahuldada.
    3. Poolte menetluskulud ringkonnakohtus jätta poolte endi kanda.
    4. Kohtumääruse kehtiva resolutsiooni terviklik sõnastus on järgmine:
    4.1 Jätta ARNISON GRUPP OÜ hagi E&G OÜ (pankrotis) vastu võla nõudes läbi
        vaatamata.
    4.2 Poolte menetluskulud maa-ja ringkonnakohtus jätta poolte endi kanda.
    4.3 Toimetada määrus kätte menetlusosalistele.
Edasikaebamise kord
Määruse peale võib esitada määruskaebuse Riigikohtule 15 päeva jooksul määruse
määruskaebuse esitajale kättetoimetamisest alates.

Seaduses sätestatud alustel võib menetlusosaline taotleda riigipoolset menetlusabi
menetluskulude kandmiseks. Menetlusabi andmise taotlus ei peata seaduses sätestatud ega
kohtu määratud menetlustähtaja kulgemist. Seaduses sätestatud tähtaja järgimiseks peab
menetlusabi taotleja tegema tähtaja kestel ka menetlustoimingu, mille tegemiseks ta
menetlusabi taotleb, eelkõige esitama kaebuse. Kaebuse põhjendamiseks või riigilõivu
tasumiseks või kaebuses esineva sellise puuduse kõrvaldamiseks, mis on seotud menetlusabi
taotlemisega, annab kohus mõistliku tähtaja pärast menetlusabi taotluse lahendamist, kui
nimetatud taotlus ei olnud esitatud põhjendamatult või tähtaja pikendamise eesmärgil. See ei
välista menetlustähtaja ennistamist.

Asjaolud ja menetluse käik
1. 06.04.2015 esitas ARNISON GRUPP OÜ (hageja) Harju Maakohtule hagiavalduse E&G
   OÜ (pankrotis) (kostja) vastu põhivõlgnevuse 9063,30 eurot ja viivise väljamõistmiseks.

2. Kostja vaidles hagiavaldusele vastu.

3. Harju Maakohtu 05.10.2015 määrusega nr 2-15-9562 kuulutati välja kostja pankrot. Kostja
   esindaja Arvo Kivar andis 11.10.2015 kohtule teada, et kostja suhtes on välja kuulutatud
   pankrot ja esitas kohtule menetluskulude nimekirja. Kostja palus hagejalt välja mõista
   kostja menetluskulud summas 1368 eurot.

4. Hageja vaidles kostja menetluskuludele vastu ja leidis, et menetluskulud tuleb jätta poolte
   endi kanda.

Maakohtu määrus ja selle põhjendused
5. Harju Maakohus jättis 26.10.2015 määrusega hagi kostja pankroti väljakuulutamise tõttu
   tsiviilkohtumenetluse seadustiku (TsMS) § 423 lg 3 ja pankrotiseaduse (PankrS) § 43 lg 2
   alusel läbi vaatamata ning mõistis hagejalt kostja kasuks välja menetluskulud summas 375
   eurot ja viivise väljamõistetud menetluskuludelt VÕS § 113 lg 1 teises lauses sätestatud
   määras alates menetluskulude suurust kindlaks tegeva lahendi jõustumisest kuni täitmiseni.

6. Maakohtu määruse põhjenduste kohaselt näeb TsMS § 168 lg 2 ette, et hageja kannab
   menetluskulud, kui hagi jäetakse läbi vaatamata või kui menetlus lõpetatakse määrusega ja
   TsMS § 168 lõigetest 3 kuni 5 ei tulene teisiti. Antud juhul ei esine TsMS § 168 lg 3-5
   märgitud asjaolusid, mistõttu tuleb menetluskulud jätta hageja kanda. Kohus osundas
   täiendavalt, et menetluskulude väljamõistmine hagejalt ei ole ebaõiglane, sest hagiavalduse
   esitamisel oli hageja teadlik kostja vastu suunatud mitmetest nõuetest ning kostja
   majanduslikest raskustest. Hageja võis eeldada, et kostja suhtes esitatakse pankrotiavaldus,
   kuid vaatamata sellele soovis hageja hagiavalduse menetlemist.

7. Kohus leidis, et kostja lepingulise esindaja tunnihind 144 eurot (koos käibemaksuga) ei ole
   asja keerukust ja mahtu arvestades mõistlik. Seetõttu arvestas kohus keskmiseks esindaja
   tunnihinnaks 100 eurot tunnis (koos käibemaksuga). Kohus luges kostja lepingulise
   esindaja õigusabikulu põhjendatuks 4 h ja 30 minuti ulatuses kokku summas 375 eurot (ilma
   käibemaksuta).

                                                                                             2
Määruskaebus
8. 08.11.2015 esitas hageja Harju Maakohtu 26.10.2015 määruse peale määruskaebuse,
   millega palub tühistada maakohtu määruse osas, millega kohus mõistis hagejalt kostja
   kasuks välja menetluskulud summas 375 eurot ja viivise. Hageja palub teha uue määruse,
   millega jätta menetluskulud poolte endi kanda.

9. Määruskaebuse kohaselt on hagejalt kostja menetluskulude väljamõistmine äärmiselt
   ebaõiglane. Praegusel juhul ei vastuta hageja hagi läbi vaatamata jätmise eest ning ta ei
   saanud enda tegevusega hagi läbi vaatamata jätmist mõjutada. Hageja ei saanud eeldada, et
   kostja suhtes esitatakse pankrotiavaldus. Kohus on jätnud tähelepanuta hageja väite, et
   kostja poolt esitatud menetluskulude nimekiri ja summa on ebausaldusväärsed. Kostja pidi
   teadma, et pankroti väljakuulutamise korral jäetakse hagi läbi vaatamata. Kui kostja pärast
   maksejõuetuks muutumist tegi õigusabile kulutusi, mis polnud hagi läbi vaatamata jätmist
   arvestades põhjendatud, siis neid menetluskulusid hageja hüvitama ei pea ning hagejalt
   väljamõistetavaid kulusid tuleb selle võrra vähendada. Kostja oli juba 2014. aastast olnud
   teadlik sellest, et ta on muutunud püsivalt maksejõuetuks. Vaatamata sellele tegi ta
   õigusabile kulutusi, mis polnud hagi läbi vaatamata jätmist arvestades põhjendatud.

Vastus määruskaebusele
10. Kostja nimel esitas määruskaebusele vastuse Arvo Kivar, kostja vaidles määruskaebusele
    vastu ning palus jätta maakohtu määruse muutmata.

Edasine menetluse käik
11. Maakohus jättis määruskaebuse rahuldamata ning edastas selle TsMS § 663 lg 5 alusel
    läbivaatamiseks ja lahendamiseks ringkonnakohtule.

12. 10.12.2015 teatas kostja pankrotihaldur Peeter Sepper ringkonnakohtule, et kostja loobub
    menetluskulude nõudest, sest see on hageja suhtes ebaõiglane ning märkis, et Arvo Kivaril
    puudub pankrotivõlgniku esindamiseks volitus.

Ringkonnakohtu seisukoht
13. Ringkonnakohus, tutvunud asja materjaliga, leiab, et määruskaebus tuleb rahuldada.
    Ringkonnakohus tühistab TsMS § 667 lg 2 alusel maakohtu määruse menetluskulude
    jaotuse ja kindlaksmääramise osas ning teeb uue määruse, millega jätab poolte
    menetluskulud maakohtus nende endi kanda.

14. Esmalt märgib ringkonnakohus, et kuna pankrotihaldur loobus menetluskulude hüvitamise
    nõudest, siis tuleb juba ainuüksi selle tõttu jätta maakohtu menetluskulud poolte endi kanda.

15. Samas leiab ringkonnakohus, et menetluskulud maakohtus tuleks jätta poolte kanda ka
    juhul, kui pankrotihaldur ei oleks sellega nõustunud. Ringkonnakohtu hinnangul viib TsMS
    § 168 lg-st 2 tulenev menetluskulude jaotus käesoleval juhul ebaõiglase tulemuseni, sest ei
    arvesta hagiavalduse läbi vaatamata jätmise põhjusega. PankrS § 43 lg 2 kohaselt on kohtul
    kohustus jätta nõue hagimenetluses läbi vaatamata, kui enne pankroti väljakuulutamist
    alanud kohtumenetluses on varaline nõue võlgniku vastu, mille kohta ei ole veel otsust
    tehtud. Kostja pankroti väljakuulutamine on asjaolu, mida hageja mõjutada ei saanud ning
    seda tuleb menetluskulude jaotamisel arvestada. TsMS § 162 lg 4 näeb ette kohtu
    diskretsiooniõiguse jätta menetluskulud täielikult või osaliselt poolte endi kanda, kui
    vastaspoole kulude väljamõistmine poolelt, kelle kahjuks otsus tehti, oleks tema suhtes

                                                                                               3
    äärmiselt ebaõiglane või ebamõistlik. Ringkonnakohtu hinnangul oleks kostja
    menetluskulude jätmine hageja kanda, käesoleva asja asjaolusid arvestades, hageja suhtes
    ebaõiglane. Eeltoodust tulenevalt on ringkonnakohus seisukohal, et maakohtu
    menetluskulud tuleb jätta menetlusosaliste endi kanda.

16. Vastavalt TsMS § 173 lg-le 1 märgib asja menetlenud kohus menetlust lõpetavas määruses
    menetluskulude jaotuse. Hageja on teatanud, et taotleb ringkonnakohtu menetluskulude
    poolte endi kanda jätmist. Eeltoodust tulenevalt jätab kolleegium määruskaebuse
    esitamisest tingitud menetluskulud poolte endi kanda.


/allkirjastatud digitaalselt/    /allkirjastatud digitaalselt/   /allkirjastatud digitaalselt/
       Indrek Soots                    Ülle Jänes                       Gaida Kivinurm




                                                                                            4

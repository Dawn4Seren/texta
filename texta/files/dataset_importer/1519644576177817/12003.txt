                              KOHTUOTSUS
                                 EESTI VABARIIGI NIMEL

Kohus                                 Tartu Ringkonnakohus
Kohtukoosseis                         Madis Ernits, Tiina Pappel ja Einar Vene
Otsuse tegemise aeg ja koht           21. juuni 2016, Tartu
Haldusasja number                     3-14-52503
Haldusasi                             Margus Luugi kaebus Tartu Vangla keeldumise, millega
                                      jäeti rahuldamata Margus Luugi 3. septembri 2014. a
                                      taotlus, õigusvastasuse tuvastamiseks
Vaidlustatud kohtulahend              Tartu Halduskohtu 21. aprilli 2015. a otsus
Menetluse alus ringkonnakohtus        Margus Luugi apellatsioonkaebus
Asja läbivaatamine                    Kirjalik menetlus
Menetlusosalised                      Kaebaja Margus Luuk
                                      Vastustaja Tartu Vangla


RESOLUTSIOON
Jätta apellatsioonkaebus rahuldamata ja Tartu Halduskohtu 21. aprilli 2015. a otsus
muutmata.


EDASIKAEBAMISE KORD
Otsuse peale võib esitada kassatsioonkaebuse otse Riigikohtule 30 päeva jooksul otsuse
avalikult teatavakstegemisest (kassatsioonkaebuse esitamise viimane päev on seega 21. juuli
2016).

 ASJAOLUD JA MENETLUSE KÄIK

 1. Margus Luuk esitas Tartu Vanglale taotluse, milles palus end vabastada töökohustusest üks
 kord nädalas 24 tunniks seonduvalt usuliste vajaduste rahuldamisega. Tartu Vangla keeldus
 30. septembril 2014 toimingu sooritamisest.

 2. M. Luugi vaie toimingu sooritamata jätmise peale tagastati Tartu Vangla 15. oktoobri 2014. a
 otsusega nr 1-11/487-2 vaideõiguse puudumise tõttu.

 3. M. Luuk esitas Tartu Halduskohtule kaebuse, milles palus kohustada Tartu Vanglat rahuldama
 tema taotlus tööst vabastamiseks ühel korral nädalas usulisest kombest kinnipidamiseks.
 Kaebuse kohaselt on vangla tegevus usukommetest kinnipidamise takistamisel õigusvastane.
4. Tartu Halduskohus jättis 21. aprilli 2015. a otsusega esitatud kaebuse rahuldamata
alljärgnevatel põhjendustel:
4.1. Kaebajat rakendati majandustööl abitöölisena kuni 31. detsembrini 2014. Seega on õiguslik
alus (haldusakt), mille alusel kaebaja abitöölisena töötas, kaotanud oma kehtivuse ja mõju
kaebajale. Seoses asjaolude muutumisega võrreldes kaebuse esitamise aja seisuga ei ole enam
võimalik kohustamiskaebuse rahuldamine.
4.2. Kaebaja esitas 20. aprillil 2015 taotluse vastustaja jätkuvaks kohustamiseks, kuid osundab,
et kui kohus ei pea kohustamiskaebust enam asjakohaseks, taotleb ta keeldumise õigusvastasuse
tuvastamist. Kaebaja taotluse kohaselt on tuvastamine vajalik preventiivsetel eesmärkidel.
4.3. Halduskohus asus seisukohale, et menetluse jätkamine tuvastamiskaebusega on kaebaja
õiguste kaitseks vajalik ja kaebaja on seda ka preventiivsel eesmärgil taotlenud.
4.4. Halduskohus leidis, et vaide tagastamisel vangla poolt kohaldatud haldusmenetluse seaduse
(HMS) § 79 lg 1 p 1 ei andnud käesoleval juhul alust vaide tagastamiseks ning kaebajal oli vaide
esitamise õigus, kuna vaide esitamise ajal kehtis kaebaja suhtes koormav haldusakt. Kaebaja oli
esitanud 3. septembril 2014 taotluse sellest käskkirjast tulenevast kohustusest ühel päeval
nädalas vabastamiseks vangistusseaduse (VangS) § 62 alusel. Seega pidi vangla vaidemenetluses
vaide sisuliselt läbi vaatama ja otsustama, kas vaie on põhjendatud või mitte.
4.5. Halduskohus pidas võimalikuks lahendada kaebus ise sisuliselt, kuna preventiivset huvi on
valitseva kohtupraktika kohaselt peetud piisavaks aluseks tuvastamiskaebuse menetlemisel.
4.6. Halduskohus nõustus vaatamata eelpool toodule sisuliselt vastustajaga, et kaebajal puudus
3. septembri 2014. a taotluse esitamisel subjektiivne õigus, mida taotlusega kaitsta.
4.7. VangS §-st 62 tulenevat õigust tuleb kohaldada koostoimes VangS § 26 lg-ga 1, mis sätestab
mahu, milles kinnipeetavale usulist vajadust vangla piirata ei tohi. VangS § 26 lg 1 kohaselt on
kinnipeetaval praktiliselt absoluutne õigus kokkusaamisele vaimulikuga. Seda õigust kaebajal
piiratud ei ole. Halduskohus leidis, et hingamispäeva pidamise õigust kaebaja puhul
ebaproportsionaalselt piiratud ei ole, olgu selleks siis usulistel kaalutlustel laupäev või pühapäev,
sest taoline usuvabaduse tõlgendamine on tavapärane ka väljaspool kinnipidamisasutusi
töötavate isikute puhul. Halduskohus luges üldteada olevaks asjaolu, et usuliste kaalutlustega
kooskõlas oleva töögraafiku koostamine saab toimuda töösuhte puhul ainult poolte kokkuleppel.
Seadusest tulenevat kohustust selles osas tööandjal halduskohtule teadaolevalt ei ole. Seega on
kaebaja 3. septembri 2014. a taotlus halduskohtu hinnangul aga ka sisuliselt põhjendamatu ja
vähemalt kaudselt kantud soovist vabaneda majandustööl abitöölisena tegutsemise kohustusest.

ASJAOSALISTE PÕHJENDUSED APELLATSIOONIMENETLUSES

5. M. Luuk esitas Tartu Halduskohtu 21. aprilli 2015. a otsuse peale apellatsioonkaebuse,
milles palub tühistada halduskohtu otsuse, rahuldada tema kaebus ja kohustada Tartu Vanglal
vastavalt VangS § 62 tagama talle hingamispäevast kinnipidamise võimalus.
Apellatsioonkaebuse põhjenduste kohaselt:
5.1. Apellant nõustub halduskohtu seisukohaga, et preventiivsel eesmärgil on menetluse
jätkamine kaebaja õiguste kaitseks vajalik.
5.2. Ebaõige on aga halduskohtu seisukoht, et VangS § 26 lg 1 §-ga 62 koostoimes sätestavad
mahu, mis ulatuses ei tohi kinnipeetava usuliste vajaduste rahuldamist piirata. Sellist mahtu
vangistusseadus ei sätesta, samuti ei saa seda nimetatud paragrahvide vastastikusest koostoimest
välja lugeda. Vangla on piiranud kaebajale Eesti Vabariigi põhiseaduse (PS) §-st 40 tulenevat
õigust usuvabadusele.
5.3. Usuliste vajaduste rahuldamist ei saa lugeda täidetuks ka sellega, kui kinnipeetaval on
lubatud kohtuda vaimulikuga. Usuliste vajaduste rahuldamise hulka kuulub ka teatud käitumis-
ja tegevusreeglite järgimine igapäevaelus, sh hingamispäevast kinnipidamine.



                                                2
5.4. Vangla tegevus apellandi tööst mittevabastamisel on olnud õigusvastane, kuna
vangistusseadus ei sätesta konkreetseid usutavasid, millised on kinnipeetavatele lubatud ja
millised mitte.
5.5. Ebaõige on võrrelda kinnipeetavat vabaduses viibiva isikuga, kuna kinnipeetaval puudub
võimalus valida enda tööandjat.
5.6. Kuna ka kinnipeetavale on tagatud usuvabadus, on vanglal kohustus koostada töögraafikuid
nii, et need ei takistaks kinnipeetaval järgida oma usutavasid.

6. Vastustaja vastuses apellatsioonkaebusele nõustub Tartu Vangla halduskohtu otsuse
põhjenduste ja seisukohtadega ning palub jätta esitatud apellatsioonkaebus rahuldamata.

RINGKONNAKOHTU PÕHJENDUSED

7. Ringkonnakohus leiab, et apellatsioonkaebuse rahuldamiseks puudub alus.

8. Kaebaja on 20. oktoobril 2014 esitanud halduskohtule kohustamiskaebuse, milles palus
kohustada Tartu Vanglat rahuldama tema taotlust tööst vabastamiseks ühel korral nädalas
usulistest kommetest kinnipidamiseks. Haldusasja materjalidest nähtuvalt määrati kaebaja Tartu
Vangla majandustööde abitöölise ametikohale perioodiks 24. juuli 2014 kuni 31. detsember 2014
(tl 18). Seega oli esimese astme kohtumenetluse ajal haldusakti kehtivus lõppenud ning kaebajal
ei tulnud enam nimetatud haldusakti alusel tööle asuda. Eeltoodust tulenevalt muutus
kohustamiskaebuse rahuldamine võimatuks, kuivõrd kaebaja töökohustuse lõppemise tõttu ei
olnud enam võimalik vanglat kohustada kaebajat vabastama töökohustusest üks kord nädalas
usuliste vajaduste rahuldamiseks. Seda seisukohta toetab ka Riigikohtu halduskolleegiumi
14. detsembri 2009. a otsuse nr 3-3-1-77-09 p 11, millest tulenevalt ei ole kohustamiskaebuse
rahuldamine võimalik, kui see tooks kaasa kohtulahendi, mida ei ole kohtumenetluse ajal
muutunud asjaolude tõttu ilmselgelt võimalik täita. Tööle määramise käskkirja lõppemisele on ka
halduskohus tähelepanu pööranud 14. aprilli 2015. a kohtunõudes (tl 38).

9. Viidatud halduskolleegiumi lahendis on Riigikohus lisaks juhtinud tähelepanu halduskohtu
selgitamiskohustusele, mille kohaselt tuleb halduskohtul menetluse ajal muutunud asjaolude
korral juhtida kaebaja tähelepanu efektiivsema õiguskaitsevahendi esitamise võimalusele (otsuse
p 12). Halduskohus on palunud 14. aprilli 2015. a kohtunõudes kaebajal teada anda, kas ta
soovib tuvastada vaidlustatud keeldumise õigusvastasust ja kui, siis kuidas saab see aidata kaasa
tema õiguste kaitsele (tl 38).

19. aprillil 2015 esitatud vastuses halduskohtule selgitas kaebaja, et jääb halduskohtus
menetletava kaebuse juurde „kohustada Tartu Vanglat rahuldama minu taotlust minu tööst
vabastamiseks ühel korral nädalas /.../ et tulevikus minu töölerakendamisel ei korduks uuesti
Tartu Vangla poolt minu õiguste rikkumine.“ Kaebaja lisas, et juhul kui Tartu Halduskohus peab
vajalikuks tuvastada asjas õigusvastasust, palub ta seda ka teha (tl 40-41). Halduskohus sõnastas
sellise selgituse osas järgmise seisukoha: „Kohus on seisukohal, et menetluse jätkamine
tuvastamiskaebusega on kaebaja õiguste kaitseks vajalik ja kaebaja on seda ka preventiivsel
eesmärgil taotlenud.“ (otsuse p 19, tl 44).

Ehkki grammatiliselt võttes on kaebaja oma taotluse sõnastanud selliselt, et ta jääb
kohustamiskaebuse juurde preventiivsel eesmärgil ning annab samal ajal ka nõusoleku
tuvastamisnõude lahendamiseks, st tema esitatud taotlus ei ole täielikult kooskõlas
tuvastamiskaebusele üleminekut reguleerivate nõuetega (HKMS § 152 lg 2), mõistab
ringkonnakohus halduskohtu otsust selliselt, et ta tõlgendas kaebaja taotlust selliselt, et kaebaja


                                               3
on soovinud üle minna tuvastamiskaebusele preventiivsetel eesmärkidel. Ringkonnakohus
nõustub sellise tõlgendusega.

Samas märgib ringkonnakohus, et kuna kohus läks kaebuse lahendamisel üle
tuvastamiskaebusele, puudus kohtul vajadus lahendada küsimust sellest, kas kaebaja vaide
tagastamine oli õiguspärane või mitte (halduskohtu otsuse p 21), kuna tuvastamisnõude puhul ei
ole kinnipeetavatele kehtestatud kohustuslikku kohtueelset menetlust (RKHKm 3-3-1-39-13, p
12). See minetus ei ole aga halduskohtu otsuse tühistamise aluseks, kuna muus osas on
halduskohtu põhjendused ja resolutsioon õiged.

10. Tuvastamiskaebuse lahendamisel tuleb hinnata, kas vastustaja tegevus toimingu sooritamata
jätmise, s.o kaebaja töölt vabastamata jätmise puhul oli õiguspärane. Ringkonnakohus leiab, et
vastustajal puudus vangistust reguleerivatest õigusaktidest tulenev kohustus võimaldada
kaebajale hingamispäeva saamine. VangS § 62 sätestab küll, et vanglateenistus tagab
kinnipeetavale tema usuliste vajaduste rahuldamise, kuid ei sätesta vanglale konkreetseid
nõudeid, kuidas peab usuliste vajaduste rahuldamine olema tagatud. Seega on selles osas vanglal
endal võimalik kehtestada täpsem regulatsioon, kuidas tagada kinnipeetavatele usuliste vajaduste
rahuldamine. Usuliste vajaduste rahuldamise kord Tartu Vanglas on sätestatud Tartu Vangla
kodukorra p-s 19. Ka nendest sätetest ei tulene kaebajale subjektiivset õigust hingamispäeva
saamiseks.

11. Samas ei sätesta ka kinnipeetava töökohustust reguleerivad normid vanglale kohustust
vabastada kinnipeetav töökohustusest usuliste vajaduste rahuldamiseks. Konkreetsed olukorrad,
millal kinnipeetav töökohustust täitma ei pea, sätestab VangS § 37 lg 2. Viidatud sättest
tulenevalt ei ole usuliste vajaduste rahuldamine töökohustusest vabastamise aluseks. Sellist alust
ei tulene ka vangla sisekorraeeskirjast ega Tartu Vangla kodukorrast. Seega puudus kaebajal
subjektiivne õigus saada töölt vabastust usuliste kommete rahuldamiseks üks kord nädalas.
Samuti ei tulene vangistust reguleerivatest õigusaktidest vanglale kohustust võtta töögraafiku
koostamisel arvesse kinnipeetava usuliste vajaduste rahuldamise soove.

12. Ringkonnakohtu hinnangul on mõningane usuliste vajaduste rahuldamise piirang selles osas
proportsionaalne, kuna see aitab tagada töökohustuse järgimist vanglas ning välistab selle, et
kinnipeetavad hakkaksid kergekäeliselt kõrvale hiilima töökohustuse täitmisest või muudest
vangistusalastes õigusaktides sätestatud käitumisreeglitest, ohustades sellega muuhulgas ka
vangla julgeolekut. Ringkonnakohus leiab, et tegemist ei ole ka piiranguga, mis ületaks
vangistusega kaasnevaid paratamatuid ebamugavusi. Samuti on töökohustuse laiemaks
eesmärgiks tagada kinnipeetava parem taasühiskonnastumine pärast vanglast vabanemist.
Nimetatud lähenemist toetab ka kirikute ja koguduste seaduse § 9 lg 1, mille kohaselt
kinnipidamisasutustes viibijal on õigus täita usulisi talitusi vastavalt oma usutunnistusele, kui see
ei kahjusta muuhulgas selles asutuses kehtestatud korda. Sealjuures on kohane lähtuda
vangistusseaduse regulatsioonist, mis puudutab kinnipeetavate tööle määramiseks kehtestatud
korda ja selle korraga seatud eesmärke. Seega on vastustaja ringkonnakohtu hinnangul jätnud
õiguspäraselt taotletud toimingu sooritamata ning tuvastamiskaebuse rahuldamiseks alust ei ole.

13. Ka apellatsioonkaebuses esitatud väited ei anna ringkonnakohtule alust asuda teistsugusele
seisukohale. Ringkonnakohus nõustub kaebajaga, et VangS § 26 ja § 62 ei sätesta mahtu usuliste
vajaduste rahuldamiseks, kuid nagu ringkonnakohus ka käesoleva otsuse p-s 13 selgitas, on see
vangla diskretsiooniotsus, milliste konkreetsete toimingute läbi tagab vangla usuliste vajaduste
rahuldamise. Hingamispäeva pidamist ükski vangistusõiguse regulatsioon ette ei näe. Samuti ei
ole kinnipidamisasutuses viibimise eripära ja võimaliku julgeolekuohu tõttu võimalik tagada
kinnipeetavale igal ajal tema usuliste vajadust rahuldamine, lähtudes üksnes kinnipeetava

                                                4
soovist. Ka ei ole mõeldav, et vanglas oleks igal ajal tagatud kõigi võimalike usukommete
läbiviimine. Ringkonnakohus rõhutab, et tulenevalt VangS §-st 62 ja Tartu Vangla kodukorrast,
on vajalikus minimaalses ulatuses usuliste vajaduste rahuldamine kinnipeetavale tagatud.

14. Eeltoodud põhjendustest lähtuvalt tuleb Tartu Halduskohtu 21. aprilli 2015. a otsus jätta
muutmata ja apellatsioonkaebus rahuldamata.

15. HKMS § 108 lg 1 esimese lause kohaselt kannab menetluskulud pool, kelle kahjuks otsus
tehti. Kuivõrd apellatsioonkaebus jääb rahuldamata ja Tartu Vangla ei ole esitanud taotlust
menetluskulude väljamõistmiseks, jäävad menetluskulud poolte endi kanda.



 /allkirjastatud digitaalselt/   /allkirjastatud digitaalselt/   /allkirjastatud digitaalselt/
         Madis Ernits                    Tiina Pappel                     Einar Vene




                                                5

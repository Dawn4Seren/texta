                                 TARTU HALDUSKOHUS
                                    Tartu kohtumaja
                          KOHTUMÄÄRUS
Kohtuasja number           3-15-3116
Määruse kuupäev            19. juuli 2016. a
Kohtunik                   Roby Koik
Kohtuasi                   Rait Aidla kaebus Politsei- ja Piirivalveameti vastu mittevaralise
                           kahju hüvitamise nõudes summas 300 eurot
Resolutsioon               1. Tagastada Rait Aidla kaebus haldusasjas nr 3-15-3116.

Edasikaebamise kord        Määruse peale võib esitada määruskaebuse Tartu Ringkonnakohtule
                           Tartu Halduskohtu kaudu 15 päeva jooksul arvates määruse
                           kättesaamisest.

Asjaolud

1. Rait Aidla esitas 14.12.2015. a Tartu Halduskohtule kaebuse (tl 1–3). Kaebaja taotleb
mittevaralise kahju hüvitamist. Kahju tekitati ajavahemikul 17.06.2013–19.06.2013, mil
kaebaja viibis Põhja prefektuuri Lõuna politseiosakonna lühiajalise kinnipidamise kambris.
Kaebaja väitel ei vastanud kinnipidamistingimused nõuetele: kambris puudus voodi, laud ja
tool, kinnipeetava väitel ei antud tema kasutusse madratsit; põrandapinda inimese kohta oli
vähem kui 3m2; kambris puudus aken (loomulik valgus) ning värske õhu juurdepääs; puudus
toitlustamine 3 korda päevas ja puhas joogivesi 1,5 l; kambris puudus WC ning kinnipeetava
väitel ei võimaldatud tal WC kasutamist vastavalt vajadusele. Kaebaja leiab, et rikutud on
Inimõiguste ja Põhivabaduste Kaitse Konventsiooni (EIÕK) artiklit 3. Kahju suurus on 150
eurot iga päeva eest. Koos kaebusega esitas kaebaja kohtule riigilõivu tasumisest vabastamise
taotluse.

2. Kohtule on kaebuse lisana esitatud Politsei- ja Piirivalveameti (PPA) 10.12.2015. a otsus nr
2.1-3/31872-3 (tl 4), millega jäeti Rait Aidla mittevaralise kahju hüvitamise taotlus kogu
ulatuses rahuldamata. Taotluse kohaselt ei vastanud kehtestatud nõuetele ei selle kambri
sisustus ega suurus, kus R. Aidla viibis perioodil 17.06.2013–19.06.2013. a.

3. Tartu Halduskohtu 07.01.2016. a määrusega (tl 16–17) jäeti R. Aidla taotlus riigilõivu
tasumisest vabastamiseks kaebuse esitamisel rahuldamata ja kohustati kaebajat 10 päeva
jooksul arvates määruse jõustumisest 15 euro suuruse riigilõivu tasumiseks. Määrus jõustus
Riigikohtu 15.06.2016. a määrusega (tl 30). Kaebaja pidi seega riigilõivu tasuma hiljemalt
27.06.2016. a. Kaebaja ei ole kohtule esitanud tõendit riigilõivu tasumise kohta. Riigilõivu
tasumine ei nähtu ka vastavast infosüsteemist.

Kohtu seisukoht
4. Kaebaja oli kohustatud riigilõivu tasuma hiljemalt 27.06.2016. a (riigipühadele ja
nädalavahetusele järgnev esmaspäev). Halduskohus on kaebajale 07.01.2016. a määruse
punktis 7 (tl 17 pöördel) selgitanud, et kui kaebaja jätab kaebuses esinevad puudused tähtajaks
kõrvaldamata, tagastab kohus kaebuse määrusega selle esitajale.

5. HKMS § 121 lg 1 p 2 sätestab, et kohus tagastab kaebuse määrusega selle esitajale, kui
kaebus ei vasta HKMS §-de 37–39 nõuetele, kaebaja ei ole kohtu poolt määratud tähtaja jooksul
puudusi kõrvaldanud ja puudused takistavad asja läbivaatamist. Eelnevale tuginedes ja
tulenevalt asjaolust, et kaebaja on jätnud puudused määratud tähtaja jooksul kõrvaldamata
(riigilõiv, mille tasumise kohustus tuleneb RLS § 60 lõikest 2 on tasumata), ei tohi kohus
kaebust menetleda (HKMS § 39 lg 1 p 4 esimene alternatiiv), sest seadus kohustab isikut
halduskohtule kaebuse esitamisel riigilõivu tasumiseks. Seetõttu tagastab kohus kaebuse
HKMS § 121 lg 1 p 2 alusel.

6. Kohus selgitab, et vastavalt HKMS § 43 lg-le 2 ei võta kaebuse tagastamine õigust pöörduda
uuesti kohtusse. Kaebuse tagastamisel loetakse, et kaebus ei ole kohtu menetluses olnud.

(allkirjastatud digitaalselt)

Roby Koik
kohtunik




                                              2

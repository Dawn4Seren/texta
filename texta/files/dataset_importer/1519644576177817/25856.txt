                                     MÄÄR US
Kohus                                Tartu Ringkonnakohus
Kohtukoosseis                        Maili Lokk, Agu Timmi, Tiina Pappel
Määruse tegemise aeg ja koht         19.01.2016, Tartu
Haldusasja number                    3-15-938
Haldusasi                            Janek Morozovi kaebus Tartu Vangla 23.02.2015. a
                                     käskkirja nr 3-2/97 tühistamiseks
Vaidlustatud kohtulahend             Tartu Halduskohtu 17.12.2015. a määrus
Menetluse alus ringkonnakohtus       Janek Morozovi määruskaebus
Asja läbivaatamine                   Kirjalik menetlus
Menetlusosalised                     Kaebaja Janek Morozov
                                     Vastustaja Tartu Vangla


RESOLUTSIOON
Jätta määruskaebus rahuldamata ja Tartu Halduskohtu 17.12.2015. a määrus
muutmata.


EDASIKAEBAMISE KORD
Määruse peale võib esitada määruskaebuse otse Riigikohtule 15 päeva jooksul määruse
kättetoimetamisest arvates.

ASJAOLUD JA MENETLUSE KÄIK

1. Janek Morozov esitas 09.04.2015 Tartu Halduskohtule kaebuse Tartu Vangla 23.02.2015. a
käskkirja nr 3-2/97 tühistamiseks.

2. Tartu Halduskohus jättis 24.09.2015. a määrusega J. Morozovi kaebuse
halduskohtumenetluse seadustiku (HKMS) § 144 lg 2 p 1 alusel läbi vaatamata. Halduskohus
selgitas muuhulgas, et HKMS § 146 lg 2 sätestab, et kui kaebus jäeti HKMS § 144 alusel läbi
vaatamata, siis võib kaebaja 14 päeva jooksul kaebuse läbi vaatamata jätmise määruse
kättetoimetamisest arvates taotleda, et kohus taastaks asja menetluse, kui tal oli istungile
ilmumata jätmiseks mõjuv põhjus ja ta ei saanud sellest õigel ajal kohtule teatada. J. Morozov
sai Tartu Halduskohtu 24.09.2015. a määruse kätte 30.09.2015.

3. Vastuseks J. Morozovi 06.10.2015. a suulisele päringule andis halduskohus 07.10.2015
kaebajale teada, et HKMS § 52 lg 2 kohaselt tuleb menetlusosalisel oma avaldused esitada
kirjalikult või kohtuistungil suuliselt. 08.10.2015 esitatud vastuses märkis kaebaja, et teeb
seda istungil suuliselt, kui tema tervis lubab.
4. 17.11.2015 esitas J. Morozov Tartu Ringkonnakohtusse kaebuse Tartu Halduskohtu
lahendile, milles taotles haldusasja sisulist arutamist istungil. Tartu Ringkonnakohus edastas
J. Morozovi avalduse Tartu Halduskohtule.

5. Tartu Halduskohus jättis 27.11.2015. a määrusega J. Morozovi avalduse käiguta ning andis
kaebajale võimaluse esitada 10 päeva jooksul halduskohtule taotlus menetluse taastamise
taotluse esitamise tähtaja ennistamiseks.

6. J. Morozov esitas 10.12.2015 menetluse taastamise taotluse koos menetluse taastamise
taotluse esitamise tähtaja ennistamise taotlusega. Kaebaja märkis, et ta on varasemalt kõik
asjaolud juba esitanud, kuid kordab olulist. Kaebaja väitel tekkis tal 18.09.2015 õhtul palavik,
nohu, köha ja maokrambid ning seetõttu ei saanud ta osaleda ka 19.09.2015 planeeritud pere
väljasõidul. Kaebaja lisas, et haige oli ka 20.09.2015 ning 21.09.2015 teavitas ta halduskohut
oma tervislikust seisundist. Kaebaja väitel kasutab ta rohtusid, mille kasutamisel on
mootorsõiduki juhtimine keelatud. Ravikindlustuse puudumise tõttu ei olnud tal võimalik
perearsti poole pöörduda ning kiirabi kutsumist paberi saamiseks ei pidanud ta põhjendatuks
ja see tundus ebamoraalne.

7. Tartu Vangla asus vastuses Tartu Halduskohtu 10.12.2015. a kohtunõudele seisukohale, et
J. Morozovi taotlus tähtaja ennistamiseks ei ole põhjendatud ning selle rahuldamiseks ei ole
alust. Tartu Vangla märkis, et J. Morozovi tähtaja ennistamise avalduses märgitust võib
järeldada, et menetluse uuendamise taotluse tähtaegset esitamist takistasid kaebajal esinenud
terviseprobleemid. Samas on vastustaja hinnangul avalduses kirjeldatud terviseprobleeme,
mis tekkisid ning esinesid hetkel, kui toimus haldusasja arutamiseks korraldatud istung, s.o
24.09.2015 ja enne istungit. Seda, et tervislik seisund takistas ka tähtaegselt menetluse
taastamise avalduse esitamist, avaldusest üheselt ei nähtu. Arvestades, et J. Morozov on olnud
halduskohtuga pidevas kirjavahetuses, siis oli vastustaja hinnangul alust arvata, et tervisest
tulenevaid takistusi tähtaegselt kirjaliku menetluse uuendamise taotluse esitamiseks
halduskohtule ei olnud ning tähtaja ennistamise taotlus ei ole põhjendatud.

8. Tartu Halduskohus jättis 17.12.2015. a määrusega J. Morozovi avalduse menetluse
taastamise taotluse esitamise tähtaja ennistamiseks rahuldamata. Halduskohus märkis, et
24.09.2015. a määruses, millega kohus jättis kaebuse läbi vaatamata, selgitati kaebajale tema
õigust esitada 14 päeva jooksul määruse kättesaamisest arvates kohtule taotlus menetluse
taastamiseks. Avalduse, mida kohus käsitles kaebaja soovina vaidlustada 24.09.2015. a
määrust ja mida saaks tõlgendada menetluse taastamise taotlusena, esitas J. Morozov
17.11.2015. Halduskohus märkis, et kuivõrd kaebaja oli kohtu 24.09.2015. a määruse kätte
saanud 30.09.2015, siis oli menetluse taastamiseks taotluse esitamise viimaseks päevaks
14.10.2015. Seega oli menetluse taastamiseks taotluse esitamise aega ületatud peaaegu kuu
võrra. Halduskohus märkis, et kaebaja on tähtaja ennistamise taotluses välja toonud, et ta oli
alates 18.09.2015 haige, millest ta teavitas kohut 21.09.2015. Halduskohus leidis, et kaebaja
ei ole aga välja toonud, mis takistas tal 14 päeva jooksul arvates 24.09.2015. a määruse
kättetoimetamisest talle esitamast kohtule menetluse taastamise taotlust. Halduskohus asus
seisukohale, et menetluse taastamise taotluse esitamise takistuseks ei saa lugeda seda, et
kaebaja oli enne kohtuistungi toimumist või selle toimumise ajal haige. Halduskohus märkis,
et sellele on põhjendatult osundanud ka vastustaja. Halduskohus leidis, et menetluse
taastamise avalduse esitamist ei saanud kuidagi takistada ka asjaolu, et kaebajal puudub
ravikindlustus, kuna kohtule taotluse esitamist ravikindlustuse olemasolu ei mõjuta.




2                                              2
MENETLUSOSALISTE PÕHJENDUSED

9. J. Morozov esitas 23.12.2015 määruskaebuse Tartu Halduskohtu 17.12.2015. a määruse
vaidlustamiseks. Kaebaja märkis, et halduskohus lõi talle mulje, et haigestumise järel tekib tal
siiski võimalus istungiks. Kaebaja leidis, et kui sellist muljet ei oleks loodud, siis oleks tal
olnud piisavalt aega tähtaja raames kohtu poole pöörduda. Tartu Vangla seisukoht ei ole
kaebaja hinnangul oluline, kuna vaidluse all on vangla käskkiri. Kaebaja märkis, et kui
halduskohus ei oleks kelmitanud ja valetanud, siis ei oleks ta hetkel sellises olukorras.

RINGKONNAKOHTU PÕHJENDUSED

10. Ringkonnakohus leiab, et määruskaebuse rahuldamiseks puudub alus.

11. Käesolevas asjas puudub vaidlus selle üle, et J. Morozov sai Tartu Halduskohtu
24.09.2015. a määruse kätte 30.09.2015 (tl 36) ning menetluse taastamise taotluse esitamise
viimane päev oli 14.10.2015, kuid J. Morozov esitas menetluse taastamise taotluse alles
17.11.2015. Ka puudub vaidlus asjaolu üle, et halduskohus on määruses selgelt märkinud, et
menetluse taastamise taotlus tuleb esitada 14 päeva jooksul alates 24.09.2015. a määruse
kättesaamisest. Ringkonnakohus nõustub Tartu Halduskohtu 17.12.2015. a määruses toodud
põhjendustega ja järgib neid ega pea vajalikuks neid korrata (HKMS § 203 lg 2 ja § 201 lg 4).
Ringkonnakohus leiab, et J. Morozov ei ole esitanud ühtegi sellist asjaolu ega väidet, mis
annaks alust menetluse taastamise taotluse esitamise tähtaja ennistamiseks, seega on
halduskohus põhjendatult jätnud kaebaja taotluse tähtaja ennistamiseks rahuldamata.

12. Ringkonnakohus märgib vastuseks määruskaebuses väidetule, et käesoleva haldusasja
materjalidest ei nähtu, et halduskohus oleks kaebajat eksitanud ning kaebaja väide kohtu
sellekohase tegevuse kohta ei ole eluliselt usutav. Halduskohus on 24.09.2015. a määruses
selgitanud kaebajale menetluse taastamise korda ning 07.10.2015. a vastuses kaebaja suulisele
päringule muuhulgas selgitanud, et HKMS § 52 lg-st 2 tulenevalt tuleb menetlusosalistel oma
avaldused esitada kirjalikult või kohtuistungil suuliselt. Kaebaja ei saanud kohtu poolt
07.10.2015 saadetud vastusest järeldada, et tulemas on uus kohtuistung.

13. Ringkonnakohus selgitab, et tähtaja ennistamine on kohtu kaalutlusotsus (Riigikohtu
21.06.2013. a määrus nr 33-1-30-13, p 12). Riigikohus on 16.01.2009. a määruse nr 3317508
p-des 16 ja 17 käsitlenud kaebetähtaja ennistamise küsimust, leides, et üldjuhul peaksid
tähtaja ennistamist õigustama objektiivsed takistused, kuid erandlikel juhtudel võib arvestada
ka menetlusosalise subjektiivseid võimeid asjadest aru saada ja oma käitumist õigusaktidele
vastavalt juhtida. Samas on Riigikohus rõhutanud ka seda, et tähtaja ületamine ei saa olla
vabandatav, kui kaebaja pole olnud piisavalt hoolikas, et välja selgitada vaidluse algatamise
kord, s.h tähtajad. Ka õiguslikult kogenematul isikul ei ole alust eeldada, et vaidlust saab
lahendada suvalises korras ja määramatult pika aja jooksul. Subjektiivsete õiguste kaitse
süsteem Eesti kohtutes, kus menetluse algatamine sõltub isiku avaldusest, eeldab, et isikud
näitavad ka ise oma õiguste kaitsel üles piisavat huvi. Kui kogenematul isikul tekib kahtlus
oma õiguslikes teadmistes, peab ta mõistliku aja jooksul otsima professionaalset abi.
Vajadusel saab isik koheselt pöörduda kohtu poole, taotledes tasuta õigusabi määramist
(Riigikohtu 01.10.2002. a määrus nr 3-3-1-57-02, p 19).




3                                              3
14. Eeltoodut arvestades jätab ringkonnakohus J. Morozovi määruskaebuse rahuldamata ja
Tartu Halduskohtu 17.12.2015. a määruse muutmata.



    /allkirjastatud digitaalselt/   /allkirjastatud digitaalselt/   /allkirjastatud digitaalselt/
             Maili Lokk                     Agu Timmi                       Tiina Pappel




4                                                  4

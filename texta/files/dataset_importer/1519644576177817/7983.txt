                          KOHTUOTSUS
                               EESTI VABARIIGI NIMEL


 Kohus                              Tartu Ringkonnakohus
 Kohtukoosseis                      Üllar Roostoja, Kersti Kerstna-Vaks, Kai Kullerkupp
 Otsuse tegemise aeg ja koht        2. september 2016. a Tartu
 Tsiviilasja number                 2-13-6921
 Tsiviilasi                         Eesti Haigekassa hagi K.K. ja K.K. vastu ühisvara
                                    jagamiseks
 Tsiviilasja hind                   3500 eurot
 apellatsioonikohtus
 Vaidlustatud kohtulahend           Tartu Maakohtu 15. septembri 2015.a otsus
 Kaebuse esitaja ja kaebuse liik    K.K. ja K.K. apellatsioonkaebus
 Menetluse liik                     Kirjalik menetlus
 Menetlusosalised ja nende          Apellandid (kostjad):
 esindajad                            K.K. (ik XXXXXXXXX)
                                      K.K. (ik XXXXXXXXX)
                                    Vastustaja (hageja) Eesti Haigekassa Tartu osakond (Põllu 1a
                                    Tartu; tartu@haigekassa.ee), esindaja Katrina Koha

 RESOLUTSIOON
1. Rahuldada K.K. ja K.K. apellatsioonkaebus osaliselt.
2. Tühistada Tartu Maakohtu 15. septembri 2015. a otsus osaliselt osas, milles kohus luges
K.K. ja K.K. ühisvaraks kinnisasjad (korteriomandid) asukohaga XXX, registriosa
numbritega XXX ja XXX (kohtuotsuse resolutsiooni p-d 2.1 ja 2.2), lõpetas kostjate
ühisomandi nimetatud kinnisasjade suhtes (kohtuotsuse p 3), määras müüa kinnisasjad
avalikul enampakkumisel ja täita kinnisasjade müügist saadud rahast kostjate kohustused
hageja ees ning jagada ülejäänud raha K.K. ja K.K. vahel võrdsetes osades (kohtuotsuse p-
d 4 ja 5).


                                          1
3. Lugeda kohtuotsuse resolutsioon sõnastatuks järgmiselt:
  „3.1. Rahuldada hagi.
  3.2. Lugeda K.K. ja K.K. ühisvaraks sõiduk Renault Trafic, registrimärk XXX.
  3.3. Lõpetada K.K. ja K.K. ühisomand punktis 3.2 nimetatud esemele selle müümisega
  avalikul enampakkumisel.
  3.4. Punktis 3.2 nimetatud eseme müügist saadud rahast täita K.K. ja K.K. kohustused
  Eesti Haigekassa ees, mis tulenevad Eesti Haigekassa 08.12.2009 ettekirjutusest 2-45/3228
  K.K. suhtes (täiteasi nr 084/2010/383) ja 08.12.2009 ettekirjutusest 2-45/3227 K.K. suhtes
  (täiteasi nr 084/2010/384).
  3.5. Jagada punktis 3.2 nimetatud eseme müügist pärast punktis 3.4 nimetatud
  kohustuste täitmist üle jääv raha ning muu ühisvara müügist saadud raha K.K. ja K.K.
  vahel võrdsetes osades.“
4. Jätta käesoleva tsiviilasja menetluses maakohus ja ringkonnakohus kantud
menetluskulud menetlusosaliste endi kanda.

 Edasikaebamise kord                   Otsuse peale võib esitada kassatsioonkaebuse Riigikohtule 30
                                       päeva jooksul otsuse kättetoimetamisest.
                                       Hagimenetluses      Riigikohtus võib     menetlusosaline
                                       menetlustoiminguid teha ning avaldusi ja taotlusi esitada
                                       üksnes vandeadvokaadi vahendusel, kui seaduses ei ole
                                       sätestatud teisiti.
                                       Juhul, kui menetlusosaline taotleb menetlusabi, peab ta
                                       esitama tähtaja kestel kassatsioonkaebuse. Kaebuse
                                       põhjendamiseks või riigilõivu tasumiseks või kaebuses esineva
                                       sellise puuduse kõrvaldamiseks, mis on seotud menetlusabi
                                       taotlemisega, annab kohus mõistliku tähtaja pärast
                                       menetlusabi taotluse lahendamist, kui nimetatud taotlus ei ole
                                       esitatud põhjendamatult või tähtaja pikendamise eesmärgil.


MENETLUSOSALISTE NÕUDED, VASTUVÄITED JA PÕHJENDUSED
1. Eesti Haigekassa Tartu osakond (hageja) esitas maakohtule 5. veebruaril 2013.a hagi, paludes
jagada kostjate K.K. ja K.K. ühisvara järgmises koosseisus: a) kinnistu asukohaga XXX,
registriosa nr XXX; b) kinnistu asukohaga XXX, registriosa nr XXX; c) sõiduk Renault Trafic
registreerimisnumber XXX. Hageja palus määrata vara jagamise viisiks vara müük avalikul
enampakkumisel ja saadud raha pärast Eesti Haigekassa nõuete rahuldamist jagada kaasomanike
vahel võrdsetes osades.
Hagejal on rahaline nõue kostja I (K.K.) vastu summas 36 937,36 eurot ja kostja II (K.K.) vastu
summas 6873,77 eurot. Nõuded tulenevad hageja poolt kostjatele 2009.a ravikindlustuse
seaduse (RaKS) § 62 lg 3 alusel esitatud ettekirjutustest nr 2-45/3227 ja nr 2-45/3228.
Haigekassa on kostjatele maksnud alusetult ajutise töövõimetuse hüvitist ning kostjad on
mõistetud süüdi kelmuses. Ettekirjutustega kohustas Haigekassa kostjaid tagatama alusetult
saadud summasid.
Kostjad vaidlustasid neile esitatud ettekirjutused halduskohtus, kuid Tartu Halduskohtu
05.05.2010 otsusega haldusasjas nr 3-10-127 jäeti kostjate kaebused rahuldamata. Otsusele



                                              2
esitasid kostjad kaebuse Tartu Ringkonnakohtule. 15.03.2011 otsusega jättis Tartu
Ringkonnakohus kostjate apellatsioonkaebuse rahuldamata.
Hageja on esitanud ettekirjutused 27.01.2010 kohtutäiturile sundtäitmiseks.
Kostjad on abielus alates 16.05.1992.a. Abielu kestel on soetatud kaks kinnisasja: reg osa XXX
ja XXX ning sõiduk Renault Trafic mahtuniversaal reg nr XXX. Kinnistusraamatust nähtub
kinnistute omanikuna küll ainult K.K., kuid erastatud on kinnisasjad 22.09.2005 ja sõiduk
soetati 10.12.2009 ehk abielu jooksul. Abieluvararegistris puudub kanne lahusvara kohta, mis
tähendab, et tegemist on ühisvaraga. Kohtutäituril ei ole võimalik kinnisvara realiseerida, sest
vara on abikaasade vahel jagamata ning ei ole teada, milline osa kuulub kummalegi abikaasale.
Kohtutäituri hinnangul ei ole nõuete rahuldamine võlgnike töötasu arvel tõenäoline, kuna K.K.l
puudub töökoht ja sissetulek; K.K.l küll on töökoht, kuid palk on väike.
Hageja leidis, et ettekirjutustes märgitud nõuete rahuldamine kostjatele kuuluva lahusvara arvel
ei ole õnnestunud ja on kohtutäituri hinnangul tulevikus perspektiivitu. Seega on hagejal alus
nõuda TMS § 14 lg 2 järgi ühisvara jagamist ja sissenõude pööramist võlgniku osale
ühisomandist.
Hageja on seisukohal, et pärast maa erastamist on kinnistud kostjate ühisvara. Riigikohus on
korduvalt leidnud, et abielusuhte ajal maa ostueesõigusega erastamise korral tekib erastatud
maale PKS § 14 lg 1 alusel abikaasade ühisomand ka siis, kui hooned, mille juurde maa erastati,
kuulusid ühele abikaasale lahusvarana (vt Riigikohtu otsused nr 3-2-1-164-05, nr 3-2-1-14-04
ja nr 3-2-1-77-07). Kinnistute eest on erastamisväärtpaberitega tasunud küll K.K., kuid kuna
maa omandati abielusuhete ajal, on kinnistute puhul ikkagi tegemist kostjate ühisvaraga.
Hageja ei nõustu kostjate väidetega sõiduki kuulumise kohta K.K. lahusvara hulka, kuna
sellekohased väited ei ole tõendatud. Tuleb eeldada, et abielusuhete kestel soetatud vara on
abikaasade ühisvara olenemata sellest, kes abikaasadest konkreetselt osales vara eest tasumisel.
Hageja leiab, et nõue ei ole aegunud. Kohtutäituri Oksana Kutšmei büroo esindaja on teatanud
hagejale 04.10.2012, et täitemenetluses nõude rahuldamine ilma kostjatele kuuluvate kinnistute
sundmüügita on ebatõenäoline. Hageja leiab, et aegumistähtaja arvestust tuleb alustada
nimetatud kuupäevast. Seejuures tuleb silmas pidada, et seadus seob aegumistähtaja kulgemise
alguse hetkega, mil võlgniku lahusvara arvel täitemenetlus ebaõnnestub. Aegumistähtaja
kulgemise algust ei saa arvestada täitemenetluse algusega, kuna siis ei ole veel teostatud
menetlustoiminguid, mis oleks aluseks hindamisele, kas menetlus on ebaõnnestunud või mitte.
Lähtudes kostjate väidetest lahusvara olemasolu kohta ei saakski aegumine olla veel kulgema
hakanud.
Hageja tugines muuhulgas kohtutäiturilt saadud infole, mille kohaselt ei ole kostjatel registrisse
kantavat lahusvara (hagi lisas esitatud kohtutäituri büroo esindaja 4.10.2012 kiri), seega saab
täitemenetluse lahusvara arvelt lugeda ebaõnnestunuks. Eeldusel, et vara, mille jagamist hageja
on taotlenud, on kostjate ühisvara, ei ole võlgnike lahusvara arvelt võimalik nõuet rahuldada,
võttes arvesse ka täitedokumendist tuleneva nõude aegumistähtaega ja tasumata võlasummade
suurust. Hageja arvates sai täitedokumendist tuleneva nõude 10-aastane aegumistähtaeg
mõlema ettekirjutuse puhul hakata kulgema 2011.a kevadel.
Hageja möönis, et täitemenetluse seadus ei ava täitemenetluse ebaõnnestumise mõistet, kuid
kuna täitmine on olnud väga aeglane, siis on ebatõenäoline, et võlgnike lahusvara arvelt on
võimalik täitemenetlus lõpuni viia. K.K. võlast on laekunud vaid 1,4 % ja K.K. võlast 22 %.
Haigekassal on nagu kõigil teistel sissenõudjatel täitemenetluses õigus saada täitedokumendist
tulenev nõue täidetuks efektiivselt ja mõistliku aja jooksul.
2. Kostjad vaidlesid hagiavaldusele vastu.



                                               3
Kostjad leidsid, et hagiavalduse menetlusse võtmisest tuleb keelduda, kuna Eesti Haigekassa
Tartu osakond ei oma iseseisvat õiguspädevust kohtumenetluses, samuti on hagiavalduselt
tasumata riigilõiv.
Kostja I leidis, et nõue on aegunud. TMS § 14 lg 2 kohaselt on vara jagamise hagi
aegumistähtaeg üks aasta alates ajast, kui täitemenetlus nõude rahuldamiseks võlgniku
lahusvara arvel ebaõnnestus. Kostja ei nõustu hageja seisukohaga, mille kohaselt on
aegumistähtaja alguseks kohtutäituri büroo teadmata pädevusega töötaja allkirjastamata ning
ebaselge adressaadiga e-kiri. Aegumistähtaja kulgemine saab olla seotud üksnes ajahetkega, mil
kohtutäiturile olid esitatud kõik dokumendid K.K. varade kohta – s.o 2010 kevadel, mil täitur
arestis võlgniku kontod ning teostas muud täitetoimingud. Seetõttu oli üheaastane
aegumistähtaeg ühisvara jagamise hagi esitamiseks möödunud.
Hagi ei kuulu ka sisuliselt rahuldamisele, kuivõrd ei ole PKS § 33 lg 1 p 3 kohaselt tõendatud,
nagu ei piisaks kostja lahusvarast hagi rahuldamiseks. Kohtutäitur ei ole täitemenetluses
kasutanud kõiki seadusega antud võimalusi nõude rahuldamiseks.
Kostjale I kuulus kuni sundlikvideerimiseni 23.11.2011 osaühingu XXX (registritunnus
XXXXX) osa, kuid kohtutäitur ei ole püüdnudki välja selgitada osaühingu osa väärtust ega
pöörata sellele sissenõuet. Samuti ei ole kohtutäitur üritanud välja selgitada kostja I lahusvarasse
kuuluva vallasvara hulka ning väärtust. Kostjal I on igakuine regulaarne sissetulek
töövõimetuspensioni näol. Kostja tööleping lõpetati seoses täitemenetlusega ning seega on
kohtutäitur kaudselt raskendanud täitedokumendi täitmist.
Hagiavalduses viidatud kinnistud ei kuulu abikaasade ühisvarasse. Kinnisasjad registriosadega
XXX ning XXX kuuluvad lahusvarana K.K.le. Pool XXX asuvast majast kingiti K.K.le
vallasvarana 23.04.1997 notar Mati Alliku büroos sõlmitud kinkelepingu alusel
(notariaalregistri number 2346). Kinnistuteks muutus esialgselt vallasvarana eksisteerinud
majaosa korteriomandite seadmisel, kuna teise poole maja korterid erastati ja ei olnud võimalik
muul viisil neid muuta kinnistuteks. Korteriomandite koosseisu kuuluva maa eest tasus K.K.
tema vallasvarasse kuulunud EVP-kroonidega. Korteriomand ei muutunud abikaasade
ühisvaraks tulenevalt eluruumide erastamise seaduse (EES) §-st 211, mille kohaselt sai
korteriomandi omanikuks eluruumi vallasasjana omanud isik (Riigikohtu lahendid nr 3-2-1-
164-05, nr 3-2-1-16-05).
Sõiduk Renault Traffic numbrimärgiga XXX kuulub K.K.le ning on igapäevases kasutuses K.K.
sügava puudega vanemate transpordil ning hooldamisel. Sõidukile sissenõude pööramine on
vastuolus TMS § 66 lg 1 punktidega 8 ja 12. Sõiduk soetati K.K. isikliku vara arvel (vallasvara
müügist saadu, samuti vanematelt kingiks saadud rahalised vahendid).
Varasemalt kasutas sõidukit liisinglepingu alusel kostja I taksoteenuste osutamisel Tartu linnas.
Taksona kasutatava mootorsõiduki suhtes kehtib TMS § 66 lg 1 p 5 toodud keeld pöörata
sissenõuet füüsilise isiku majandus- või kutsetegevuse jätkamiseks hädavajalikele esemetele.
Taksona kasutamine on muutnud sõiduki jääkväärtuse sedavõrd väikeseks, et küsitav on
enampakkumise kulude katmine müüdava vara väärtuse arvel.
Kostja II märkis, et tal on olemas sissetulek – ta on sügava puudega isikute hooldaja, tal on
ravikindlustus ja ta saab hooldajatoetust. Hagile vastuse esitamise aja seisuga oli kostja II
tasunud hagejale kokku ca 1000 eurot. Seega saab nõue rahuldatud 6-7 aasta jooksul. Puudub
alus väita, et täitemenetlus on ebaõnnestunud.

MAAKOHTU OTSUS
3. Tartu Maakohus rahuldas oma 15. septembri 2015.a otsusega hagi. Kohus luges kostjate
ühisvaraks korteriomandid XXX (registriosa numbritega XXX ja XXX) ning sõiduki Renault


                                                4
Trafic nr XXX ja lõpetas kostjate ühisomandi nimetatud esemetele nende müümisega avalikul
enampakkumisel. Kohus määras, et vara müügist saadud rahast tuleb täita K.K. ja K.K.
kohustused Eesti Haigekassa ees. Pärast kohustuste täitmist üle jääv raha jagada kostjate vahel
võrdsetes osades. Menetluskulud jättis kohus kostjate kanda ja mõistis kostjatelt hageja kasuks
välja 300 eurot asjas tasutud riigilõivu katteks.
Kohus asus seisukohale, et vaidlust ei saa olla hageja õiguses kohtusse pöörduda, kuna Eesti
Haigekassa on seaduse alusel moodustatud avalik-õiguslik juriidiline isik, keda esindab juhatus
(juhatuse liige) ja vastavalt juhatuse poolt antud esindusvolitustele konkreetne isik.
Maakohus leidis, et hagi ei ole aegunud. Kohus nõustus hageja seisukohaga, et hagi
aegumistähtaja kulgemist võib hakata arvestama alates 04.10.2012, kui kohtutäituri büroo
esindaja teatas hagejale, et nõuete rahuldamine on ilma kostjatele kuuluva registritesse kantud
vara (kinnistud ja sõiduk) müügita ebatõenäoline. Vastupidiselt kostjate arvamusele pidas kohus
piisavaks kohtutäituri büroost tulnud sellekohast e-kirja, mille puhul saab eeldada, et kirja
edastamine on toimunud täitemenetlust juhtiva kohtutäituri teadmisel ja korraldusel. Nimetatud
asjaoluga sai hageja teada, et kostjate poolt võla tasumine enne täitedokumendist tuleneva nõude
aegumistähtaja (10 aastat) saabumist on vähene ning seega on täitemenetlus kostjate lahusvara
arvelt ebaõnnestunud. Kohus ei nõustunud kostjate väitega, et hagi tulnuks esitada ühe aasta
jooksul peale kohtutäituri poolt vara arestimist, kuna selle aja seisuga puudus alus hinnata
täitemenetluse eduväljavaateid, lugedes täitemenetluse koheselt ebaõnnestunuks.
Kohus leidis, et abikaasade ühisvara tuleb jagada alates 1. juulist 2010.a kehtiva
perekonnaseaduse sätete kohaselt. Lisaks TMS § 14 lõikele 2 on võlausaldajal õigus nõuda
ühisvara jagamist ka PKS § 33 lg 3 alusel, eeldades, et võlgniku lahusvara arvelt ei ole võimalik
nõuet rahuldada.
Maakohus ei pidanud põhjendatuks kostjate väiteid, nagu oleks kogu hageja poolt esitatud vara
tegelikkuses kostja K.K. lahusvara. Tulenevalt kohtupraktikast on pärast maa erastamist
kinnistud muutunud abikaasade ühisvaraks, kuna abielusuhete ajal maa ostueesõigusega
erastamise korral tekib erastatud maale PKS § 14 lg 1 alusel abikaasade ühisomand ka siis, kui
hoone, mille juurde maa erastati, kuulus ühele abikaasale lahusvarana. Tähtsust ei oma, kelle
poolt (antud juhul K.K.) ja millega (antud juhul EVP-d) tasumine toimus. Kostjate arvamus selle
kohta, et eelnev seisukoht on vastuolus eluruumide erastamise seaduse §-ga 211, mis sätestab,
et korteriomandi omanikuks on õigus saada eluruumi vallasasjana omaval isikul, ei ole
õigustatud.
Kostjad on abiellunud vastavalt rahvastikuregistri väljavõttele 16.05.1992. 23.04.1997
notariaalse kinkelepingu järgi on S.L. kinkinud oma tütrele K.K.le (abielus) ½ (ühe kahendiku)
ehitisest XXXs. Vastavalt notari poolt 22.09.2005 kinnitatud Tartu Maakohtu
kinnistusosakonna Tartu linna kinnistusjaoskonna avaldusele korteriomandite kinnistamiseks nr
XXXXX on korteriomandid asukohaga XXXs omandatud 22.09.2005. Kostjate vahel puudub
abieluvaraleping. Seega on igati õiguspärane lähtuda asjaolust, et tegemist on ühisvarasse
kuuluva varaga, kuna maa omandati abielusuhete ajal.
Kohus ei nõustunud ka väitega, nagu oleks mootorsõiduk K.K. lahusvara, mille ta soetas talle
kuuluva vara arvelt, tasudes perioodil 09.10.2007-12.06.2009 sõiduki liisingumakseid kokku
112 626 krooni ulatuses ning 10.07.2009-07.12.2009 veel 60 189,92 krooni ulatuses. Kohus
leidis, et tõendamata on kostja II väited, mille kohaselt kasutas ta liisingumakseteks oma
vallasvarasse kuulunud esemete müügist saadud raha ning vanematelt kingituseks saadud
rahalisi vahendeid, samuti tasus sõiduki väljaostumakse oma emalt saadud laenu arvel. Ainuüksi
tasumine ei näita vara tegelikku staatust. Seega eeldas kohus, et abielusuhete kestel soetatud
vara kuulub ühisvara hulka.



                                               5
Kohus asus seisukohale, et hagi esitamise eeldused ja õiguslikud alused on täidetud. Kohtutäituri
info kohaselt ei ole kostjatel registrisse kantavat lahusvara, mistõttu saab järeldada, et
täitemenetlus lahusvara arvelt on ebaõnnestunud. Kohus arvestas kostjate poolt täitemenetluses
tasutut ja leidis, et kohtutäituril pole senini õnnestunud rahuldada hageja nõudeid kostjate muu
vara (lahusvara), sh pangakontodel oleva vaja ja sissetulekute arvelt. Täitemenetluse
algatamisest on möödunud ligi viis aastat, kuid K.K. on selle aja jooksul oma võlgnevusest
tasunud (koos kohtutäituri tasuga) 25,3 % ja K.K. ainult 1,6 % (kohtutäituri 2.09.2014 tõendid).
Seega saab teha järelduse, et võlgnikud pole huvitatud oma võlgnevuse vähendamisest ega tee
selleks omapoolseid pingutusi.
Kohus märgib, et vara, millele ei või pöörata sissenõuet, ei ole käesoleva tsiviilasja esemeks,
kuna vaatamata nende asjaolude esinemisele ei saa jätta ühisvara jagamata, kui selline nõue on
sissenõudja poolt esitatud. Vara üle, millele saab pöörata sissenõuet või mitte, otsustab
kohtutäitur täitemenetluses.


MENETLUSOSALISTE TAOTLUSED JA PÕHJENDUSED
4. Kostjad K.K. ja K.K. esitasid maakohtu otsuse peale apellatsioonkaebuse, milles paluvad teha
asjas uus otsus, millega jätta Eesti Haigekassa Tartu osakonna hagi kostjate vastu ühisvara
jagamise nõudes rahuldamata ning menetluskulud hageja (vastustaja) kanda.
Apellatsioonkaebuse kohaselt:
1) vaidlustavad apellandid Tartu Maakohtu otsuse tervikuna. Kohtuotsus rikub menetlusõiguse
norme aegumistähtaja (õigust lõpetava tähtaja) algushetke tuvastamise osas ning
materiaalõigust korteriomandite moodustamisel tekkivate omandisuhete määratlemisel;
2) ei ole kohtuotsus selge ega arusaadav väikebussi Renault Traffic suhtes sissenõude pööramise
lubatavuse osas;
3) on tsiviilasjas rikutud mõistliku menetlusaja põhimõtet, mistõttu Tartu Ringkonnakohtul
tuleks viivituseta tühistada kostjate omandiõigust piiravad arestid ning hagimenetlus tsiviilasjas
tuleks koheselt lõpetada;
4) on hagi esitatud pärast seaduses sätestatud tähtaja möödumist (ei ole täidetud hagi eeldus
TMS § 14 järgi). Vara jagamise hagi tuleb esitada ühe aasta jooksul alates ajast, kui
täitemenetlus nõude rahuldamiseks võlgniku lahusvara arvel ebaõnnestus;
5) omab käesolevas tsiviilasjas keskset tähtsust küsimus, millisest hetkest tuleb hakata lugema
TMS §-s 14 sätestatud üheaastase tähtaja kulgemist. Apellandid ei saa nõustuda Tartu Maakohtu
seisukohaga, nagu oleks tähtaja kulgemise algushetkeks kohtutäituri büroo poolt eelduslikult
täituri korraldusel väljastatud dateerimata ning allkirjastamata e-kiri (täituri büroos töötava A.K.
04.10.2012 e-kiri kellelegi E.K.le (kuigi kirja sisust nähtuvalt on selle adressaadiks M.P.);
6) on apellandid on seisukohal, et menetlustähtaja kulgemisaja algushetk on seotud õiguslike
tagajärgedega ning peab seetõttu olema ajaliselt täpselt fikseeritav;
7) on aegumise kui õigusliku konstruktsiooni aluseks arusaam, et olemasolevad nõuded, mida
ei ole pikema aja jooksul maksma pandud, peavad õigusrahu ja õiguskindluse tagamise huvides
taanduma. Võlgnik ei pea seisma silmitsi nõuetega, mille pikaajalise mitteesitamise tagajärjel
on tema tõendamisvõimalused kahanenud ja mille regressivõimalused on aja jooksul
tõenäoliselt samuti halvenenud. Võlgniku huvide teatav eelistamine võlausaldaja huvidele on
sellises olukorras õigustatud põhjusel, et võlausaldaja on nõude maksmapanekuga ise ülemäära
viivitanud ning seotud muude õiguslike tagajärgedega;



                                                6
8) oli hageja käesoleval juhul teadlik TMS §-s 14 sisalduvast üheaastasest tähtajast, kuid
perioodil veebruar 2010 (täitemenetluste algatamine kostjate vastu) kuni oktoober 2012 (päring
kohtutäituri büroole ning sealt saadud vastus), on Eesti Haigekassa käitunud kahe ja poole aasta
vältel passiivselt ning ise viivitanud täitemenetluse seadustikus sissenõudjale antud täiendavate
käitumisvõimaluste kasutamisega;
9) peavad apellandid TMS §-s 14 sisalduvat üheaastast tähtaega õigustlõpetavaks ehk
preklusioonitähtajaks, millise järgimist kontrollib kohus. Õigustlõpetava tähtaja
möödalaskmisel õigus lõpeb. Nii ongi käesoleval juhtumil lõppenud Eesti Haigekassa õigus
pöörduda kohtusse hagiga ühisvara jagamise nõudes TMS § 14 alusel;
10) on kohtutäitur teinud hagi esitamise eelselt viimased täitetoimingud täiteasjades K.K. osas
28.03.2011 aastal ja K.K. osas 04.03.2010 aastal. Apellandid leiavad, et Eesti Haigekassa õigus
hagi esitamiseks oli lõppenud enne 04.oktoobrit 2012 aastal. Oluliseks ajapunktiks
täitemenetluse ebaõnnestumise määratlemisel on täitetoimingute teostamine, milliste järel täitur
sai informatsiooni apellantide varalise olukorra kohta;
11) ei ole tõendatud nõuete rahuldamise võimatus täitemenetluses (tõendmata on hagi eeldus
PKS § 33 lg 1 p 3 kohaselt). Maakohus on rajanud oma otsuse 2014 aasta esimesest poolest
pärinevatele andmetele täitemenetluse seisu kohta, tehes seesuguste tõendite baasilt järeldusi
sissenõude võimatuse kohta enne aegumistähtaja saabumist;
12) on apellant K.K. sügava puudega isikute hooldaja. Selle tegevuse kõrvalt on raske leida
muud tööd. Kostjal on ravikindlustus ja ta saab hooldajatoetust. Viimasele on kohtutäituri poolt
pööratud sissenõue ning sellelt peetakse kinni igakuiselt tasumisele kuuluvaid summasid.
Maksete jätkamisel senises tempos saab K.K. vastu esitatud nõue rahuldatud 6-7 aasta jooksul.
Järelikult puudub alus väita, et täitemenetlus on ebaõnnestunud;
13) on apellant K.K. suhtes samuti tõendamata täitemenetluse võimatus. Kohtutäituri büroo
dateerimata ja allkirjastamata e-kiri ei ole lubatavaks tõendiks sedavõrd suurt õiguslikku tähtsust
omava küsimuse lahendamisel. K.K. saab töövõimetuspensioni ning eesootava töövõimereformi
valguses võib uskuda töö ja sissetuleku suurenemist tulevikus. Kõik võimalikud kahtlused (kas
nõue saab rahuldatud või mitte, kas K.K. sissetulekud suurenevad või mitte) tuleb õiguse
üldpõhimõtete kohaselt tõlgendada kohustatud isiku kasuks;
14) kuuluvad kinnisasjad registriosa numbritega XXX ning XXX lahusvarana K.K.le. Tartu
Maakohus on otsuses põhimõtteliselt jätnud käsitlemata apellantide vastuväited, millised
põhinevad omandireformiseaduse ning eluruumide erastamise seaduse alusel tekkinud
omandiõigustel. Kostjad on viidanud Riigikohtu lahendile, mis reguleerib käesoleva kaasusega
täpselt analoogilist situatsiooni -vallasasja muutumist kinnisasjaks mitte maa erastamise, vaid
korteriomandite moodustamise teel (Riigikohtu otsus nr 3-2-1-164-05). Maakohus ei ole
selgitanud, miks ta Riigikohtu antud tõlgendusega ei nõustu või missugustel alustel asub senisest
kohtupraktikast erinevale seisukohale;
15) on apellandid on jätkuvalt veendumusel, et kuivõrd K.K. ei ole vallasasjana temale kuulunud
korterite juurde maad erastanud Maareformiseaduse ja omandireformiseaduse alusel, pole ka
ainuomand muutunud abikaasade ühisomandiks. Kinnisasjad registriosadega XXX ning XXX
kuuluvad lahusvarana K.K.le, kuna kinnistud tekkisid vallasasjadena lahusvarasse kuuluvatest
korteritest korteriomandite moodustamise (mitte maa erastamise) teel;
16) kuulub sõiduk Renault Traffic numbrimärgiga XXX lahusvarana K.K.le. Apellandid
kinnitavad, et nimetatud sõiduk on K.K. poolt 10.12.2009 välja ostetud AS-ilt Hansa Liising.
Väljaostumakse on K.K. teostanud kinke korras saadud rahaliste vahendite arvel. K.K.
pangakonto väljavõte on kohtutoimikus. Samuti on apellandid olnud nõus K.K. ema
ülekuulamisega kohtus, et tõendada rahade üleandmist kinke korras;


                                                7
17) on oluline ka asjaolu, et K.K. on määratud oma sügava puudega isa A.L. hooldajaks ning
väikebuss on vajalik tema transportimiseks. TMS § 66 lg.1 p 8 kohaselt ei saa sissenõuet pöörata
abivahenditele, mida võlgnik või tema perekonnaliige kasutab seoses kehapuudega;
18) kuivõrd käeoleval ajal puudega inimese teenindamiseks kasutatava sõiduki väljaostmiseks
andsid kinke teel raha just puudega inimesed ise, oleks sõiduki võõrandamine hagis toodud
põhjustel selges vastuolus hea usu põhimõtetega;
19) on K.K.le antud õigus teostada Tartu linnas taksovedu. Taksona on registreeritud seesama
Renault Traffic väikebuss. TMS § 66 keelab ka sissenõude pööramise esemetele, millised on
võlgnikule ja tema perele vajalikud majandustegevuseks;
20) muudaks sõidukile sissenõude pööramise võimatuks ka tõsiasi, et auto väärtus on vähene.
Tegemist on tänaseks enam kui 12 aastat vana sõidukiga, mille turuväärtus ei kata täitemenetluse
kulusid. TMS § 53 lg 2 kohaselt vara ei arestita, kui eseme müügist saadavast tulust jätkuks
üksnes täitemenetluse kulude katteks;
21) on apellantide vara arestitud alates 2008 aastast. Enam kui seitsme aasta pikkune
omandiõiguse riive on vastuolus mõistliku menetlusaja põhimõtetetega. Inimõiguste ja
põhivabaduste kaitse konventsiooni (EIK) artikkel 6 sätestab õiguse õiglasele ja avalikule
kohtumenetlusele mõistliku aja jooksul sõltumatus ja erapooletus, seaduse alusel moodustatud
kohtus. Menetlusaeg ei peaks ületama kahte aastat. Üheksa aastat kestnud kohtumenetlus on aga
ilmselgelt ebamõistlikult pikk (EIK 28. juuni 1990. a otsus Obermeier vs Austria, kaebus nr
11761/85. – A179);
22) on Tulluste suhtes kohtumenetlus olnud ebamõistlikult pikk. Arvesse tuleb võtta, et
apellantide omandiõigus neile kuuluva vara suhtes on olnud piiratud juba ligikaudu 8 aastat.
Tsiviilkohtumenetlus on toimunud apellatsioonkaebuse esitamise ajahetkeks juba kolm aastat.
Apellandid ei ole seejuures menetlust venitanud;
23) on apellandid veendumusel, et riik ei ole taganud EIK-i nõuete täitmist K.K. ning K.K.
suhtes. Edasiste rikkumiste ärahoidmiseks tuleb viivitamatult tühistada apellantide varale seatud
käsutuspiirangud ning lõpetada tsiviilkohtumenetlus.

5. Vastustaja (Eesti Haigekassa) vaidleb apellatsioonkaebusele vastu ja taotleb selle
rahuldamata jätmist.
Vastuväidete kohaselt:
1) jääb vastustaja kohtumenetluse käigus, eelkõige 12.09.2014. a kohtule esitatud, seisukohtade
ja selgituste juurde ja leiab, et TMS § 14 lõike 2 alusel esitatud hagi apellantide ühisvara
jagamiseks on esitatud tähtaegselt. Viidatud sätte kohaselt tuleb hagi vara jagamiseks esitada
ühe aasta jooksul ajast, kui täitemenetlus nõude rahuldamiseks võlgniku lahusvara arvel
ebaõnnestus. Kohtutäituri büroo esindaja edastas 04.10.2012. a vastustajale e-kirja teel teabe,
mille kohaselt nõuete rahuldamine ilma apellantidele kuuluva registritesse kantud vara müügita
on ebatõenäoline. Sellega sai vastustajale selgeks, et täitemenetlus apellantide lahusvara arvelt
ei õnnestu;
2) ei nõustu vastustaja apellantide väitega, et vastustaja oli kahe ja poole aasta jooksul
täitemenetluse algatamisest passiivne ja viivitas TMS-s sissenõudjale antud täiendavate
käitumisvõimaluste kasutamisega. Vastustaja on esitanud 12.09.2014. a kohtule Tartu
kohtutäituri Oksana Kutšmei 02.09.2014. a väljastatud tõendid K.K. täiteasja nr 084/2010/384
kohta ja K.K. täiteasja nr 084/2010/383 kohta. Neist nähtub, et alates täitemenetluste
algatamisest 01.02.2010. a on kohtutäitur teinud erinevaid täitetoiminguid ja lahendanud
apellantide esitatud kaebuseid;



                                               8
3) kasutas vastustaja TMS § 14 lõikes 2 sätestatud õigust nõuda apellantidele kuuluva ühisvara
jagamist ja sellele sissenõude pööramist alles siis, kui täitemenetluse algusest oli möödunud
enam kui kolm aastat ja oli saanud selgeks, et apellantide lahusvara arvelt nõuete täitmine ei
õnnestu. Arvestades täitemenetluses kehtivat põhimõtet, et nõue tuleb püüda rahuldada
võlgnikule kõige vähem kahjustaval viisil ja seda, et ühisvara jagamise nõue ja kinnistute ja
sõiduki müük on apellantide õigusi enam kahjustav kui näiteks sissetuleku arvelt võla tasumine,
siis ei kiirustanud vastustaja ka omapoolsete aktiivsete sammude astumisega. Vastustaja lootis,
et nõudeid on võimalik rahuldada täitemenetluse käigus kohtutäituri tehtavate toimingute
tulemusel;
4) on apellantide viited täitemenetluse käigus tehtud viimastele toimingutele K.K. täiteasja osas
eksitavad. Kohtule esitatud Tartu kohtutäitur Oksana Kutšmei 02.09.2014. a väljastatud tõendilt
täiteasjas nr 084/2010/384 nähtub, et täitur on muuhulgas arestinud 30.01.2011. a füüsilise isiku
tulumaksu tagastusnõude Maksu- ja Tolliametis. Samuti on kohtutäitur edastanud töötasu
arestimise akti 25.09.2012. a K.K. töötasu kohta OÜ-le XXX. Seega tegi kohtutäitur veel 2012.
a sügisel täitetoimingu, mille tulemusena oli võimalik asuda nõuet täitma. Eelnimetatud tõendi
kohaselt saabus aga 11.10.2012. a kohtutäiturile tööandja teade K.K. töölepingu lõpetamise
kohta 04.10.2012. a;
5) on vastustaja eeltoodust tulenevalt seisukohal, et Tartu Maakohtusse hagi esitamise hetkel
05.02.2013. a ei olnud TMS § 14 lõikest 2 tulenev üheaastane tähtaeg ühisvara jagamise nõude
esitamiseks lõppenud;
6) ei nõustu vastustaja apellantide väitega, et kohtumenetluse käigus on jäänud tõendamata
asjaolu, et nõuete rahuldamine apellantide lahusvara arvelt on osutunud võimatuks. Muuhulgas
viitab vastustaja, et apellantide esitatud seisukohad täitmise võimalikkuse osas on vastuolus
esmalt esitatud väitega TMS § 14 lõikest 2 tuleneva nõude esitamise õiguse lõppemisega;
7) leiab vastustaja, et ühisvara jagamise hagi esitamise hetkeks veebruaris 2013. a oli täidetud
TMS § 14 lõikes 2 ja perekonnaseaduse § 33 lõikes 3 toodud eeldused. Selleks hetkeks oli
vastustajale selgeks saanud, et apellantide lahusvarast nõuete täitmiseks ei piisa. Ligi kolm
aastat kestnud täitemenetluse tulemusel oli selleks hetkeks K.K. 33 319,70 euro suurune nõue
täidetud 0,87 % ulatuses ja K.K. 6719,03 euro suurune nõue täidetud 12 % ulatuses. Samuti
esitas kohtutäitur 04.10.2012. a e-kirjaga selgituse apellantide täitemenetluse käigu ja
apellantidele kuuluva vara kohta;
8) on käesolevaks ajaks K.K. vastu esitatud nõudest täidetud 537,27 eurot, s.o nõue on täidetud
1,6 % ulatuses. K.K. vastu esitatud nõudest on täidetud 3095,49 eurot, s.o 46 % ulatuses.
Apellant K.K. osas ei ole alates juunist 2013. a laekunud vastustajale ühtegi makset;
9) kuivõrd apellant K.K. vastu esitatud nõuet ei ole olnud võimalik rahuldada apellandi
lahusvara arvelt ja hetkel pole näha võimalusi, et lähitulevikus asjaolud muutuksid, siis on
täitemenetlus nõude rahuldamiseks võlgniku lahusvara arvel ebaõnnestunud;
10) on apellatsioonkaebuses esitatud eeldus, et töövõimetusreformiga kaasneb K.K. sissetuleku
suurenemine, hüpoteetiline. Kui K.K. sooviks töötada ja oma võlga vastustaja ees tasuda, siis
oleks see võimalik juba praegu. K.K. vastu esitatud nõude täitmiseks toimuvad üksnes igakuised
väikesemahulised laekumised. Apellandid ei ole täitemenetluse käigus astunud omapoolseid
samme näitamaks üles initsiatiivi nõuete täitmiseks lahenduste leidmisel;
11) nõustub vastustaja Tartu Maakohtu otsuses tooduga, et kinnisasjad registriosadega XXX ja
XXX kuuluvad apellantide ühisvara hulka. Apellant K.K. on 11.03.2013. a esitanud muuhulgas
kohtule    Tartu    Linnavalitsuse   teatise    ostueesõigusega     erastatava    maa   eest
erastamisväärtpaberitega ettemaksu tasumiseks. Vallasvaraks olevas hoones moodustati
korteriomandid ja kanti kinnistusaamatusse 22.09.2005. a Tartu notar Mati Alliku avalduse


                                               9
alusel, s.t abielusuhte ajal. Kohus on nimetatud asjaolusid analüüsinud otsuse punktis 55.
Vastustaja nõustub maakohtu seisukohaga;
12) jääb vastustaja kohtumenetluses varasemalt esitatud seisukoha juurde, et sõiduk Renault
Trafic numbrimärgiga XXX kuulub apellantide ühisvara hulka. Kuivõrd kõne all olev sõiduk
soetati 2009. a, siis kuulub selles küsimuses kohaldamisele kuni 30.06.2010. a kehtinud
perekonnaseadus. Nimetatud seaduse § 14 lõike 1 kohaselt on abielu kestel abikaasade
omandatud vara abikaasade ühisvara. Lahusvaraks loetakse § 15 kohaselt vara, mis oli abikaasa
omandis enne abiellumist, samuti tema poolt abielu kestel kinke või pärimise teel omandatud
vara ning isiklikud tarbeesemed. Seega on sõiduki Renault Trafic numbrimärgiga XXX näol
tegemist apellantide ühisvaraga;
13) ei ole kohtumenetluse käigus leidnud tõendamist asjaolu, et sõiduk on soetatud vaid K.K.le
kingitud raha eest. Esitatud ei ole tõendeid selle kohta, millest nähtuks maksete tegemiseks
saadud raha päritolu. Samuti ei ole apellandid olnud kohtumenetluse käigus järjepidevad
väidetes, millistest vahenditest sõiduk soetati. Kehtiva perekonnaseaduse § 27 lõike 6 kohaselt
loetakse varaese abikaasade ühisvara hulka kuuluvaks seni, kuni ei ole tõendatud selle
kuulumine abikaasade lahusvara hulka. Seega on vastustaja hinnangul Tartu Maakohus õigesti
leidnud (vt kohtuotsuse p 56), et abielusuhte kestel soetatud sõiduk kuulub abikaasade ühisvara
hulka;
14) ei ole apellandid kohtumenetluse käigus esitanud taotlust K.K. ema tunnistajana
ülekuulamiseks;
15) ei oma olulist tähendust apellandi väide, et sõidukit registreerimisnumbriga XXX
kasutatakse K.K. perekonnaliikme, kelle hooldaja ta on, transpordiks, sest isikut saab
transportida ka muud moodi (nt taksoga). TMS § 66 lõike 1 punktis 8, kus on loetletud asjad,
mida ei või täitemenetluses arestida ega müüa, silmas peetud kunstjäsemeid, prille ja muid
kehapuude tõttu vajalikud abivahendid, mida võlgnik või tema perekonnaliige kasutab, mitte
sõidukit. Lisaks on kõnealusele sõidukile pandud käsutamise keelumärge, vastuväited sellele
oleks pidanud esitama teises menetluses;
16) on paljasõnaline ja tõendamata ka apellantide väide, et K.K.le on antud õigus teostada Tartu
linnas taksovedu kõne all oleva sõidukiga. Majandustegevuse registrist andmeid sõiduki
registreerimisnumbriga XXX taksoveoteenuse osutamiseks kasutamise kohta ei olnud
vastustajal võimalik leida. Samuti ei ole apellandid väitnud, et K.K. käesoleval ajal töötab
taksojuhina, vaid, et autot on kasutatud taksona ja et K.K.le on antud õigus teostada Tartu linnas
taksovedu (vt apellatsioonkaebus p 4 kl 6). Kui K.K. töötaks taksojuhina, oleks võimalik tema
sissetulekute arvelt võlga tasuda, seda aga toimunud ei ole;
17) ei nõustu vastustaja apellantide väitega, et nende suhtes toimunud kohtumenetlus on olnud
ebamõistlikult pikk. Apellantide väide, et kohtumenetlus on kestnud üheksa aastat, ei ole õige.
Hagimenetlus tsiviilasjas nr 2-13-6921 on kestnud alates veebruarist 2013. a, mil vastustaja
esitas hagi Tartu Maakohtusse. Tuleb nõustuda apellantide väitega, et kohtumenetluses on
esinenud kohtumenetluse pooltest sõltumatuid pause, kuid see ei anna alust nõuda apellantide
varale seatud käsutuspiirangute tühistamiseks ja tsiviilkohtumenetluse lõpetamiseks;
18) on käesoleva kohtuasja sisuks vastustaja hagi apellantide ühisvara jagamiseks ja
täitemenetluse käigus vara avalikul enampakkumisel müügi tulemusel vastustaja nõuete
rahuldamiseks. Vaidlus täitemenetluse aluseks olevate täitedokumentide tühistamiseks on
lõppenud (vt Tartu Ringkonnakohtu 15.03.2011. a otsus haldusasjas nr 3-10-127). Seega on
kohtutäituri avalduse alusel varale seatud keelumärked käsutusõiguse piiramiseks põhjendatud
ja õiguspärased.




                                              10
RINGKONNAKOHTU SEISUKOHT JA PÕHJENDUSED
8. Ringkonnakohus leiab, et apellatsioonkaebus on osaliselt põhjendatud. Maakohtu otsus
tuleb TsMS § 657 lg 1 p 2 alusel materiaalõigusnormi väära kohaldamise ja menetlusõiguse
normi rikkumise tõttu osaliselt tühistada osas, milles kohus luges kostjate (apellantide)
ühisvaraks kinnisasjad (korteriomandid) asukohaga XXX registriosa numbritega XXX ja
XXX (kohtuotsuse resolutsiooni p-d 2.1 ja 2.2), samuti lõpetas kostjate ühisomandi nimetatud
kinnisasjade suhtes (kohtuotsuse p 3), määras müüa kinnisasjad avalikul enampakkumisel
ning täita kinnisasjade müügist saadud rahast kostjate kohustused hageja ees.
Ringkonnakohus on seisukohal, et korteriomandid registriosa numbritega XXX ja XXX on
K.K. lahusvara. Seetõttu ei ole võimalik nimetatud kinnisasjade osas abikaasade ühisomandi
lõpetamine ja ühisvara jagamine. Ringkonnakohus märgib, et kuna kostjad ei ole esitanud
omalt poolt vastuhagi ühisvara ja/või lahusvara koosseisu määramiseks, siis ei märgi
ringkonnakohus käesoleva otsuse resolutsioonis korteriomandite kuuluvust K.K. lahusvara
hulka, kuna tsiviilasja lahendamisel hagimenetluses saab kohus lahendada üksnes hagis või
vastuhagis esitatud nõudeid ja taotlusi.
Ringkonnakohus jätab maakohtu otsuse muutmata osas, milles maakohus luges kostjate
ühisvaraks sõiduki Renault Trafic registritunnusega XXX, määras ühisomandi lõpetamise
viisiks avalikul enampakkumisel müügi ja täpsustas eseme müügist saadud tulemi jagamise
korda.
Apellatsioonkaebus kuulub rahuldamisele osaliselt.
9. Ringkonnakohus ei nõustu apellatsioonkaebuses esitatud väidetega, justkui oleks maakohus
rikkunud menetlusõiguse norme aegumistähtaja algushetke tuvastamise osas.
Ringkonnakohus nõustub maakohtu seisukohtadega, mille kohaselt on põhjendatud hakata
TMS § 14 lg 2 teises lauses sätestatud hagi aegumise tähtaega arvestama alates 04.10.2012,
kui kohtutäituri büroost teatati hagejale, et nõuete rahuldamine on ilma kostjatele kuuluva
registritesse kantud vara müügita ebatõenäoline. Ringkonnakohus ei korda TsMS § 654 lg 6
alusel maakohtu sellekohaseid põhjendusi.
Asjakohatud on apellantide väited selle kohta, millisele konkreetsele isikule (hageja
esindajale) oli 04.10.2012 teade adresseeritud ja kas selle edastas vahetult kohtutäitur Oksana
Kutšmei ise või tema büroo töötaja.
10. Ringkonnakohus ei nõustu ka apellantide väidetega, mille kohaselt on käesoleval juhul
ühisvara jagamise nõude aegumistähtaja kulgemahakkamise aeg ebapiisavalt fikseeritud.
Põhjendatud ei ole tugineda aegumise instituudi aluseks olevale üldisele arusaamale, mille
kohaselt kaotab võlausaldaja võimaluse niisuguste nõuete maksmapanekuks, mida ei ole
pikema aja vältel sisse nõudma asutud. Käesoleval juhul puudub alus heita hagejale ette
põhjendamatut viivitamist oma nõuete maksmapanekuga. Hageja on tegelenud oma nõude
sissenõudmisega juba alates 2009. aastast (pärast kostjate süüdimõistmist kriminaalasjas nr 1-
08-3588). Hageja esitas kohtutäiturile avalduse täitemenetluse alustamiseks jaanuaris 2010.a
ning ligikaudu poolteist aastat hiljem (oktoobris 2012.a) on saabunud kohtutäiturilt teatis,
milles viidatakse täitemenetluse ebaõnnestumisele.
Poolteist aastat kestnud täitemenetlust ei ole alust pidada ülemäära pikaks ega selliseks, mille
puhul sissenõudja pidanuks ise asuma aktiivsemalt tegutsema, esitades kohtutäiturile
järelepärimisi vms. Kolleegium leiab, et TMS § 14 lg 2 teise lause mõttes on aegumistähtaja
algushetkeks põhjendatud lugeda kohtutäiturilt saadud kirjalikku vm taasesitatavas vormis
teadet, millest selgelt järeldub, et võlgniku lahusvara arvel on sissenõudja nõude rahuldamine
ebatõenäoline. Asjaolu, kas kohtutäitur tegi enne 04.10.2012.a piisavas mahus täitetoiminguid
ja tegutses efektiivselt, ei saa omistada sissenõudjale. Samuti ei ole põhjendatud väita, justkui


                                               11
kaotanuks sissenõudja õiguse esitada ühisvara jagamise hagi seoses sellega, et viimased
täitetoimingud võlgnike suhtes tehti vastavalt 28.03.2011 ja 04.03.2010.a.
Ringkonnakohus märgib, et TMS § 14 lg 2 teise lause üheselt mõistetava sõnastuse kohaselt
on üheaastane tähtaeg vara jagamise hagi esitamiseks sätestatud aegumistähtajana ja mitte
õigust lõpetava tähtajana. Põhjendatud ei ole apellantide väited selle kohta, nagu olnuks hageja
õigus ühisvara jagamise nõudega kohtusse pöördumiseks 05.02.2013. a seisuga lõppenud.
11. Põhjendatud ei ole apellantide väide, nagu ei oleks tõendatud nõuete lahusvara arvel
rahuldamise võimatus täitemenetluses. Ringkonnakohus möönab, et arvestades hagejal
kostjate vastu olevate nõuete suuruste olulist erinevust (nõue kostja I vastu algselt 36 937,36
eurot ja nõue kostja II vastu algselt 6873,77 eurot) võib kõne alla tulla, et kostja II suudaks
oma võlgnevuse täita ka lahusvara arvel. Vastustaja on apellatsioonkaebusele esitatud vastuses
märkinud, et kostja II vastu esitatud nõue oli vastuse koostamise aja seisuga täidetud juba
46 % ulatuses (tasutud 3095,49 eurot). See asjaolu aga ei välista hageja poolt abikaasade vastu
ühisvara jagamise nõude esitamist, kuna hagejal on nõue ka kostja I vastu. Kostja I ei ole
esitanud andmeid endal niisuguse lahusvara olemasolu kohta, mis võimaldaks hageja nõuet
täita. Seejuures on ka käesolevas menetluses vaidlus selle üle, kas ja millist vara üldse saab
lugeda kostja II lahusvaraks.
Tõsiselt võetavad ei ole apellatsioonkaebuses esitatud väited, mille kohaselt ei ole
täitemenetluse võimatus tõendatud kostja I puhul, kes saab töövõimetuspensioni ning
eesootava töövõimereformi valguses võib uskuda tema sissetuleku suurenemist tulevikus.
Sissenõudja (hageja) on käesolevas asjas nii kohtutäituri poolt koostatud teatiste kui ka muude
materjalidega põhistanud, et kostjal I arvestatav lahusvara puudub ja täitemenetlus tema suhtes
ei ole andnud märkimisväärseid tulemusi. Kostjal I tulnuks selles olukorras endal tõendada
vastupidist, st et tal siiski on niisugust lahusvara või konkreetne sissetulek, mis välistab
vajaduse jagada ühisvara.
12. Peamiseks vaidlusaluseks küsimuseks käesolevas asjas on kinnisasjade (korteriomandite)
registriosa numbritega XXX ja XXX kuulumine abikaasade ühisvara hulka või lahusvarana
kostjale II.
Esmalt märgib ringkonnakohus kohaldamisele kuuluva seaduse osas järgmist. Maakohus
märkis oma otsuse punktis 52 iseenesest õigesti, et PKS § 210 lg 1 ja § 211 järgi tuleb
käesoleval juhul jagada abikaasade ühisvara alates 1. juulist 2010. a kehtiva perekonnaseaduse
kohaselt. Samas ei ole maakohus väljendanud selget seisukohta, missugusest seadusest järgi
tuli kohtu hinnangul juhinduda määratlemisel, milline vara kuulub abikaasade lahus- ja milline
ühisvara hulka.
Riigikohus on oma otsuses nr 3-2-1-156-14 (p 10) selgitanud, et ka juhul kui hagi on esitatud
pärast 1. juulit 2010, siis tuleb kooskõlas PKS § 210 lg-s 2 sätestatuga lähtuda ühisvara
koosseisu kindlaksmääramisel vara omandamise ajal, s.o enne 1. juulit 2010 kehtinud
perekonnaseadusest (samal seisukohal oli Riigikohus oma lahendites nr 3-2-1-38-14 p 13, 3-
2-1-31-14 p 12 ja 3-2-1-42-13 p 9). Sellisel juhul saab arvestada enne 1. juulit 2010 kehtinud
PKS § 19 lg-s 2 sätestatud abikaasade osade võrdsusest kõrvalekaldumise aluseid. Riigikohus
on korduvalt asunud seisukohale, et PKS § 210 lg 2 alusel saab määrata enne 1. juulit 2010
kehtinud perekonnaseaduse järgi nii eseme kuulumise ühisvara hulka kui ka arvestada
ühisvara jagades abikaasade osade võrdsusest kõrvalekaldumise aluseid juhul, kui ese
omandati ja kõrvalekaldumise alus tekkis enne 1. juulit 2010 (Riigikohtu otsused nr 3-2-1-
156-14 p 10 ja 3-2-1-31-14 p 14).
13. Käesoleval juhul ei ole vaidlust selles, et kostja II K.K. omandas kinkelepingu alusel, s.o
lahusvarana, mõttelise osa (1/2) ehitisest XXX, mille baasil hiljem kinnistati korteriomandid



                                              12
registriosa numbritega XXX ja XXX. Kinkeleping ½ ehitise osa üleandmiseks on sõlmitud
23.04.1997. a (I kd tl 40-41).
XXX hoones on moodustatud korteriomandid ja tehtud sellekohased kanded
kinnistusraamatusse 22.09.2005.a (I kd tl 121-123). Maakohtule esitatud kinnistamisavalduses
märgitu kohaselt olid vastavalt Riikliku Ehitusregistri väljatrükile iga korterivaldaja nimele
registreeritud kinnistatava korteriomandi esemeks olevad reaalosad.
Kohtule on esitatud mh Tartu Linnavalitsuse linnavarade osakonna 06.09.2005.a teatis nr 5.3-
4.2/19753 (I kd tl 39), milles on kostjat II teavitatud, et eluruumide erastamise seaduse § 23 ja
Vabariigi Valitsuse 12.02.2001.a määruse nr 54 kohaselt tuleb tal tasuda temale kuuluvate
korterite juurde kuuluva maa mõttelise osa eest 2726 krooni ja sellele lisaks tuleb tasuda
korteriomandi seadmisega seotud kulud summas 205 krooni. Kostja II on oma 01.04.2013.a
menetlusdokumendis selgitanud, et „kinnistuteks muutus esialgselt vallasvarana eksisteerinud
majaosa korteriomandite seadmisel, kuna teise poole maja korterid erastati ja ei olnud
võimalik muul viisil muuta kinnistuks. Korteriomandite koosseisu kuuluva maa eest tasus
K.K. tema vallasvarasse kuulunud EVP-kroonidega.“
14. Eeltoodust on võimalik järeldada, et kostjale II kuuluva elamu ½ mõttelise osa baasil
korteriomandite moodustamine oli vähemalt alternatiivselt võimalik ka eluruumide erastamise
seaduses sätestatud korras. Kostja selgituste kohaselt ei toimunud sel viisil erastamist
põhjusel, et ülejäänud korterite omanikega, kellele kuulus kokku ülejäänud ½ elamust ja kes
oma korterid erastasid, ei jõutud kokkuleppele.
Toimikus I kd tl 121-123 olevast Tartu Maakohtu kinnistusosakonnale adresseeritud
avaldusest korteriomandite kinnistamiseks nähtub, et avaldajaks, kelle avalduse alusel toimus
Salme tn 50 elamus korteriomandite moodustamine, oli Tartu linn. Avalduses märgitu
kohaselt olid vastavalt Riikliku Ehitusregistri väljatrükile iga korterivaldaja nimele
registreeritud kinnistatava korteriomandi esemeks olevad reaalosad. Elamu reaalosade ja
mõtteliste osade suurused ning paiknemine olid määratud Tartu Linnavalitsuse arhitektuuri ja
ehituse osakonna poolt välja antud ehitise inventariseerimise plaanidel, kusjuures
korteriomandite eseme reaalosadeks olevad ruumid olid tähistatud ühe ja sama
korterinumbriga. Elamu alune ja selle teenindamiseks vajalik maatükk oli registreeritud
maakatastris vastavalt Tartu Maakatastri õiendile 01.08.2005.a (katastritunnus
XXXXXXXX).
15. Ringkonnakohus on seisukohal, et kostja II poolt kinkena omandatud kahe korteri, mis
vastasid 1/2–le XXX elamust, baasil korteriomandite moodustamine on õiguslikult lähedasem
eluruumide erastamise seaduse § 211 alusel omandi tekkimisele kui maareformi seaduse § 22
lg 1 järgi omandi tekkimisele. Sisuliselt saab asuda seisukohale, et kostja II sai minimaalsete
omapoolsete toimingutega ja kuludega korteriomandite kui kinnisasjade omanikuks. Kostja II
poolt kinkena omandatud ½ mõttelist osa elamust olid asja materjalidest nähtuvalt ka kinke
saamise ajal piiritletud ja määratletavad konkreetsete eluruumidena (hilisemad korterid nr 1 ja
4). Enamus korteriomandite moodustamiseks vajalikke toiminguid viidi läbi Tartu linna poolt,
kes muuhulgas esitas ka notariaalse avalduse korteriomandite kinnistamiseks.
Korteriomandite moodustamine, sh korterelamu aluse ja selle teenindamiseks vajaliku maa
määramine ja korteriomanditeks jagamine, ei mõjutanud ringkonnakohtu hinnangul seega
kostjale II lahusvarana kuulunud vara olemust selliselt, et sellega oleks kaasnenud
korteriomandite muutumine abikaasade ühisvaraks. Ringkonnakohus leiab, et analoogia
korras tuleb käesoleval juhul lugeda, et kostjal II tekkis korterite registriosa numbritega XXX
ja XXX suhtes omand EES § 211 sätestatud korras. Seega on põhjendatud lugeda, et
korteriomandite kinnistamisel ei muutunud K.K.le lahusvarana kuulunud ½ mõttelist osa
elamust abikaasade ühisvaraks.


                                               13
Maakohtu otsus kuulub seega tühistamisele osas, milles kohus luges Salme tn 50 asuvad
korterid nr 1 ja 4 abikaasade ühisvaraks ja jagas need abikaasade vahel võrdsetes osades,
määrates jagamise viisiks avalikul enampakkumisel müügi. Ringkonnakohtu hinnangu
kohaselt kuuluvad korteriomandid kostja II lahusvara hulka ning hagi abikaasade ühisvara
jagamiseks tuleb selles osas jätta rahuldamata.
16. Kolleegium peab vajalikuks märkida, et asudes seisukohale, et korteriomandite
kinnistamisel tekkis kostja II lahusvara baasil siiski abikaasade ühisomand, kuuluks
kohaldamisele kuni 1. juulini 2010 kehtinud perekonnaseaduse § 19 lg 2 p 3. Riigikohus on
tsiviilasjas nr 3-2-1-77-07 (p 12) märkinud, et ehkki üldjuhul tuli lugeda abikaasade osad
ühisvara jagamisel PKS § 19 lg 1 järgi võrdseks, võis kohus siiski ühisvara jagamisel kalduda
abikaasade osade võrdsusest kõrvale mh juhul, kui ühisvara on omandatud ühe abikaasa
lahusvara arvel. Sellest tulenevalt tuleb poolte ühisvara jagamisel arvestada asjaoluga, et
poolte ühisvara hulka kuuluv kinnist on tekkinud ühe abikaasa lahusvaraks olnud elamu osa
juurde maa erastamisega. Riigikohus on samas lahendis ühtlasi selgitanud, et juhul, kui ühe
abikaasa lahusvaraks olnud elamu muutus abielu ajal maa erastamise tõttu kinnisasja oluliseks
osaks, tuleb ühisvara jagamisel PKS § 19 lg 2 p 3 alusel kalduda abikaasade osade võrdsusest
kõrvale ulatuses, mis tagab lahusvara kaotanud abikaasale õiglase osa ühisvarast. Ühisvara
jagamisel, kui ühe abikaasa lahusvaraks olnud ehitis on muutunud eelmärgitud viisil kinnisasja
oluliseks osaks, tuleb kinnistu väärtusest koos ehitisega lahutada kinnistu väärtus ilma
ehitiseta ja jagada saadud vahe üldjuhul pooleks.
17. Ehkki käesolevas asjas ei ole kostjad sõnaselgelt taotlenud ühisvara jagamisel abikaasade
osade võrdsusest kõrvalekaldumist, on nad samas menetluse algusest peale olnud seisukohal,
et vaidlusaluste korteriomandite suhtes abikaasadel ühisomandit ei tekkinud, kuna
korteriomandid moodustati kostja II lahusvara arvel. Seega on kostjad toonud esile kõik
olulised asjaolud, mis andnuksid aluse abikaasade osade võrdsusest kõrvalekaldumiseks.
Riigikohtu seisukohtadest tsiviilasjas nr 3-2-1-77-07 saab järeldada, et abikaasade osade
võrdsusest kõrvalekaldumine oleks sellekohaste asjaolude kohtule esitamise korral käsitatav
kohtu poolt õiguse kohaldamisega, mis ei eelda vältimatult abikaasade poolt taotluse esitamist.
Maakohus on seega rikkunud kohtu selgitamis- ja põhjendamiskohustust selles osas, mis
puudutab vaidlusaluste korterite lugemist kostjate ühisvaraks ning selle ühisvara jagamist
abikaasade vahel võrdsetes osades ilma, et kohus oleks käsitlenud abikaasade osade võrdsusest
kõrvalekaldumise küsimusi. Kuna ringkonnakohus asub korteriomandite ühisvara hulka
kuuluvuse osas maakohtuga võrreldes erinevale seisukohale, puudub vajadus võimaldada
pooltel tõendada kinnisvara väärtust koos elamuga ja ilma selleta, selgitamaks välja,
missuguses ulatuses oleks käesoleval juhul põhjendatud abikaasade osade võrdsusest kõrvale
kalduda.
18. Kostjad vaidlustasid ka väikebussi Renault Traffic XXX lugemise abikaasade ühisvara
hulka. Ringkonnakohus leiab, et sõidukit puudutavas osas ei ole apellatsioonkaebus
põhjendatud ega kuulu rahuldamisele. Ringkonnakohus nõustub maakohtu otsuse punktis 56
toodud põhjendustega, mille kohaselt ei ole kostjad tõendanud oma väiteid, nagu oleks
kostja II soetanud sõiduki oma lahusvara arvelt, tasudes perioodil 09.10.2007 – 12.06.2009
sõiduki liisingumakseid kokku 112 626 krooni ulatuses ja 10.07.2009 – 07.12.2009 veel
60 189,92 krooni ulatuses. Tõendeid ei ole väidete kohta, mille kohaselt kasutas kostja
liisingumakseteks tema vallasvarasse kuulunud esemete müügist saadud raha ning vanematelt
kingiks saadud rahalisi vahendeid. Lisaks olevat kostja laenanud sõiduki väljaostumakse
tasumiseks vajaliku summa oma emalt.




                                              14
Kostja II on esitanud oma pangakonto väljavõtted (I kd tl 30-31), kuid neilt nähtub üksnes
liisingumaksete tasumine AS SEB Ühisliisingule. Mitte millegagi ei ole tõendatud maksete
tasumiseks kasutatud rahaliste vahendite päritolu.
19. Asjakohatu on apellatsioonkaebuses esiletoodu, et apellandid on olnud nõus K.K. ema
ülekuulamisega kohtus, tõendamaks rahade ülekandmist kinke korras. Tsiviilasja
materjalidest ei nähtu, et kostjad oleksid kohtule esitanud taotluse kuulata kostja II ema
tunnistajana üle. TsMS § 230 lg 1 kohaselt peab kumbki pool hagimenetluses tõendama neid
asjaolusid, millele tuginevad tema nõuded ja vastuväited. TsMS § 230 lg 2 kohaselt esitavad
tõendeid menetlusosalised. Hagimenetluses ei kogu kohus üldjuhul tõendeid omal algatusel
ega ole kohtul ka kohustust teha menetlusosalistele ettepanekuid esitada täiendavaid tõendeid.
Ühisvara jagamise hagi puhul ei oma ringkonnakohtu arvates sisulist tähtsust asjaolu, et kostja
II on määratud oma sügava puudega isa hooldajaks ning väikebuss on vajalik tema
transportimiseks. Käesoleval juhul ei ole tegemist abivahendile sissenõude pööramisega TMS
§ 66 lg 1 p 8 tähenduses, vaid kindlakstegemisega, millised esemed kuuluvad abikaasade
ühisvara hulka.
20. Põhjendamata ja tõendamata on ühtlasi ka väited, mille kohaselt on kõnealuse sõiduki
soetamiseks andnud (kinkinud) raha puudega inimesed ise ning sõiduki võõrandamine
võlausaldaja nõude rahuldamise eesmärgil oleks vastuolus hea usu põhimõtetega.
Samuti ei oma ühisvara jagamise vaidluse kontekstis tähtsust väide, et K.K.le on antud õigus
teostada Tartu linnas taksovedu ning taksona on registreeritud seesama Renault Trafic
väikebuss. Kostjad ei ole esitanud tõendeid selle kohta, et K.K. tõepoolest osutaks kõnealuse
sõidukiga taksoteenust ning et sõidukile sissenõude pööramine oleks käsitatav tema
majandustegevusse sekkumisena. Ringkonnakohus nõustub vastustaja seisukohaga, mille
kohaselt juhul, kui kostja I tõepoolest töötaks taksojuhina, siis oleks võimalik tema sissetuleku
arvel kasvõi osaliselt võlga tasuda, kuid asja materjalidest nähtuvalt seda toimunud ei ole.
Sõiduki lugemist abikaasade ühisvaraks ning selle jagamist ei muuda iseenesest võimatuks
väidetav asjaolu, et sõiduki väärtus on ilmselt vähene. Asjaolu, kas kohaldamisele võib
kuuluda TMS § 53 lg 2, lahendatakse täitemenetluse käigus.
21. Põhjendatud ei ole apellantide etteheited, mille kohaselt on nende vara olnud arestitud
alates 2008. aastast ning et sellega on riivatud mõistliku menetlusaja põhimõtteid. Käesoleval
juhul on kostjate suhtes läbi viidud nii kriminaalmenetlus, halduskohtumenetlus kui ka
tsiviilkohtumenetlus ning seda tulenevalt kostjate endi poolt toime pandud süütegudest.
Kriminaalasjas nr 1-08-3588 jõustus kohtulahend 30. novembri 2009 Riigikohtu otsusega.
Kohtumenetlus haldusasjas nr 3-10-127, kus kostjad vaidlustasid Eesti Haigekassa poolt
esitatud ajutise töövõimetuse hüvitiste tagastamisele suunatud ettekirjutuste kehtivuse, kestis
alla pooleteise aasta. Toimunud on täitemenetlus, milles kostjad on esitanud kohtutäituri
tegevuse peale kaebusi ja vastuväiteid. Hagi on käesolevas asjas esitatud 05.02.2013, seega
on tsiviilasja menetlemine kestnud kahes kohtuastmes kokku ca 3,5 aastat. Üheski
menetlusliigis ei ole menetluse kestus olnud ebamõistlikult pikk.
22. Ringkonnakohus leiab, et käesoleval juhul on põhjendatud jätta asjas kantud
menetluskulud kummagi poole enda kanda. Tegemist on võlausaldaja nõudega abikaasade
ühisvara jagamiseks, mis hõlmab endas ühisvara koosseisu kindlakstegemist. Seetõttu ei ole
põhjendatud lugeda hagi osaliselt rahuldatuks ning jaotada menetluskulud TsMS § 163 lg 1
järgi. Teisalt, kuna kostjate apellatsioonkaebus rahuldatakse osaliselt, ei oleks õiglane jätta
menetluskulusid tervikuna ka TsMS § 162 lg 1 alusel kostjate kanda. Seetõttu peab
ringkonnakohus põhjendatuks jätta menetluskulud TsMS § 162 lg 4 alusel poolte endi kanda.




                                               15
    Üllar Roostoja              Kersti Kerstna-Vaks                 Kai Kullerkupp
/allkirjastatud digitaalselt/   /allkirjastatud digitaalselt/   /allkirjastatud digitaalselt/




                                             16

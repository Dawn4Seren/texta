                                                                           Väärteoasi nr. 4-16-5608




                            KOHTUOTSUS
                                  EESTI VABARIIGI NIMEL



 Kohus                               Harju Maakohus

 Otsuse tegemise aeg ja koht         15.09.2016.a. Tallinn (Liivalaia kohtumaja)

 Väärteoasja number                  4-16-5608

 Kohtukoosseis                       kohtunik Merle Parts

 Kohtuistungi sekretär               Liis Landsmann

 Kohtuasi                            Ivo Jääger’i (ik: 36112190253) väärteokaebus nr 4-16-5608


 Vaidlustatud lahend                 Politsei-   ja     Piirivalveameti      Põhja     prefektuuri
                                     korrakaitsebüroo                   liiklusjärelevalvekeskuse
                                     liiklusmenetlustalituse 28.06.2016.a. otsus väärteoasjas nr
                                     2302,16,008101

 Asja läbivaatamise kuupäev          15.09.2016.a.

 Istungil osalenud isikud            kaebuse esitaja Ivo Jääger
                                     kaitsja Vahur Glaase
                                     kohtuvälise menetleja, PPA Politsei- ja Piirivalveameti
                                     Põhja              prefektuuri           korrakaitsebüroo
                                     liiklusjärelevalvekeskuse liiklusmenetlustalituse esindaja
                                     Triinu Riigor

RESOLUTSIOON

Jätta Ivo Jääger’i kaebus rahuldamata ning kohtuvälise menetleja Politsei- ja Piirivalveameti Põhja
prefektuuri korrakaitsebüroo liiklusjärelevalvekeskuse liiklusmenetlustalituse 28.06.2016.a. otsus
väärteoasjas nr 2302,16,008101 muutmata.

Asitõendid ja salvestised: 1 DVD-plaat salvestisega – jätta väärteoasja materjalide juurde.


Edasikaebamise kord

Kohtuotsuse peale võib menetlusalune isik edasi kaevata Riigikohtule advokaadist kaitsja
vahendusel, kohtuväline menetleja ise või tema advokaadist esindaja, teatades kirjalikult
kassatsiooni esitamisest Harju Maakohtu Liivalaia kohtumajale 7 päeva jooksul alates kohtuotsuse
kuulutamisest ning esitades kassatsiooni Riigikohtule 30 päeva jooksul, alates päevast, mil
kohtuotsus on avalikult teatavaks tehtud. Kohtuotsus tehakse avalikult teatavaks hiljemalt
30.09.2016.a.

Asjaolud ja menetluse käik

Politsei- ja Piirivalveameti Põhja prefektuuri korrakaitsebüroo liiklusjärelevalvekeskuse
liiklustalituse liikluspolitseinik M. Mitt koostas 06.06.2016.a. väärteoprotokolli 2016060441307
(väärteoasi nr 2302,16,008101) Ivo Jäägrile selle eest, et tema 06.06.2016.a. kella 11.50 ajal
Harjumaal, Tallina ringtee 21. kilomeetril, liikudes Kiili suunas, juhtis mootorsõidukit Volvo FH,
reg nr XXXX, isikuna, kelle ühes liitris väljahingatavas õhus oli alkoholisisaldus mitte väiksem
kui 0,34 mg/l. Nimetatud tegevusega rikkus Ivo Jääger LS § 69 lg 3 nõuet, pannes sellega toime
väärteo, mis on kvalifitseeritav LS § 224 lg 2 järgi.

Politsei- ja Piirivalveameti Põhja prefektuuri korrakaitsebüroo liiklusjärelevalvekeskuse
liiklusmenetlustalituse vanemväärteomenetleja Kairi Palits’a 28.06.2016.a. otsusega karistati Ivo
Jäägrit väärteoasjas nr 2302,16,008101, juhindudes KarS § 56 lg-st 1 LS § 224 lg 2 järgi
kvalifitseeritud väärteo toimepanemise eest rahatrahviga 200 trahviühiku ulatuses, s.o summas
800 eurot, samuti LS § 224 lg 3 p 1 alusel lisakaristusena mootorsõiduki juhtimisõiguse
äravõtmisega kolmeks kuuks.

Harju Maakohtule esitatud kaebuses tunnistab kaebuse esitaja rikkumise toimepanemist.
Põhikaristusena määratud rahatrahvi ta ei vaidlusta, kuid ta ei nõustu lisakaristuse kohaldamisega.
Kaebuses viidatakse, et isik on rikkumist kahetsenud ja palub juhtimisõiguse äravõtmist mitte
kohaldada, kuna see tooks kaasa töökoha kaotuse. Isik on kutseline autojuht ja seega ei saaks ta
ühegi tööandja juures tööd. Samuti on isik kinnitanud, et ta mõistab, et alkoholijoobes
mootorsõiduki juhtimine on lubamatu ning kinnitab, et midagi taolist enam ei kordu. Samuti on
rõhutatud, et kohtuvälisel menetlejal on lisakaristuse kohaldamise osas kaalutlusõigus.
Arvestades, et isikule on põhikaristusena kohaldatud rahatrahvi 800 eurot, on tegu
proportsionaalse karistusega. Täiendavalt lisakaristuse kohaldamine tooks I. Jäägrile kaasa
tarbetuid raskusi nagu töökoha kaotus, sellega kaasnev sissetulekute puudumine, suur tõenäosus
jääda töötuks. Sellised tagajärjed ei ole kindlasti lisakaristuse rakendamise eesmärgiks ning selle
kohaldamine pole seetõttu põhjendatud. Tööandjal ei ole I. Jäägrile pakkuda muud tööd ajaks, kui
isikul juhtimisõigus puudub ja temaga lõpetatakse töösuhe. Samuti on isikul erinevaid
laenukohustusi, mille tasumata jäämine võib muuhulgas tähendada kaebuse esitaja kodu
sundmüüki.

Kohtuistungil jäi kaebuse esitaja kaebuse juurde. Ta tunnistas rikkumise toimepanemist ning
väitis, et lubatud alkoholi piirmäära ületamine oli tingitud sellest, et ta jõi eelneval õhtul õlut. Ta
oli teadlik, et peab 06.06. rooli minema, kuid arvas, et on hommikuks kaineks saanud, magas 5
tundi ja ei saanud aru, et tal midagi viga oleks, arvas, et ta on lihtsalt magamata. Samuti isik väitis,
et juhtimisõigus on talle vajalik töökohal ning pidas juhtimisõiguse äravõtmist liialt rangeks
karistuseks, seetõttu kaotab ta töö ja ei suuda ka rahatrahvi tasuda.

Kaitsja leidis, et juhtimisõiguse äravõtmine kolmeks kuuks ei ole põhjendatud ning põhikaristus
on piisav. Lisakaristus on tarbetult koormav ja võrrelduna põhikaristusega ka kordades karmim,
kuna isik jääb sellisel juhul töötuks. Kaitsja taotles jätta lisakaristus kohaldamata, kuna selle
kohaldamine antud olukorras oleks ebaproportsionaalne. Lisaks on rikkumisest möödunud 3 kuud
ja isik on allutatud tööandja poolt korduvatele kontrollidele.

Kohtuvälise menetleja esindaja oli seisukohal, et väärteootsuse tühistamiseks alust ei ole ja palus
jätta kaebus rahuldamata ning väärteootsus muutmata. Esindaja märkis, et antud juhul on toime
pandud üks raskemaid liiklusrikkumisi, millele tuleb õiguskaitseorganite poolt vastavalt

                                                                                                      2
reageerida. Asjaolu, et isik peab tööl käima, oli talle teada enne rikkumist. Antud juhul juhtis isik
raskeveokit, millega toimunud õnnetuse tagajärjed võivad olla hullemad, kui sõiduauto puhul.

Kohus kohtuistungil uuris järgmisi tõendeid:

Kohtuistungil kuulati üle kaebuse esitaja I. Jääger, kelle seiskohad on leidnud kajastamist eelpool.

Kirjalikest tõenditest ja iseloomustavast materjalist uuriti:

- kohtuvälise menetleja 28.06.2016.a. otsust (tl 4-7; 39-40; väärteotoimik lk 13-15, 16-17);
- Saxamer OÜ avaldust (tl 19);
- teatist õppelaenu tagastamise kohta (tl 21-22pö);
- laenulepingu infot (tl 24, 26-27);
- väärteoprotokolli (väärteotoimik lk 1, 1pö);
- sõiduki juhtimiselt kõrvaldamise otsust (väärteotoimik lk 1pö);
- mõõtevahendi taatlustunnistust (väärteotoimik lk 4);
- tõendusliku alkomeetri väljatrükki (väärteotoimik lk 6);
- joobeseisundi tuvastamisele allutatud isikule tema õiguste, toimingu põhjuse ja eesmärgi
tutvustamise lehte (väärteotoimik lk 7);
- ID-kaardi koopiat koos isiku kinnitusega (väärteotoimik lk 12);

Kõigi nimetatud tõendite avaldamist pidasid pooled lubatavaks.

Tunnistajate ülekuulamist pooled ei taotlenud.


Kohtu järeldused:
Kohus, tutvunud esitatud kaebusega, kohtule esitatud materjalidega, samuti kohtuistungil poolte
esitatud seisukohtadega, uurinud ja hinnanud tõendeid kogumis, jõudis järeldusele, et esitatud
kaebus rahuldamisele ei kuulu.

Kohus nõustub kohtuvälise menetleja seisukohaga, et kaebuse esitaja seisukohtade põhjal puudub
alus väärteootsuse tühistamiseks.

Kohus märgib esmalt, et väärteokaebuse lahendamisel peab kohus lähtuma VTMS §-st 133 ning
vastavalt VTMS § 123 lg-le 2 peab maakohus arutama väärteoasja täies ulatuses, sõltumata
esitatud kaebuse piiridest, kontrollides kohtuvälise menetleja otsuse tegemise aluseks olnud
faktilisi ja õiguslikke asjaolusid.

Kohus on seisukohal, et antud juhul on kohtuvälise menetleja poolt kogutud tõenditega, milliseid
kohus uuris, kinnitust leidnud kohtuvälise menetleja otsuses kajastatud väärteo toimepanemine I.
Jäägri poolt. Tõendusliku alkomeetri väljatrüki kohaselt oli joobeseisundi tuvastamisele allutatud
isikuks Ivo Jääger, kasutati tõenduslikku alkomeetrit Dräger Alcotest 7110 nr ARAF-0061, selle
lugemiks oli 0,39 mg/l kohta, laiendmääramatuseks 0,05 mg/l ning lõplikuks mõõtetulemuseks oli
0,34 mg/l (lk 6). Mõõtmine on teostatud taadeldud seadmega (lk 4) ning nähtub, et I. Jääger on
oma allkirjaga kinnitanud tõendusliku alkomeetriga joobeseisundi tuvastamise korraga tutvumist,
sh seda, et tal on õigus sellest keelduda, mille järel toimub alkoholijoobe tuvastamine vereproovi
uuringuga (lk 7). Samuti puudub alus kahelda ka mõõtmist teostanud politseiametniku E. Radu,
pädevuses. Kohus märgib, et menetlusalune isik ei ole ühtegi protokolli märgitud asjaolu
vaidlustanud (lk 1, 2pö). Asjaolu, et isikul esines juhile lubatud alkoholi piirmäära ületamine, on
menetlusalune isik ka ise möönnud nii ülekuulamisprotokollis, kui kohtus (lk 2, tl 35). Sõiduki
juhtimine antud ajal ja kohas I. Jäägri poolt alkoholi piirmäära ületades nähtub ka sõiduki

                                                                                                   3
juhtimiselt kõrvaldamise otsusest (lk 1 pö). Eeltoodu põhjal asub kohus seisukohale, et antud
tõendusliku alkomeetri väljatrüki näol on tegu väärteomenetluses lubatava tõendiga.

Kohtul puudub igasugune alus arvata, et esineks menetluslikke rikkumisi alkoholi piirmäära
ületamise tuvastamisel ja tulemuste fikseerimisel. Kohtus ei leidnud tõendamist rikkumised
väärteoasja menetlemisel. Nii on isik saanud anda ütlusi ja väärteoprotokollis on kajastatud
konkreetse rikkumise asjaolud (lk 1) ning neist andmetest lähtuvalt on hilisemalt koostatud ka
väärteootsus (lk 13-14). Väärteoprotokollist nähtub, et sellesse on kantud ka tegelikkusele
vastavad, tõendusliku alkomeetri väljatrükis märgitud andmed juhile lubatud alkoholi piirmäära
ületamise tuvastamise kohta, väärteoprotokolliga on menetlusalune isik tutvunud, vastuväited ta
ei esitanud (lk 1, 2pö). Samuti on isik tutvunud oma õiguste ja kohustustega joobeseisundi
tuvastamisel (lk 7). Väärteoprotokollis kajastatut kinnitavad ka kaebuse esitaja poolt kohtus antud
ütlused ning tema poolt kaebuses esitatud seisukohad, milles ta selgitas, et nõustub, et juhtis
sõidukit alkoholi tarvitamise tunnustega (tl 2-2pö; 35). Eeltoodust lähtuvalt tuleb järeldada, et I.
Jääger on ka ise möönnud, et juhtis sõidukit lubatud alkoholi piirmäära ületanud seisundis. Seega
on ka kõik teised kirjalikud tõendid omavahel riimuvad ja tegemist on lubatavate tõenditega.

Kohtus ei leidnud tõendamist rikkumised väärteoasja menetlemisel.

Kohus asub seisukohale, et I. Jäägri poolt LS § 224 lg 2 järgi kvalifitseeritava väärteo
toimepanemine on väärteootsuses õigesti tuvastatud, tema tegevus õigesti kajastatud ning isiku
süü tuvastamist leidnud. VTMS §-st 29 tulenevaid väärteomenetlust välistavaid asjaolusid kohus
ei tuvastanud. Samuti ei nähtu väärteoasja materjalidest süüd ning õigusvastasust välistavaid
asjaolusid. Kohtu hinnangul pidanuks I. Jääger tähelepaneliku ja kohusetundliku suhtumise korral
ette nägema, et olles õhtusel ajal tarvitanud alkoholi ja maganud vaid 5 tundi, võis tal hommikusel
ajal esineda seisund, kus ta ületab mootorsõiduki juhile lubatud alkoholi piirmäära ning ta
pidanuks oma seisundit enne juhtima asumist kontrollima. Kaebuse esitaja rikkus seega
hoolsuskohustust. Eeltoodud põhjustel leiab kohus, et I. Jääger on etteheidetava väärteo toime
pannud vähemalt ettevaatamatusest hooletuse vormis. Liiklusseaduse § 69 lg 3 rikkumine on
väärteootsuses õigesti kvalifitseeritud LS § 224 lg 2 järgi. Karistamisel on lähtutud KarS § 56
sätetest. Karistust kergendava asjaoluna on õigesti märgitud isiku poolt süü kahetsus, raskendavaid
asjaolusid ei ole tuvastatud. Kohus on seisukohal, et kohtuvälise menetleja otsusega I. Jäägrile
põhikaristusena määratud rahatrahv 200 trahviühiku ulatuses, s.o summas 800 eurot ning
lisakaristusena juhtimisõiguse äravõtmine kolmeks kuuks, on põhjendatud. LS § 224 lg 2 näeb
sanktsioonina ette põhikaristusena rahatrahvi kuni 300 trahviühikut, aresti või sõiduki
juhtimisõiguse äravõtmise kuni kaheteistkümne kuuni. Seega, antud rikkumist teiste liiklusalaste
väärtegudega kõrvutades, tuleb järeldada, et juhile lubatud alkoholi piirmäära ületamine, kui ühes
liitris väljahingatavas õhus on alkoholisisaldus 0,25–0,74 milligrammi, on üks raskematest
võimalikest liiklusalastest väärtegudest. Kohtuvälise menetleja otsuse kohaselt on arvestatud, et
tegu on enamohtliku väärteoga, millega isik seadus ohtu nii iseenda, kui kaasliiklejate elu, tervise
ja vara. Samuti on väärteootsuses märgitud, et taolise iseloomuga süüteo toimepanemisel on
õiguskorra kaitsmise huvides vajalik antud rikkumise puhul kohaldada lisakaristena
juhtimisõiguse äravõtmist (tl 5-6).

Eelnevast nähtub, et kohtuvälise menetleja otsuses on veenvalt põhistatud karistusliigi ja -määra
valikut, märkides, et isik pani toime enamohtliku väärteo, millega seadis ohtu nii enda, kui teiste
isikute elu, tervise ja vara. Kohus nõustub täielikult ka kohtuvälise menetleja põhistusega selle
kohta, et sedalaadi rikkumise puhul on põhjendatud juhtimisõiguse äravõtmine ning selle
mittekohaldamise saavad tingida üksnes erandlikud asjaolud. Kohus märgib, et asjaolu, et isikule
on juhtimisõigus vajalik seoses tööülesannetega, pidi talle teada olema ning tal oli võimalus
hoiduda liiklusalastest rikkumistest. Käesoleval juhul nähtub kaebuse esitaja poolt kohtuistungil
antud selgitustest ning kaebuse lisast (tl 19), et isik töötab autojuhina ning seega on ilmne, et isik
oli teadlik vajadusest omada tööülesannete täitmiseks juhtimisõigust. Samuti pidi talle, nii nagu
                                                                                                     4
igale juhtimisõiguse kohustusliku koolitusprogrammi läbinud liiklejale, olema mõistetav ka see,
et raskete liiklusalaste rikkumiste toimepanemisel määratakse rangemad karistused ning järgneda
võib ka juhtimisõiguse äravõtmine. Käesoleval juhul, nagu kohus ka eelnevalt viitas, on tegemist
ühe raskeima võimaliku liiklusalase väärteoga – isik juhtis mootorsõidukit juhile lubatud alkoholi
piirmäära ületades. Eeltoodut arvestades asub kohus seisukohale, et määratud karistus
põhikaristusena rahalise karistuse määramiseks on põhjendatud. Samuti on põhjendatud rikkumise
raskust, karistuse üld- ja eripreventiivseid eesmärke ning õiguskorra kaitsmise huve arvestades
kohaldada ka lisakaristust juhtimisõiguse äravõtmise näol. Seda seisukohta ei väära ka see, et
tööandja on isiku suhtes täiendavat kontrolli rakendanud ega ka asjaolu, et rikkumisest on
möödunud mõned kuud.

Karistuse määra puudutavalt märgib kohus, et õigusteooria ja senise kohtupraktika kohaselt on
kõrvalekaldumised keskmistest karistusmääradest põhjendatud üksnes siis, kui isiku süü ei ole
kooskõlas vastava sanktsiooni raamest tuleneva keskmise karistusega või karistust vähendavate
või raskendavate asjaoludega, selliselt saadud süüle vastava karistuse ülemmäära korrigeeritakse
eri- ja üldpreventsiooni kaalutlustest tulenevalt (RK 3-1-1-77-11). Kohus leiab, et väärteootsuses
ettenähtud põhikaristuse karistusmäär (200 trahviühikut) on sanktsiooni keskmist määra vaid
mõningal määral ületav. Karistusmäära puhul tuleb arvestada sedagi, et menetlusaluse isiku poolt
toimepandud rikkumine ei olnud rikkumise alampiiri (0,25 mg/l) lähedane ning rikkumine pandi
toime üldteadaolevalt ühel suurema liikluskoormusega teel, Tallinna ringteel, lõunasel ajal. Samuti
nähtub väärteoprotokollist ja kaebuse lisadest, et isik juhtis raskeveokit (tl 19, lk 1, 1pö), mis juba
iseenesest on ohtu suurendav asjaolu, kuna võimaliku õnnetuse korral võivad kahjud olla oluliselt
suuremad sõiduautoga põhjustatud kahjust. Kohus juba eelnevalt analüüsis põhistusi, mis tingivad
vajaduse isikult lisakaristusena juhtimisõiguse äravõtmise. Kohus peab vajalikuks rõhutada, et
väärteootsusega on isikult juhtimisõigus ära võetud kolmeks kuuks, kuid LS § 224 lg 2 sätestatud
süüteo eest võib juhul, kui lisakaristuste kohaldamine on põhjendatud, juhtimisõiguse ära võtta
kolmest kuust kuni üheksa kuuni. Seega on kohtuväline menetleja antud juhul, leides, et
lisakaristuse kohaldamine on põhjendatud, kohaldanud seda madalaimas võimalikus määras. KarS
§ 50 lg 2 kohaselt ei või mootorsõiduki juhtimise õigust ära võtta üksnes isikult, kes kasutab
sõidukit liikumispuude tõttu (RKKKo 3-1-1-26-10, p 7.3). Antud juhul ei kasuta isik
mootorsõidukit liikumispuude tõttu ning seega KarS § 50 lg-st 2 tulenevat juhtimisõiguse
äravõtmiseks välistavat asjaolu ei esine.

Eeltoodu põhjal tuleb järeldada, et käesolevas asjas määratud karistused on kooskõlas
toimepandud väärteo raskusega. Kuivõrd kohtuvälise menetleja poolt määratud karistus on
seaduslik ja põhjendatud, siis puudub kohtul alus kohtuvälise menetleja otsuse tühistamiseks ka
karistuse osas.

Kohus juhindub VTMS § 109-111, § 132 p 1, § 133-135, § 155-156.




Merle Parts
kohtunik




                                                                                                     5

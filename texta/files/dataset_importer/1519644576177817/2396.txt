                         KOHTUMÄÄRUS
Kohus                              Tallinna Halduskohus
Kohtunik                           Kristina Maimann
Määruse tegemise aeg ja koht       21. november 2016, Tallinn
Haldusasja number                  3-16-2284
Haldusasi                          A.N.i esialgse õiguskaitse taotlus
Menetlustoiming                    Esialgse õiguskaitse taotluse läbi vaatamata jätmine
RESOLUTSIOON                       Jätta A.N.i esialgse õiguskaitse ning menetlusabi
                                   taotlused läbi vaatamata.
Edasikaebamise kord ja             Määruse peale võib esitada määruskaebuse otse Tallinna
selgitused                         Ringkonnakohtule      15    päeva  jooksul    määruse
                                   kättetoimetamisest arvates.


ASJAOLUD JA MENETLUSE KÄIK
1. A.N. esitas 14.11.2016 Tallinna Halduskohtule esialgse õiguskaitse taotluse. Taotluse kohaselt
puudub Tallinna Vangla 1. üksuse sektsioonis 1-4 üldkasutatav veekeedukann. A.N. nõuab, et
esialgse õiguskaitse korras väljastataks nimetatud üksusesse veekeedukann ning lõpetataks
diskrimineerimine. Ühtlasi palub A.N. ka enese vabastamist riigilõivu tasumise kohustusest.
2. Vastusena Tallinna Halduskohtu 15.11.2016 kohtunõudele selgitas Tallinna Vangla 18.11.2016, et
A.N. ei ole esitanud vanglale taotlust veekeedukannu väljastamiseks ega ole nimetatud küsimusega
ka vanglaametnike poole pöördunud.


KOHTU SEISUKOHT
3. Esialgse õiguskaitse taotlusest võib järeldada, et A.N.i eesmärgiks on saada osakonda, kus ta viibib,
üldkasutatav veekeedukann.
4. Halduskohtumenetluse seadustiku (HKMS) § 249 lg 1 kohaselt võib kohus kaebaja põhjendatud
taotluse alusel või omal algatusel teha igas menetlusstaadiumis määruse kaebaja õiguste esialgse
kaitse kohta, kui vastasel juhul võib kaebaja õiguste kaitse kohtuotsusega osutuda oluliselt
raskendatuks või võimatuks. Kui seadus annab isikule õiguse esitada halduskohtule kaebus muul
alusel kui enda õiguste kaitseks, võib esialgset õiguskaitset kohaldada, kui vastasel juhul võib kaebuse
eesmärgi saavutamine kohtuotsusega osutuda oluliselt raskendatuks või võimatuks.
HKMS § 249 lg 2 kohaselt võib esialgse õiguskaitse taotluse esitada halduskohtule ka vaidemenetluse
ajal. Sama paragrahvi lõike 5 kohaselt võib esialgse õiguskaitse määruse tegemiseks taotluse esitada
pärast haldusorganile vaide esitamist, koos kaebusega või pärast kaebuse esitamist.
5. Käesoleval juhul ei ole A.N. esitanud Tallinna Vanglale taotlust veekeedukannu väljastamiseks.
Järelikult ei ole vangla talle selles osas ka vastanud, mistõttu on ilmne, et nimetatud asjaoludel
vaidemenetlust ei toimu.
6. Kuivõrd käesoleval juhul ei ole A.N. Tallinna Vanglale vaiet ega halduskohtule kaebust esitanud,
on esialgse õiguskaitse taotlus esitatud ajal, mil see HKMS kohaselt võimalik ei ole. Seega ei ole
taotlus lubatav (HKMS § 249 lg-d 2 ja 5). Kohtu hinnangul ei ole tegemist kõrvaldatava puudusega,
vaid esialgse õiguskaitse taotluse lubatavuse eeldusega. Kuivõrd selline puudus ei ole (praegusel
hetkel) kõrvaldatav, puudub vajadus esialgse õiguskaitse taotluse käiguta jätmiseks (HKMS § 55 lg
1).
Eeltoodust tulenevalt jätab kohus A.N.i esialgse õiguskaitse taotluse HKMS § 55 lg 2 alusel läbi
vaatamata.
7. Kohus selgitab täiendavalt, et vangistusseaduse § 11 lg 5 kohaselt on kinnipeetaval õigus esitada
kaebus vangla haldusakti või toimingu peale tingimusel, et kinnipeetav on eelnevalt esitanud vaide
vanglale ning vangla on selle tagastanud või rahuldamata või tähtaegselt lahendamata jätnud. Ka
kohustamisnõude korral tuleb läbida kohustuslik kohtueelne menetlus ehk taotleda haldusakti
andmist, asja uut läbivaatamist või toimingu tegemist vaidemenetluse korras. Kuivõrd käesoleval
juhul ei ole A.N. nn üldkasutatava veekeedukannu osas kohustuslikku kohtueelset menetlust läbinud,
ei muudaks olukorda ka see, kui taotlust tõlgendataks puudustega kaebusena.
8. Tulenevalt sellest, et kohus esialgse õiguskaitse taotlust sisuliselt ei lahenda, jätab kohus ka
menetlusabi taotluse läbi vaatamata.
HKMS § 252 lg 7 ls 1 sätestab, et esialgse õiguskaitse määruse või esialgse õiguskaitse taotluse
rahuldamata jätmise määruse peale võib menetlusosaline esitada määruskaebuse otse
kõrgemalseisvale kohtule. Kohus leiab, et see on kohaldatav ka juhul, kui esialgse õiguskaitse taotlus
jäetakse läbi vaatamata. HKMS § 204 lg-st 2 tulenevalt on määruskaebuse esitamise tähtaeg 15 päeva
määruse määruskaebuse esitajale kättetoimetamisest arvates.


(allkirjastatud digitaalselt)
Kristina Maimann
kohtunik




                                                                                           2(2)

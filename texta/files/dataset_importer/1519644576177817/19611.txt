                           KOHTUOTSUS
                               EESTI VABARIIGI NIMEL

 Kohus                                Tallinna Ringkonnakohus
 Kohtukoosseis                        Eesistuja Virgo Saarmets, liikmed Maret Altnurme ja
                                      Villem Lapimaa
 Otsuse tegemise aeg ja koht          31. märts 2016, Tallinn
 Haldusasja number                    3-14-51503
 Haldusasi                            GB kaebus Tallinna Vangla 15. mai 2014. a käskkirja
                                      nr 512 tühistamiseks
 Vaidlustatud kohtulahend             Tallinna Halduskohtu 13. aprilli 2015. a otsus
 Menetlusosalised                     Kaebaja – GB
                                      Vastustaja – Tallinna Vangla
 Menetluse alus ringkonnakohtus       Tallinna Vangla apellatsioonkaebus
 Asja läbivaatamine                   Kirjalik menetlus


RESOLUTSIOON

1.   Jätta Tallinna Vangla apellatsioonkaebus rahuldamata ja Tallinna Halduskohtu
     18. mai 2015. a otsus haldusasjas nr 3-14-51503 muutmata.
2.   Menetlusosaliste menetluskulud apellatsiooniastmes jätta nende endi kanda.


EDASIKAEBAMISE KORD

      Otsuse peale võib esitada kassatsioonkaebuse Riigikohtule hiljemalt 2. mail 2016
(HKMS § 212 lg 1).
      Vastuseks teise menetlusosalise poolt esitatud kassatsioonkaebusele ja sellega ühiseks
läbivaatamiseks võib esitada vastukassatsioonkaebuse 14 päeva jooksul kassatsioonkaebuse
menetlusosalisele kättetoimetamisest arvates või ülejäänud kassatsioonitähtaja jooksul, kui
see on pikem kui 14 päeva (HKMS § 215 lg-d 1 ja 3).
      Kui kassaator soovib asja arutamist kohtuistungil, tuleb seda kassatsioonkaebuses
märkida, vastasel korral eeldatakse, et ta on nõus asja lahendamisega kirjalikus menetluses
(HKMS § 213 lg 1 p 5). Sõltumata kohtuistungi soovi märkimisest võib Riigikohus
kassatsioonkaebuse läbi vaadata kirjalikus menetluses, kui ta ei pea istungi korraldamist
vajalikuks (HKMS § 223 lg 1).
      Kui menetlusosaline soovib kassatsioonkaebuse esitamiseks saada menetlusabi, tuleb tal
Riigikohtule esitada vastavasisuline taotlus. Menetlusabi taotluse esitamine ei peata
menetlustähtaja kulgemist (HKMS § 116 lg 5) ning kassatsioonitähtaja järgimiseks peab
                                                                                 3-14-51503

menetlusabi taotleja tegema tähtaja kestel ka menetlustoimingu, mille tegemiseks ta
menetlusabi taotleb, eelkõige esitama kassatsioonkaebuse (HKMS § 116 lg 6).


ASJAOLUD JA MENETLUSE KÄIK

1.    Tallinna Vangla inspektor-kontaktisik kohaldas 15.05.2014 käskkirjaga nr 512
kinnipeetav GB suhtes täiendavaid julgeolekuabinõusid (vanglasisese liikumis- ja
suhtlemisvabaduse piiramine, spordisaali kasutamise keelamine ja eraldatud lukustatud
kambrisse paigutamine) tagasiulatuvalt alates 14.05.2014. GB oli 09.05.2014 vastu, et
kambrisse nr 39 paigutatakse uus eestlasest kinnipeetav. GB ütluste ja Tallinna Vangla
julgeolekuosakonnale laekunud info kohaselt on GB olnud viimasel ajal negatiivselt
meelestatud oma kambrikaaslaste ja kaaskinnipeetavate suhtes, mistõttu ei ole turvaline tema
hoidmine avatud sektsioonis koos teiste kinnipeetavatega ning ohus võisid olla nii tema enda
kui teiste isikute elu, tervis ja julgeolek.

2.    Tallinna Vangla jättis 18.07.2014 vaideotsusega nr 5-15/14/14677-5 GB vaide
rahuldamata. Tallinna Vangla 24.07.2014 käskkirjaga nr 1155 lõpetati GB suhtes täiendavate
julgeolekuabinõude kohaldamine alates 24.07.2014.

3.    GB esitas 30.06.2014 Tallinna Halduskohtule kaebuse, mille lõplikuks nõudeks jäi
tühistada Tallinna Vangla 15.05.2014 käskkiri nr 512 (vt ka Riigikohtu 13.11.2014 otsus nr 3-
3-1-44-14, p-d 10-12). Vaidlustatud käskkiri on üldine ja selles puuduvad konkreetsed
põhjendused. Vanglateenistus ei võta kinnipeetavate kambritesse paigutamisel arvesse nende
omavahelist sobivust.

4.    Tallinna Vangla vaidles kirjalikus vastuses kaebusele vastu ning palus selle jätta
rahuldamata. Täiendavate julgeolekuabinõude kohaldamine on ennetav meede (vt Riigikohtu
20.04.2011 otsus nr 3-3-1-94-10; 02.06.2010 otsus nr 3-3-1-33-10) ja vangla ei pea ootama,
millal satub julgeolek reaalselt ohtu. GB negatiivne meelestatus ning kaaskinnipeetavate
survestamine kambrist lahkumiseks ohustavad julgeolekut, sest konfliktidega võivad tekkida
isikutele rasked kehavigastused. GB 31.12.2013 kinnitatud riskihindamisest nähtub, et
tegemist on vägivallakuritegusid toime pannud kõrgohtliku isikuga, kes on ohuks nii
avalikkusele kui ka konkreetsetele inimestele (sh tuttavatele). Vangla võib täiendavate
julgeolekuabinõude kohaldamist võtta arvesse isiku suhtes tehtavates edasistes otsustes, kuna
see iseloomustab isiku käitumist. Vanglateenistus paigutab isikuid kambrisse lähtuvalt vabade
kohtade olemasolust ja teabest võimalike julgeolekuohtude kohta, mitte rahvuse põhjal. Pärast
julgeolekuabinõude kohaldamise lõpetamist 24.07.2014 ei paigutatud kaebajat tagasi
kambrisse nr 39, vaid kambrisse nr 33.

5.    Tallinna Halduskohus rahuldas 13.04.2015 otsusega GB kaebuse ja tühistas Tallinna
Vangla 15.05.2014 käskkirja nr 512. Täiendavate julgeolekuabinõude kohaldamine ei ole
distsiplinaarkaristus ja nende kohaldamine ei eelda tingimata rikkumise toimepanemist (vt
Riigikohtu 02.06.2010 otsus nr 3-3-1-33-10, p 12). Kinnipeetavate õigusi intensiivselt
piiravate meetmete kasutamiseks ei piisa samas üksnes abstraktse julgeolekuohu
tuvastamisest (vt Riigikohtu 23.05.2013 otsus nr 3-3-1-19-13, p 23), vaid vangla peab
põhjendama kahtlust, et kaitstavat õigushüve võidakse kahjustada ning kohaldatav meede on
vajalik ja proportsionaalne (vt Riigikohtu 14.03.2012 otsus nr 3-3-1-80-11, p 16).

Vangla ei ole esitanud andmeid selle kohta, et ajavahemikul 09.05.2014–14.05.2014 oli
kaebaja ja uue kinnipeetava vahel kokkupõrkeid. GB 09.05.2014 kasutatud väljend, et

                                                                                        2(6)
                                                                                   3-14-51503

kinnipeetav siia ei jää, võis olla teise tähendusega, kui seda märgib vangla. Vastustaja ei ole
toonud välja intsidente, mis annaksid alust arvata, et eesti keelt kõneleva kinnipeetava
paigutamine samasse kambrisse vene keelt kõnelevate kinnipeetavatega tekitab konflikte või
viib vägivalla kasutamiseni. Samuti puuduvad tõendid, et GB oleks olnud negatiivselt
meelestatud teiste (vene keelt kõnelevate) kambrikaaslaste suhtes või kaebajal olnuks uue
kambrikaaslasega konflikte. Kaebaja on pikemat aega avaldanud teiste arvamustest
lahknevaid seisukohti, kuid seni ei ole tema suhtes mingite meetmete või abinõude
rakendamist kaalutud. Kohtule esitatud materjalidest (KAIRI andmebaasi 14.05.2014
väljavõte, MV 09.05.2014 ettekanne, SK 14.05.2014 õiend) ei nähtu, et GB oleks reaalselt
kujutanud ohtu teiste kinnipeetavate või enda elule ja tervisele. Tallinna Vangla on
15.05.2014 käskkirjas tuginenud kaebaja negatiivsele meelestatusele oma kambrikaaslaste
suhtes, mitte tema kõrgohtlikkusele, varasematele rikkumistele või käitumisele. Käskkirjast ei
nähtu GB ohtlikkuse põhjendatust ja julgeolekuabinõude kohaldamise kestusega seonduvaid
kaalutlusi, sh julgeolekuabinõude kohaldamise lõpetamise aluseks olevaid selgeid asjaolusid.
Sõltumata asjaolust, kas GB kuulati enne täiendavate julgeolekuabinõude kohaldamist ära, on
vaidlustatud käskkiri õigusvastane olulise põhjendamispuuduse ja kaalutlusvea tõttu.


MENETLUSOSALISTE SEISUKOHAD RINGKONNAKOHTUS

6.    Tallinna Vangla palub apellatsioonkaebuses halduskohtu otsus tühistada ja teha asjas
uus otsus, millega jätta kaebus rahuldamata. Täiendavate julgeolekuabinõude kohaldamisel
oli Tallinna Vanglale teada, et GB on kambrisse nr 39 uue kinnipeetava paigutamise suhtes
negatiivselt meelestatud, kaebaja on hinnatud kõrgohtlikuks ja kuuel korral seitsmest on teda
karistatud vägivallakuritegude eest, kaebaja probleemideks on toimetulek vanglas ja usalduse
kaotus ning 15.05.2014 seisuga oli kaebajal 13 kehtivat distsiplinaarkaristust (sh 15.07.2011
käskkirjaga nr 938 kaaskinnipeetava vastu vägivalla kasutamise eest ja 03.08.2011
käskkirjaga nr 1027 vanglaametnikuga suheldes agressiivse kehakeele kasutamise eest).
Igasugune kinnipeetavate negatiivset meelestatust õhutav käitumine ohustab vangla
julgeolekut ning sellise käitumise takistamiseks ja selle võimalike tagajärgede ärahoidmiseks
ja ennetamiseks oli kaebaja suhtes täiendavate julgeolekuabinõude kohaldamine põhjendatud.
Vanglal oli piisavalt põhjendatus kahtlus, et GB asub oma seisukohti kaitsma ka füüsiliselt ja
võib uue kinnipeetava kambrist nr 39 vahendeid valimata välja visata. Vangla aktiivne
tegevus on õigustatud, et minimaliseerida ründe võimalikkus. Vanglateenistus paigutab
isikuid kambritesse lähtuvalt vabade kohtade olemasolust ja hinnates teavet võimalike
julgeolekuohtude kohta. Olukord, kus kambris varem viibinud kinnipeetav ei ole nõus
kambrisse uue kinnipeetava paigutamisega, ei peaks olema kinnipeetavate ümberpaigutamise
põhjuseks. Julgeolekuabinõude kohaldamine oli proportsionaalne ja vajalik ning nende
kohaldamine lõpetati 24.07.2014, kui perioodilise ülevaatuse käigus leiti, et
julgeolekuabinõude kohaldamist tinginud asjaolud on ära langenud.

7.     GB vaidleb kirjalikus vastuses (sh 29.06.2015 ja 23.11.2015 täiendustes)
apellatsioonkaebusele vastu ning palub selle jätta rahuldamata ja halduskohtu otsuse
muutmata. Kaebaja minevik ei saa õigustada tema negatiivset kujutamist. Tallinna Vanglas
viibivad paljud eestlased ja venelased vägisi samades kambrites, sest neid ei paigutata
teistesse kambritesse ümber kohtade puudumise tõttu või põhjusel, et nad ei sobi kokku
kinnipeetavatega, kellega samas kambris on kohti. Vanglateenistujad provotseerivad konflikte
ning ka 09.05.2014 intsidenti olid kaasatud kõik kambris nr 39 viibinud isikud, kuigi selles
süüdistatakse ainult kaebajat. Enne uue kinnipeetava paigutamist viibis kambris nr 39 samuti
eestlane, kes oli teiste kinnipeetavate võimu all. Ajavahemikul 09.05.2014–14.05.2014 oli
kambris nr 39 uus eestlasest kinnipeetav ja keegi teda ei puutunud. Kinnipeetavate

                                                                                          3(6)
                                                                                    3-14-51503

omavahelisest sobivusest kambris sõltub isikute emotsionaalne, psühholoogiline ja füüsiline
tervis ning heaolu, seega kujutab uue sobimatu eestlase paigutamine kambrisse endast vangla
vägivalda inimese suhtes, eriti kui vangla leiab, et kaebaja on ohtlik. GB ja operatiivtöötaja
SK vahel ei ole 24.07.2014 vestlust toimunud. Samuti ei ole operatiivtöötaja kohtunud kambri
nr 39 kinnipeetavatega ega nendega toimunud intsidendist rääkinud. Praegu viibib kaebaja
samas kambris kahe eestlasega ning igasugused probleemid puuduvad. Vangla esitatud ja
14.05.2014 registreeritud anonüümkirja allikas ning selles toodud andmed on kontrollimata.
Tallinna Vangla viidatud riskihindamised on tehtud vanade andmete põhjal ja seetõttu
aegunud. Kaebaja ei ole kedagi peksnud ja 15.07.2011 käskkirjas nr 948 sisalduv info on vale.
Distsiplinaarkaristuste määramise kohta antud 16.10.2013 käskkiri nr 9-1525 ja 31.10.2015
käskkiri nr 1591 on tühistatud vastavalt Tallinna Halduskohtu 30.04.2014 otsusega nr 3-13-
70142 ja 10.02.2014 otsusega nr 3-13-70172. Omavaheline sõimlemine on vanglas tavaline.
Täiendavaid julgeolekuabinõusid kohaldati kaebaja suhtes kättemaksu eesmärgil ning sellega
on õõnestatud kaebaja tervist ja psüühikat. GB ei karda operatiivtöötajaid ning vaidleb ja
tülitseb nendega, mistõttu teda laimatakse. Tallinna Vangla 15.05.2014 käskkirja nr 512 andis
kontaktisik ja üksuse juht, kellel ei olnud selleks pädevust (vt Riigikohtu 23.05.2013 nr 3-3-1-
19-13, p 17; Tallinna Halduskohtu 18.11.2015 nr 3-15-2388, p 11). Kinnipeetav tuleb ära
kuulata, eriti kui võetakse vastu otsus isiku kahjuks.


RINGKONNAKOHTU PÕHJENDUSED

8.    Ringkonnakohus leiab, et Tallinna Vangla apellatsioonkaebus ei ole põhjendatud ja tuleb
jätta rahuldamata. Halduskohtu vaidlustatud otsus on seaduslik ja põhjendatud ning selle
muutmiseks või tühistamiseks puudub alus. HKMS § 201 lg 4 alusel märgib ringkonnakohus,
et nõustub halduskohtu otsuse põhjendustega ja järgib neid ega pea seetõttu vajalikuks kõiki
halduskohtu põhjendusi üle korrata.

9.     Vangistusseaduse (VangS) § 69 lg 1 kohaselt kohaldatakse täiendavaid
julgeolekuabinõusid kinnipeetavale, kes süstemaatiliselt rikub VangS või vangla
sisekorraeeskirja nõudeid, kahjustab oma tervist või on suitsiidi- või põgenemiskalduvustega,
samuti kinnipeetavale, kes on ohtlik teistele isikutele või vangla julgeolekule. Täiendavaid
julgeolekuabinõusid võib kohaldada ka raske õiguserikkumise ärahoidmiseks. Täiendavate
julgeolekuabinõude kasutamine otsustatakse kaalutlusõiguse alusel. Haldusmenetluse seaduse
§ 4 lg 2 kohaselt tuleb kaalutlusõigust teostada kooskõlas volituse piiride, kaalutlusõiguse
eesmärgi ning õiguse üldpõhimõtetega, arvestades olulisi asjaolusid ning kaaludes
põhjendatud huve. VangS § 69 lg-s 1 nimetatud aluse esinemisel on vanglal õigus otsustada,
kas julgeolekuabinõu kohaldamine on vajalik, ja valida selleks seaduses ettenähtute seast
sobiv meede. Ühelt poolt peab vangla lähtuma sellest, et haldusorganil on kohustus kaitsta
riigi kontrolli all olevate isikute elu ja kohaldada ennetavaid meetmeid kinnipeetud isikute
kaitseks, teiselt poolt ei tohi täiendavaid julgeolekuabinõusid kohaldada piisava põhjenduseta,
sest konkreetse kinnipeetava suhtes on tegemist täiendava piiranguga, mis peab olema
vastavuses proportsionaalsuse põhimõttega (vt Riigikohtu 25.09.2006 otsus nr 3-3-1-49-06, p
12). Kohus ei saa haldusorgani asemel hinnata kohaldatud täiendavate julgeolekuabinõude
otstarbekust, kuid kohtul on kohustus kontrollida, kas vastustaja järgis täiendavaid
julgeolekuabinõusid kohaldades diskretsiooni piire ning kas kaalutlusõigust teostati kooskõlas
õiguse üldpõhimõtetega ja arvestati olulisi asjaolusid ning kaaluti põhjendatud huve (vt
Riigikohtu 13.11.2009 otsus nr 3-3-1-63-09, p 17). Kohtul peab olema võimalik kontrollida
vangla turvalisusriske puudutavate väidete tõelevastavust (vt Riigikohtu 17.06.2010 otsus nr
3-3-1-95-09, p 29).


                                                                                           4(6)
                                                                                    3-14-51503

10. VangS § 69 lg 2 p-de 1, 3 ja 4 kohaselt on lubatud täiendavateks julgeolekuabinõudeks
muu hulgas kinnipeetava vanglasisese liikumis- ja suhtlemisvabaduse piiramine,
kehakultuuriga tegelemise keelamine ja eraldatud lukustatud kambrisse paigutamine.
Igasuguste täiendavate julgeolekuabinõude kohaldamiseks tuleb haldusorganil tuvastada
meetme rakendamise proportsionaalsus (vrd Riigikohtu 14.03.2012 otsus nr 3-3-1-80-11, p
16). Tallinna Vangla on 15.05.2014 käskkirjas nr 512 (I kd, tl 33-33p) viidanud GB
negatiivsele meelestatusele, teiste kinnipeetavate moraalsele väljapressimisele ja sellele, et
väidetavalt kaebaja ütles, et uus kinnipeetav kambrisse ei jää. GB varasemale käitumisele,
distsiplinaarkaristustele ja iseloomustusele (riskihindamisele) tuginemist võib erandina pidada
põhjendatuks ka ilma käskkirjas esitatud selge viiteta (vt Riigikohtu 29.11.2012 otsus nr 3-3-
1-29-12, p 20; 14.12.2012 otsus nr 3-3-1-33-12, p 16), kuivõrd tegemist oli 15.05.2014
käskkirja koostamise ajal vanglale teada olnud hinnangute ja dokumentidega.

11. Tallinna Vangla on 15.05.2014 käskkirjas põhjendanud täiendavate julgeolekuabinõude
kohaldamist konkreetselt GB isikuomaduste ja käitumisega vanglas (vt Riigikohtu 17.06.2010
otsus nr 3-3-1-95-09, p 22). VangS § 6 lg 1 kohaselt on vangistuse eesmärk muu hulgas
kinnipeetava rehabiliteerimine ja tema suunamine õiguskuulekale käitumisele. Seega on
täiendavate julgeolekuabinõude kohaldamisel ja isiku käitumise hindamisel tarvilik arvestada
GB käitumist läbi aja ning tema suhtlusmustrite võimalikku muutumist. GB
distsiplinaarkaristuste väljavõttest (II kd, tl 179-180) nähtuvalt on kaebajal järjepidevalt
probleeme üldtunnustatud viisakusreeglite järgimisega ja ametnike käsklustele allumisega,
kuid pärast Tallinna Vangla 15.07.2011 käskkirjas nr 938-d ja 03.08.2011 käskkirjas nr 1027
(II kd, tl 175-178) kajastatud intsidente ei ole kohtule esitatud materjalide kohaselt
kinnipeetav kasutanud konfliktide lahendamiseks ja kaaskinnipeetavate või vanglaametnike
suhtes füüsilist vägivalda. Kaebaja käitumise ja suhtumise muutumise võimalikkuse
möönmine põhjendab GB ohtlikkuse hindamisel lähtumist esmajoones 2013. aasta
individuaalsest täitmiskavast ja riskihindamise ankeedist (I kd, tl 158-159;
juurdepääsupiiranguga köide, tl 4-5), mitte aga Murru Vanglas 07.08.1996–08.09.2006
koostatud iseloomustusest ja individuaalse täitmiskava materjalidest (II kd, tl 122-133).
Vaidluse korral peab vangla tõendama, et meetme kohaldamine oli vajalik ning leebemate
meetme kohaldamine (sh kinnipeetava vanglasisene ümberpaigutamine) ei oleks piisavalt
kõrvaldanud väidetavat ohtu vangla julgeolekule või isikutele (vt Riigikohtu 14.03.2012 otsus
nr 3-3-1-80-11, p 16).

12. Kohtule ei ole esitatud tõendeid, mis põhjendaksid veenvalt Tallinna Vangla kahtlust, et
GB võinuks hakata kambrisse nr 39 paigutatud uut eestlasest kinnipeetavat vägivalda
kasutades kambrist välja viskama. Tallinna Vangla 15.05.2014 käskkirjast nr 512 nähtub, et
GB suhtes täiendavate julgeolekuabinõude kohaldamist on põhjendatud sisuliselt üksnes GB
üldise negatiivset meelestatust õhutava käitumisega (sidumata seda ühegi konkreetse
sündmusega, kus kaebaja oleks näiteks õhutanud kaaskinnipeetavaid allumatusele) ja
eesmärgiga vähendada sellest tulenevat julgeolekuohtu vanglas. Samas nähtub asja
materjalidest, et tegemist on kaebaja pikaajalise ja muutumatu hoiakuga ning kohtule ei ole
äratuntav, kuidas võimaldaks kaebaja vanglasisese liikumis- ja suhtlemisvabaduse piiramine,
spordisaali kasutamise keelamine ja tema eraldatud lukustatud kambrisse paigutamine
saavutada eesmärki vähendada GB negatiivset meelestatust. Vangla poolt ennetavate
julgeolekuabinõude kasutamiseks peab esinema konkreetne mõjuv põhjus, mida
vaidlusalusest käskkirjast ei nähtu. Kohtule esitatud operatiivteabest ei ole võimalik järeldada
mingit olukorra olulist muutumist ja konfliktiohu suurenemist 14.05.2014, võrreldes
olukorraga, mis tekkis juba 09.05.2014, mil kambrisse nr 39 paigutati uus eestlasest
kinnipeetav. Kokkuvõttes nõustub ringkonnakohus halduskohtu järeldusega, et Tallinna


                                                                                           5(6)
                                                                                    3-14-51503

Vangla ei kohaldanud 15.05.2014 käskkirjaga nr 512 GB                     suhtes    täiendavaid
julgeolekuabinõusid kooskõlas VangS § 41 lg 2 ja § 69 lg 1 nõuetega.

13. VangS § 69 lg-st 4 tulenevalt kohaldab täiendavaid julgeolekuabinõusid
vanglateenistus. Inspektor-kontaktisik tegutses 15.05.2014 käskkirja allkirjastades üksuse juhi
ülesannetes ja täiendavate julgeolekuabinõude kohaldamine on VangS § 69 lg 4 ning
justiitsministri 30.11.2000 määruse nr 72 „Vangla sisekorraeeskiri“ § 11 lg 1 kohaselt üksuse
juhi pädevuses. Seega on põhjendamatu kaebaja väide, et inspektor-kontaktisikul ei olnud
pädevust täiendavaid julgeolekuabinõusid kohaldada.

14. Eelneva põhjal ja HKMS § 200 p 1 alusel tuleb Tallinna Vangla apellatsioonkaebus
jätta rahuldamata ning Tallinna Halduskohtu 13.04.2015 otsus muutmata.

15. HKMS § 108 lg 1 kohaselt kannab menetluskulud pool, kelle kahjuks otsus tehti.
HKMS § 109 lg 1 järgi tuleb menetluskulude väljamõistmiseks kohtule esitada
menetluskulude nimekiri ja kuludokumendid, mille esitamata jätmise korral menetluskulusid
välja ei mõisteta. GB ega Tallinna Vangla ei ole esitanud ringkonnakohtule andmeid
apellatsioonimenetlusega seotud kulude kandmise kohta, mistõttu jäävad menetlusosaliste
võimalikud menetluskulud apellatsiooniastmes HKMS § 109 lg 1 alusel nende endi kanda.


  /allkirjastatud digitaalselt/   /allkirjastatud digitaalselt/   /allkirjastatud digitaalselt/

       Maret Altnurme                  Villem Lapimaa                   Virgo Saarmets




                                                                                            6(6)

                        KOHTUOTSUS
                     Eesti Vabariigi nimel
Kohus                               Tallinna Halduskohus

Kohtunik                            Karin Kalmiste

Otsuse tegemise aeg ja koht         15.04.2016. a, Tallinn

Haldusasja number                   3-15-2095

Haldusasi                           Mittetulundusühingu Eesti Islami Kogudus kaebus Maksu- ja
                                    Tolliametile ettekirjutuse tegemiseks Maksu- ja Tolliameti
                                    25.06.2015 korralduse nr 12.2-3/033214-3 alusel määratud ja
                                    tasutud sunniraha tagastamiseks
                                    või alternatiivselt Maksu- ja Tolliametile ettekirjutuse
                                    tegemiseks otsustada sunniraha määramine uuesti

Menetlusosalised                    Kaebaja – Mittetulundusühing Eesti Islami Kogudus,
                                    lepinguline esindaja v. adv. vanemabi Sergei Tšurkin
                                    Vastustaja – Maksu- ja Tolliamet, lepinguline esindaja Margo
                                    Karu
Asja läbivaatamine                  Kirjalik menetlus

RESOLUTSIOON                             1. Jätta Mittetulundusühingu Eesti Islami Kogudus
                                         kaebus rahuldamata.
                                         2. Jätta menetluskulud poolte endi kanda.

Edasikaebamise kord ja tähtaeg      Kohtuotsuse peale on õigus esitada apellatsioonkaebus Tallinna
                                    Ringkonnakohtule 30 päeva jooksul kohtuotsuse avalikult
                                    teatavaks tegemisest arvates.


 KAEBUSE ASJAOLUD

 1. 16.06.2015 korraldusega nr 12.2-3/033214-1 (tl 51-52) teavitas Maksu- ja Tolliamet (MTA)
 Mittetulundusühingut Eesti Islami Kogudus perioodi jaanuar-detsember 2014 tulu- ja sotsiaalmaksu
 ning kohustusliku kogumispensioni- ja töötuskindlustusmaksete arvestamise ja tasumise õigsuse


                                                                                             1
kontrollimiseks läbiviidava revisjoni alustamisest. Korralduse kohaselt on MTA-l tekkinud kahtlus, et
Eesti Islami Kogudus ei ole tulu- ja sotsiaalmaksudeklaratsioonidel kajastanud tegelikke töötajatele
tehtud väljamakseid. Korraldus anti ühingu juhatuse liikmele üle selle tegevuskohas ning kohustati
MTÜ Eesti Islami Kogudus esitama MTA-le raamatupidamise dokumente ja andma suulisi selgitusi.
Korralduses sisaldus hoiatus sunniraha rakendamise kohta korralduse tähtajaks täitmata jätmisel
(suulise teabe andmata jätmisel esimesel korral 450 eurot ning dokumentide esitamata jätmisel
esimesel korral 450 eurot). MTÜ Eesti Islami Kogudus juhatuse liige I.M. kinnitas oma allkirjaga
korraldusel, et on korralduse kätte saanud 16.06.2015, raamatupidamise dokumendid esitatakse
19.06.2015 ja osa, mis on võimalik, paberkandjal 16.06.2015. 22.02.2015 viis MTA Tallinnas Tina tn
21a-7 asuvas MTÜ Eesti Islami Kogudus tegevuskohas läbi vaatluse, mille käigus lepiti kokku, et
elektroonilised dokumendid edastatakse MTA-le 22.06.2015 (vaatluse protokoll tl 54).
2. 25.06.2015 korraldusega nr 12.2-3/033214-3 (tl 12) kohustas MTA MTÜ Eesti Islami Kogudus
tasuma sunniraha 450 eurot 16.06.2015 korralduse nr 12.-3/033214-1 täitmata jätmise eest.
Korralduse kohaselt ei ole MTÜ Eesti Islami Kogudus esitanud ühtegi 16.06.2015 korralduses nõutud
dokumenti. MTÜ-le Eesti Islami Kogudus määrati 16.06.2015 korralduses sätestatud kohustuse
täitmiseks uus tähtaeg 30.06.2015 kell 10.00 hoiatusega, et korralduse teistkordsel täitmata jätmisel
tuleb tasuda sunniraha 1000 eurot.
3. 26.06.2015 esitas MTÜ Eesti Islami Kogudus osaliselt nõutud dokumendid ja selgitused ning
samal kuupäeval 25.06.2015 korralduse nr 12.2-3/033214-3 tühistamiseks vaide, mille Maksu- ja
Tolliamet jättis 22.07.2015 vaideotsusega nr 1/2885-2 rahuldamata (tl 23-24). 10.07.2015 tasus MTÜ
Eesti Islami Kogudus MTA-le 25.06.2015 korralduse alusel nõutud sunniraha (maksekorraldus tl 27).
4. 21.08.2015 saabus Tallinna Halduskohtule MTÜ Eesti Islami Kogudus kaebus, milles kaebaja
palub tühistada Maksu- ja Tolliameti 25.06.2015 korraldus nr 12.2-3/033214-3 sunniraha märamise
kohta. Kui kohus leiab, et korraldus tühistamisele ei kuulu, taotleb kaebaja alternatiivselt sunniraha
suuruse vähendamist.
5. 30.10.2015 määrusega jättis kohus kaebuse käiguta ning kohustas kaebajat täpsustama esitatud
nõuet ning esitama koopia kaebuses viidatud vaideotsusest. Kohus selgitas kaebajale, et vaidlustatud
korralduse tühistamine ei ole lubatav, kuivõrd sunniraha määramine on toiming, mitte haldusakt ning
toimingu suhtes saab taotleda kaebaja põhjendatud huvi olemasolul selle õigusvastasuse tuvastamist,
sunniraha rakendamise keelamist, sh ettekirjutuse tegemist toimingu tagajärgede kõrvaldamiseks.
Kuivõrd kaebaja taotles alternatiivselt sunniraha suuruse vähendamist, selgitas kohus, et kaebuse
täpsustamisel tuleb silmas pidada asjaolu, et sunniraha suuruse otsustamine toimub kaalutlusõiguse
alusel ning sellise otsuse kohtulik kontroll on piiratud.
6. 17.11.2015 on esitatud täpsustatud kaebus, milles kaebaja taotleb vaidlustatud korralduse
õigusvastasuse tuvastamist ning ettekirjutuse tegemist MTA-le kaebaja poolt tasutud sunniraha
tagastamiseks. Kui kohus tuvastab korralduse sisulise õiguspärasuse taotleb kaebaja alternatiivselt
sunniraha suuruse vähendamist.
7. 7.12.2015 määrusega jättis kohus kaebuse uuesti käiguta ning kohustas kaebajat täpsustama
esitatud nõuet. 17.12.2015 kohtule esitatud täpsustatud kaebuses nõuab kaebaja MTA-le ettekirjutuse
tegemist MTA 25.06.2015 korralduse nr 12.2-3/033214-3 alusel määratud ja tasutud sunniraha
tagastamiseks või alternatiivselt MTA-le ettekirjutuse tegemist otsustada sunniraha määramine uuesti.
8. 25.03.16.a. täpsustas kaebaja, et kohtul on õiged andmed kaebaja majandusliku seisu kohta.

KAEBAJA SEISUKOHAD

9. Korraldus sunniraha määramise kohta ei vasta haldusmenetluse seaduse (HMS) § 107 lg-s 2
sätestatud nõuetele ja selle andmine ei ole õiguspärane ega otstarbekas ning on seetõttu õigusvastane.
Maksuhaldur ei ole arvestanud olulisi asjaolusid ega järginud proportsionaalsuse põhimõtet. Kaebajal
polnud võimalust esitada kõiki nõutud dokumente terve 2014. majandusaasta eest, sest koguduse
raamatupidamisega tegeleb raamatupidamisfirma, kellel on oma töökoormus ja nii kiiresti polnud


                                                                                                  2
dokumentide ettevalmistamine võimalik. Kaebaja seaduslikud esindajad teavitasid pidevalt revidenti
ning Siseministeeriumi usuasjade osakonna nõunikku tekkinud probleemidest ning tekkis tunne, et
revident saab sellest aru. Seetõttu tuli sunniraha määramise korraldus üllatuslikuna. Kaebaja juhtkond
oli veendunud, et kaebajale antakse täiendav mõistlik aeg dokumentide esitamiseks. Seetõttu on
korraldus vastuolus õiguspärase ootuse põhimõttega.
Ajavahemikus 23.06.2015-25.06.2015 oli juhatuse esimees N.G. välismaal ega suutnud mõjutada
nõutud dokumentide ettevalmistamist. 25.06.2016 oli ka raamatupidaja ära. Terve majandusaasta eest
dokumentide esitamine 10 päeva jooksul pärast vastava nõude saamist on mõistlik ning kaebaja ei ole
oma kohustuse täitmisega tahtlikult venitanud. Seetõttu ei vasta vaidlustatud korraldus sunniraha
määramise põhimõttele, on kaalutlusvigadega ning vastuolus proportsionaalsuse ja õiguspärase ootuse
põhimõtetega, sest kaebaja soovis esitada dokumendid sõltumata sellest, kas sunniraha oli määratud
või mitte. Kaebaja on korralik maksumaksa ja maksuvõlg puudub, mistõttu puudus igasugune alus
arvata, et dokumendid jäävad esitamata.
10. Korralduse andmisel ei ole järgitud ka asendustäitmise ja sunniraha seaduse (ATSS) § 8 lg-t 2,
mille kohaselt võib ettekirjutuse teinud haldusorgan sunnivahendi rakendamise sunnivahendi
adressaadi põhjendatud taotluse alusel edasi lükata ja teha uue hoiatuse, milles määrab ettekirjutuse
täitmiseks uue tähtaja. Maksuhaldur uut hoiatust ei teinud, mistõttu on korraldus õigusvastane.
11. Sunniraha suurus ei ole proportsionaalne. Maksukorralduse seaduse (MKS) kohaselt ei või
maksuhalduri poolt rakendatav sunniraha ületada esimesel korral 640 eurot. Antud juhul määrati
sunniraha suurus 70% ülemmäärast usulisele kogudusele, kellel pole mingit äritulu ning kelle venitus
dokumentide esitamisel ületas kolm päeva, millest kaks olid riigipühad.
Kaebaja täpsustab, et tema järeldus, et sunniraha suurus ei ole proportsionaalne, ei tulene sellest, et
kaebaja majandusseisund oleks kehv, vaid tugineb järeldusele, et kaebajal ei puudunud tahe MTA
korralduse täitmiseks, vaid tal ei õnnestunud dokumente esitada objektiivsetel põhjustel ehk sunniraha
määr ei ole proportsionaalne rikkumise raskusega; teisalt nähtub, et suuremahuline sunniraha
määramine riivab oluliselt kaebaja tegevust. Tegemist on usulise ühendusega (KiKoS § 2 lg 3 mõttes),
kes ei teeni kasumit ning kulutab oma tulu, mis koosneb kõigepealt annetustest, usu-ja heategevusele
ehk tegutseb avalikes huvides.

VASTUSTAJA SEISUKOHAD

12. MTA on seisukohal, et vaidlustatud korraldus on seaduslik, piisavalt põhjendatud ning kaebuses
toodud väited ei anna alust selle rahuldamiseks. Vastustaja palub jätta kaebus rahuldamata, esitades
selleks järgmised põhjendused.
13. Vaidlustatud korralduse kontrollimisel tuleb arvestada ainult neid asjaolusid, mis olid
maksuhaldurile teada enne korralduse andmist. Vaidlustatud korraldus on edastatud kaebaja juhatuse
esimehe N.G. nimele 25.06.2015 e-posti aadressil info@azeri.ee. Juhatuse esimees vestles
maksuhalduriga ka telefoni teel ja peale korraldusega tutvumist kinnitas, et esitab nõutud dokumendid.
Juhatuse esimees esitas nõutud dokumendid osaliselt e-posti teel 26.06.2015 kell 14.47. Seega on
kaebaja esitanud nõutud dokumendid alles peale sunniraha määramist ja vastava korraldusega
tutvumist, mis tähendab, et sunniraha määramine on oma ülesande täitnud. Kui maksuhaldur ei
reageeriks maksumaksjate kohustuste täitmata jätmisele ja sunniraha sisse ei nõuaks, tekiks küsimus
maksuhalduri haldusaktide kehtivusest ja sunniraha rakendamise mõttekusest. Ka oleks see ebaõiglane
isikute suhtes, kes seadusi ja haldusakte täidavad ning muuhulgas maksudeklaratsioone tähtaegselt
esitavad.
14. Kaebaja lubas 16.06.2015 korralduse täita esmalt 19.06.2015 ja hiljem 22.06.2015, kui kaebaja
juhatuse liikmed välismaal ei viibinud. Seetõttu tuleb kaebaja esitatud lennupiletid jätta tõendina
arvestamata. Kaebajale raamatupidamisteenust osutav OÜ Meniveks Raamatupidamise tõend
25.06.2015 mittetöötamise kohta ei tõenda kaebaja väiteid raamatupidamisega tegeleva äriühingu
töökoormuse kohta, sest täiendavalt pidi kaebaja esitama dokumente 19.06.2015 ja siis 22.06.2015.


                                                                                                   3
Tõend on väljastatud 25.06.2015 kuupäeva kohta. Järelikult kaebaja väited raamatupidamisega
tegeleva äriühingu töökoormuse kohta on paljasõnalised ja tõendamata.
15. Vastustaja ei nõustu kaebaja väitega, et ta soovis ja esitas nõutud dokumendid sõltumata sunniraha
määramisest. Vaidlus puudub selles, et kaebaja alustas 16.06.2015 korraldusega nõutud dokumentide
esitamist 26.06.2015, so peale kaebajale sunniraha korralduse esitamist. Samal päeval juhtis vastustaja
kaebaja tähelepanu asjaolule, et 16.06.2015 korraldust ei ole täies mahus täidetud ning kordas seda
nõudmist kaebajale 29.09.2015. Seetõttu ei vasta tegelikkusele kaebaja väide, et ta esitas
maksuhaldurile peale vaidlustatud sunniraha korralduse kättesaamist kõik 16.06.2015 korralduses
nõutud dokumendid.
16. Kaebaja viide ATSS § 8 lg-le 2 ei ole asjakohane ega kohaldu maksumenetluses, sest
maksumenetluses reguleerib antud küsimust erinormina MKS § 67, mille kohaselt peab isik tasuma
hoiatuses märgitud sunniraha, kui ta ei täida talle haldusaktiga pandud kohustust. HMS § 61 järgi
kehtib haldusakt adressaadile teatavaks tegemisest või kättetoimetamisest alates, kui seadus ei näe ette
hilisemat tähtaega. 16.06.2015 korraldus oli kaebajale teatavakstehtud ja kehtiv ning seega kaebajale
täitmiseks kohustuslik alates 16.06.2015.
17. Sunniraha suurus on seatud eesmärgi suhtes proportsionaalne. Sunniraha suurus ei ole ülemäära
suur ega tingi selle vähendamist või tühistamist. Proportsionaalsuse põhimõte eeldab, et isiku õigusi
ei ole piiratud suuremas ulatuses, kui on lubatud seadusega. Sunniraha määramisel on seadusandja
andnud maksuhaldurile suure kaalutlusruumi otsustamiseks. MKS § 67 lg 3 järgi ei või maksuhalduri
poolt esimese korral rakendatav sunniraha ületada 640 eurot. Seega ei ole maksuhaldur vastavat
põhimõtet rikkunud. Sunniraha eesmärgiks on kallutada isikut panema toime ettekirjutuses sisalduvat
tegu. Sunnirahanõude tekkimine olnuks kaebaja kohese käitumisega välditav.
Dokumentide nõudmisest ja sunniraha hoiatusest oli teadlik kaebaja juhatuse liige I. M., kes lubas
dokumendid esitada 22.06.2015. Dokumentide mitteesitamine ei sõltunud juhatuse esimehe Eestist
eemal viibimisest. Juriidilise isiku seaduslik esindaja on kohustatud tagama esindatava
maksukorralduse seadusest ja maksuseadusest tulenevate rahaliste ja mitterahaliste kohustuste
tähtaegse ja täieliku täitmise. Kaebaja ei täitnud korraldust tähtajaks 16.06.2015 ega ka hiljem lubatud
kuupäevadeks 19.06.2015 ja 22.06.2015 ning ei informeerinud maksuhaldurit põhjustest, miks tal pole
võimalik korraldust täita. Seega kaebaja venitus dokumentide esitamisel ületas üheksa päeva ning
sunniraha, mille suurus koosneb 70% ülemmäärast, on proportsionaalne. Kaebaja on nõutud
dokumendid esitanud osaliselt alles peale sunniraha määramist ning sellega tutvumist.
Veelgi enam – määratud sunniraha summa ei motiveerinud kaebajat 16.06.2015 korraldust täies
ulatuses täitma ning maksuhaldur on selles osas korduvalt kaebaja poole täiendavalt pöördunud.
18. 04.04.16.a. saabunud täiendavates seisukohtades märgib vastustaja kaebaja 21.03.16 ja 25.03.16.a.
esitatud seisukohtade osas, et kaebaja pretensioon, et talle anti 16.06.15.a. korraldusele vastamiseks ja
korralduse täitmiseks liiga vähene aeg, ei ole asjakohane; korraldus on jõustunud ja kaebaja seda ei
vaidlustanud. Väide, et ostetud lennupiletid ja raamatupidamisteenust osutava ettevõtte tõend
tõendavat, justkui kaebajal ei olnud võimalik esitada dokumente maksuhalduri poolt pikendatud
tähtajaks, jääb vastustaja juba esitatud 10.02.16 seisukohtade juurde. Täiendavalt lisab, et äriregistri
teabesüsteemis on seisuga 04.04.16 nähtav, et MTÜ Eesti Islami Kogudus juhatuse liikme poolt on
digitaalselt allkirjastatud 2014.a, majandusaasta aruanne; selle on allkirjastanud juhatuse liikmena
digitaalselt N. G. 17.06.15.a. Kaebajal oli võimalus vähemalt 19.06.15 või 22.06.15 esitada oma
2014.a raamatupidamise dokumendid maksuhalduri nõutud mahus, sest muidu kaebaja juhatuse
liikmel N. G. ei oleks olnud võimalust allkirjastada 2014.a. majandusaasta aruannet, mis eeldab
kaebaja 2014.a. raamatupidamise dokumentide süsteemset läbitöötamist. Seda enam, et kaebaja
25.03.16.a. menetlusdokumendis esitatud väite kohaselt on 2014.a. majandusaasta aruandes andmed
õiged. Kaebajal oli järelikult võimalik täita 16.06.15.a. korraldus täies mahus vähemalt 19.06.15.a.
või 22.06.15.a., mida kaebaja aga ei teinud.
Vastustaja jääb ka oma seletuste juurde, mille ta esitas 10.02.16.a.



                                                                                                     4
MTA 16.06.15 a korralduse fotokoopia esitas kohtule kaebaja, kuid selle kehv kvaliteet ei takista asja
lahendamist, kuna selle haldusakti koopia on lisatud MTA 10.02.15.a. vastuse lisana.
Kaebaja ei ole esitanud sisulisi põhjendusi (25.03.16), miks ta ei täitnud korraldust tähtaegselt.
Vaatamata määratud sunnirahale kaebaja ei täitnud 26.05.15.a. täielikult 16.06.15.a. MTA korraldust
ning maksuhaldur on kaebajale selles osas esitanud täiendavaid märgukirju ja korraldusi. Kuna
kaebaja kinnitab, et majandusaasta aruanne on õige, järelikult ei ole vaidlustatud korraldusega
määratud sunniraha ebaproportsionaalne arvestades tema majanduslikku seisundit.
19. Kaebus tuleb jätta terves ulatuses rahuldamata ja menetluskulud kaebaja kanda.

KOHTU SEISUKOHT JA PÕHJENDUSED
20. Kohus, hinnanud menetlusosaliste esitatud põhjendusi ja tõendeid, leiab, et kaebus tuleb jätta
tervikuna rahuldamata. Kohtu põhjendused on järgmised.
21. MTA 16.06.2015 korraldusega nr 12.2-3/033214-1 (tl 51-52) teavitati kaebajat perioodi jaanuar-
detsember 2014 tulu- ja sotsiaalmaksu ning kohustusliku kogumispensioni- ja
töötuskindlustusmaksete arvestamise ja tasumise õigsuse kontrollimiseks läbiviidava revisjoni
alustamisest. Korralduse kohaselt on MTA-l tekkinud kahtlus, et kaebaja ei ole tulu- ja
sotsiaalmaksudeklaratsioonidel kajastanud tegelikke töötajatele tehtud väljamakseid. Korraldus anti
ühingu juhatuse liikmele üle selle tegevuskohas ning kohustati Mittetulundusühingut Eesti Islami
Kogudus esitama MTA-le raamatupidamise dokumente (raamatupidamise sise-eeskirjad ja
kontoplaan, ostuarved, müügiarved, kassadokumendid, aruandvate isikute poolt esitatud ostuarved,
lähetusaruanded, kronoloogilised registrid, kõikide pangakontode väljavõtted, raamatupidamise
pearaamatu kõikide kontode väljavõtted, lepingud, sh need, mis on sõlmitud varem, kuid mis kehtivad
ja täideti kontrollitaval perioodil, töötasu arvestuse aluseks olevad dokumendid ning muud
dokumendid, mida kogudus peab oluliseks menetluses tähendust omavate asjaolude
kindlakstegemiseks) ja andma suulisi selgitusi. Kaebaja juhatuse liige kinnitas oma allkirjaga
korraldusel, et esitab raamatupidamise dokumendid 19.06.2015 (tl 52). 22.06.2015 kaebaja
tegevuskohas toimunud vaatluse käigus lepiti kokku, et 22.06.2015 edastatakse osaliselt elektroonsed
dokumendid. Seega MTA oli kaebajat teavitanud 16.06.2015 korraldusega revisjoni alustamisest
2014. aasta osas ning kaebaja kohustamine algdokumentide esitamiseks oli maksumenetluses tähtsust
omavate asjaolude väljaselgitamiseks ning tõendite kogumiseks vajalik.
22. MKS § 10 lg 2 sätestab maksuhalduri põhiülesanded, sealhulgas on maksuhalduri ülesandeks
kontrollida maksude arvestamise ja tasumise õigsust ning järgida, et makse tasutakse ja
maksusoodustusi kohaldatakse seadusega sätestatud korras ja suuruses. Maksuhaldur on maksude
tasumise õigsuse kontrollimisel ja maksusumma määramisel kohustatud arvestama kõiki asjas
tähendust omavaid asjaolusid ning uurimispõhimõttest tulenevalt on maksuhalduril kohustus selgitada
välja tegelik olukord. MKS § 59 lg 2 järgi on maksuhalduril õigus kontrollida kõiki maksukohustuslase
majandusvõi kutsetegevusega ning maksukohustuslase poolt maksude tasumisega seotud dokumente,
samuti teha kaupade, materjalide ja muu vara ning tehtud tööde ja osutatud teenuste inventuure ja
ülemõõtmisi. Kontroll jaguneb 1) üksikjuhtumite kontrolliks (§-d 60–72); 2) üldkontrolliks ehk
revisjoniks (§-d 73–81). Kontrolli läbiviimiseks on maksuhalduril MKS § 60 lg 1 tulenevalt õigus
saada maksumenetluses tähendust omavate asjaolude väljaselgitamiseks maksukohustuslaselt või
tema esindajalt suulist või kirjalikku teavet. Vajaduse korral võib maksuhaldur kohustada
maksukohustuslast või tema esindajat teabe andmiseks ilmuma maksuhalduri poolt määratud ajal
maksuhalduri ametiruumidesse MKS § 62 lg 1 sätestab maksuhalduri õiguse nõuda maksumenetluses
tähendust omavate asjaolude kindlakstegemiseks maksukohustuslaselt tema valduses olevate asjade
ja esitajaväärtpaberite ettenäitamist ning dokumentide esitamist. Sama §-i lg 2 sätestab, et
maksuhaldur võib talle esitatud dokumendid ja asjad ära võtta, kui: 1) neid on vaja maksuasja
lahendamiseks ning maksuhalduril on põhjendatult alus kahtlustada, et hiljem ei ole need tõendid talle
kättesaadavad või 2) see on vajalik dokumentidest väljavõtete või ärakirjade tegemiseks või 3)
dokumendid ja asjad viitavad arvatavalt toimepandud õigusrikkumisele. MKS § 65 lg 1 sätestab


                                                                                                  5
maksuhalduri õiguse teha menetlusosalise poolt esitatud dokumentidest ärakirju ja väljavõtteid ning
nende õigsust ametlikult kinnitada. Seejuures tuleb revisjoni toimingute läbiviimisel arvestada MKS
7. peatükis sätestatud erisustega (MKS 79 lg 2). MKS § 79 lg-te 1 ja 2 järgi on revidendil õigus saada
revisjoni läbiviimisel maksukohustuslaselt või tema määratud isikult seletusi. Kui maksukohustuslane
või tema määratud isik keeldub seletuste andmisest või hoidub revisjonist kõrvale, võib revident
küsitleda teisi kohalviibivaid maksukohustuslase töötajaid. MKS § 79 lg 4 kohaselt on revidendil õigus
võtta ära asjasse puutuvaid dokumente või asju kontrollimise käigus õigusrikkumise tunnuste
avastamise korral või kokkuleppel maksukohustuslasega.
23. HMS § 61 lg 1 järgi hakkab haldusakt kehtima adressaadile teatavaks tegemisest või
kättetoimetamisest alates ning haldusakt kehtib lg 2 kohaselt kuni kehtetuks tunnistamiseni,
kehtivusaja lõppemiseni, haldusaktiga antud õiguse lõpliku realiseerimiseni või kohustuse täitmiseni.
24. 25.06.2015 korraldusega nr 12.2-3/033214-3 (tl 12) on MTA kohustanud kaebajat tasuma
sunniraha 450 eurot 16.06.2015 korralduse nr 12.-3/033214-1 täitmata jätmise eest.
Korralduse kohaselt ei ole kaebaja esitanud ühtegi 16.06.2015 korralduses nõutud dokumenti.
Seejuures on asja materjalide alusel selge, et 26.06.2015 esitas kaebaja osaliselt nõutud dokumendid
ja selgitused ning samal kuupäeval 25.06.2015 korralduse nr 12.2-3/033214-3 tühistamiseks vaide,
mille MTA jättis 22.07.2015 vaideotsusega nr 1/2885-2 rahuldamata (tl 23-24). 10.07.2015 tasus
kaebaja MTA-le 25.06.2015 korralduse alusel nõutud sunniraha (maksekorraldus tl 27). Vaidlus
puudub antud juhul selles, et kaebaja juhatuse liige sai 16.06.2015 korralduse revisjoni alustamise ja
dokumentide esitamise nõude kohta kätte 16.06.2015 ja kaebajale oli arusaadav, et dokumendid tuleb
esitada ja selgitused anda koheselt. Vaidlus puudub ka selles, et kaebaja on lubanud esitada
dokumendid esmalt 19.06.2015 ja seejärel 22.06.2015. Ka ei ole vaidlust selles, et kaebaja juhatuse
liige sai vaidlustatud 25.06.2015 korralduse sunniraha määramise kohta kätte selle andmise kuupäeval.
Seejuures nähtub, et esmakordselt esitas kaebaja korralduses nõutud dokumente 26.06.2015. Seega on
dokumendid esitatud hilinemisega peale 16.06.2015 korralduses määratud tähtaega ning peale
sunniraha määramise korralduse andmist. Vaidlus seisneb sunniraha rakendamise ja sunniraha suuruse
üle.
25. ATSS § 7 lg 1 järgi teeb haldusorgan enne sunnivahendi rakendamist adressaadile kirjaliku
hoiatuse. ATSS § 10 lg 1 kohaselt määratakse sunniraha kindlaks hoiatusega. Sunniraha maksmise
kohustus tekib, kui haldusorgani ettekirjutus jäetakse hoiatuses märgitud tähtaja jooksul täitmata
(ATSS § 2 lg 1). MKS § 67 lg 1 kohaselt võib maksuhaldur MKS §-des 60–62 sätestatud kohustuste
täitmise tähtaja määramisel teha hoiatuse (§ 136), et kohustuse tähtajaks täitmata jätmise korral
võidakse rakendada sunniraha. Maksuhaldur võib sunniraha rakendamise hoiatuse teha ka
maksukohustuslasele, kes ei ole täitnud maksuseadusest tulenevat aruannete või muude dokumentide
esitamise kohustust. MKS § 67 lg 2 kohaselt, kui isik ei täida talle haldusaktiga pandud kohustust
hoiatuses märgitud tähtpäevaks, peab ta tasuma hoiatuses märgitud sunniraha. Maksuhaldur esitab
kohustatud isikule sunniraha tasumise nõude korraldusega, määrab selles tasumise tähtaja ning teeb
hoiatuse, et sunniraha tähtajaks tasumata jätmise korral nõue sundtäidetakse vastavalt MKS §-dele
128–132. Ettekirjutuse täitmise kontroll (järelkontroll) viiakse läbi ja sunniraha rakendatakse
toimingutega. Tulenevalt Riigikohtu seisukohast asjas nr 3-3-1-72-14 kontrollib kohus haldustäite
vaidlustes üldjuhul seda, kas sunnivahendi rakendamise eeldused on täidetud, kas sunni liik ja selle
kohaldamise viis olid proportsionaalsed ning ega ei esine sunni kohaldamist välistavat asjaolu
(asendustäitmise ja sunniraha seaduse eelnõu seletuskiri, § 16 lg 1 selgitus).
26. Kaebaja arvates ei tulene tema käitumisest, et ta tahtlikult venitas oma kohustuse täitmisega.
Kaebaja märgib, et soovis esitada dokumendid sõltumata sunniraha määramisest. Antud juhul on selge
ja kaebaja ei ole ka vaidlustanud asjaolu, et ta esitas 16.06.2016 korralduses nõutud dokumente
esmakordselt alles peale sunniraha korralduse kättesaamist. Seejuures ei ole kaebaja 16.06.2015
korraldust vaidlustanud. Seega olid sunnivahendi rakendamise eeldused täidetud. Arvestades kaebaja
käitumist teabe esitamisel alles peale sunniraha määramist, ei oma tähtsust kaebaja väide, et ta soovis
tegelikult täita korralduse sõltumata sunniraha määramisest. Seejuures nõustub kohus vastustajaga ka


                                                                                                   6
selles, et kaebaja viidatud AtSS § 8 lg 2 uue hoiatuse ja ettekirjutuse täitmise tähtaja määramise kohta,
ei ole antud juhul asjakohane. Maksuhalduril ei ole õigusaktidest tulenevat kohustust määrata nõutava
teabe andmiseks üha uusi tähtaegu või korrata oma nõuet erinevas sõnastuses ning erinevates
haldusaktides. Kohustuse täitmiseks määratud tähtaja möödumisel tuleb dokumendid esitada esimesel
võimalusel liigse viivituseta. Kui sunniraha määramise hoiatus on maksuhalduri poolt isikule tehtud,
siis on isikul kohustuse täitmata jätmisel MKS § 67 lg-st 2 kui erinormist tulenev kohustus sunniraha
tasumiseks. Maksuhalduri 16.06.2015 korralduse saamisel pidi kaebajale olema selge korralduse
täitmise ulatus ning korralduse täitmata jätmise tagajärg.
27. MKS §-s 67 on sätestatud sunniraha rakendamine ning lõikes 3 on välja toodud esimesel korral
määratava sunniraha maksimummäära (640 eurot). Maksuhaldur otsustab kaalutlusõiguse alusel selle
üle, kas ja kui suures summas sunniraha nõue esitada. Antud juhul on maksuhaldur diskretsiooni
osaliselt teostanud juba hoiatuste tegemisel, hoiatades kaebajat, et 16.06.2016 korralduse täitmata
jätmisel kohaldab maksuhaldur sunniraha esimesel korral 450 eurot, so 70% esmakordselt rakendada
lubatava sunniraha suuruse ülemmäärast.
Kohtu hinnangul on määratud sunniraha suurus selline, mis peaks motiveerima kaebajat dokumente
esitama. Seejuures ei saa tähelepanuta jätta, et kaebajale anti võimalus täita korraldus ka hiljem, so
esmalt 19.06.2015 ning seejärel 22.06.2015 arvestades kaebaja enda palutud aegu. Kaebaja korraldust
nimetatud kuupäevadeks ega ka peale seda ja enne sunniraha määramist ei täitnud ning ta ei teavitanud
ka täitmise takistustest. Vähemalt täitmise takistusest teada andmine ei ole kuidagi seotud liigselt
koormava ülesandega või vähese täitmise tähtajaga. Seejuures ei oma tähendust asjaolu, et kaebaja
juhatuse liikmed viibisid ajavahemikus 23.06.2015-25.06.2015 välismaal või et raamatupidamisfirma
25.06.2015.a. ei töötanud, kuivõrd kaebajal tuli 16.06.2015 korraldus täita enne nimetatud kuupäevi.
Kaebaja nimetatud vabandavate asjaolude näol ei ole tegemist sunni kohaldamist välistavate
asjaoludega. Vastustaja ei pidanud ega saanud arvestada sunniraha suuruse määramisel asjaolu, et
kaebaja viivitus dokumentide esitamisel oli väidetavalt vaid kolm päeva, kuivõrd sunniraha määramise
korralduse andmisel ei olnud kaebaja nõutud teavet esitanud ning vastustaja ei saanud kuidagi ette
näha, millal kaebaja sellise teabe kavatseb üldse esitada.
Kaebajal oli reaalne võimalus sunniraha rakendamist vältida ja esitada nõutud teave tähtaegselt.
Kaebaja ei ole ka kohtumenetluses toonud esile ühtegi asjaolu, mis takistanuks tal teabe esitamist
määratud ajaks. Sunniraha rakendamise eesmärk ongi tagada haldusaktiga määratud kohustuste
täitmine, mitte isiku karistamine ning antud juhul on selge, et sunniraha rakendamine motiveeris
kaebajat korralduse täitmisele vähemalt osaliselt.
Seega ei nähtu kohtule, et esineks põhjusi, miks MTA oleks pidanud loobuma kallutamast kaebajat
korralduse täitmisele ja hiljem vähendama hoiatuses määratud sunniraha.
Nagu nähtus, oli MTA andud korduvalt võimaluse korralduse täitmiseks hiljem. Kaebaja ilmselgelt
asus tegutsema alles siis, kui sunniraha asuti tegelikult sisse nõudma ning kui kaebajat ähvardas
teistkordne sunniraha. Kohtu hinnangul ei ole määratud sunniraha suurus ebaproportsionaalne ka
põhjusel, et kaebaja ei saa äritulu.
Kuigi kaebaja ei olnud enda rahalist seisu soovinud täpsustada, saab kohus siinkohal märkida, et
kaebajal on 2014. a majandusaasta aruande kohaselt netovara kogusummas 322 587 eurot ning seisuga
3.12.2014 raha 110 581 eurot (sellest arvelduskontol 81 671 ja kassas sularahana 28 910 eurot).
Kaebaja kinnitas, et kohtu kogutud andmed on õiged. Eelmärgitust tulenevalt ei saa sunniraha suurust
pidada kuidagi ülemääraseks ka kaebaja majanduslikke näitajaid arvestades ning jääb ebaselgeks,
milles seisneks kaebaja tegevuse takistamine, kui tal tuleb määratud sunniraha tasuda.
Kaebaja seisukoht, et kuna tegemist on usulise ühendusega (KiKoS § 2 lg 3 mõttes), kes ei teeni
kasumit ning kulutab oma tulu, mis koosneb kõigepealt annetustest, usu-ja heategevusele ehk tegutseb
avalikes huvides, ei vii kohut järelduseni, et selliselt tegutsevad organisatsioonid saaksid jätta seaduses
märgitud kohustused täitmata ning kui need on täitmata, iss ei saaks sunnivahendit rakendada. Kui
see nii oleks, siis saaksid kõik organistasioonid viiadata hetegevusele ja annetuste tegemisega vältida



                                                                                                      7
MTA-le andmete tähtaegset esitamist ja riigil puuduks võimalus efektiivselt maksuvaldkonnas
funktsioneerida.
Kohus nõustub vastustaja täiendava seisukohaga, et kaebaja pretensioon, et talle anti 16.06.15.a.
korraldusele vastamiseks ja korralduse täitmiseks liiga vähe aega, ei ole asjakohane juba ka seetõttu,
et äriregistri teabesüsteemis on tõepoolest seisuga 04.04.16 nähtav, et MTÜ Eesti Islami Kogudus
juhatuse liikme poolt on digitaalselt allkirjastatud 2014.a, majandusaasta aruanne, mis tähendab, et
2014.a raamatupidamise dokumendid (maksuhalduri nõutud mahus), pidid kaebajal olemas olema ja
kontrollitud, sest muidu ei oleks olnud võimalust allkirjastada 2014.a. majandusaasta aruannet (ehk
mis eeldab kaebaja 2014.a. raamatupidamise dokumentide süsteemset läbitöötamist). 2014.a.
majandusaasta aruandes andmete õigsust on kaebaja ise kinnitanud. Kaebajal oli järelikult võimalik
täita 16.06.15.a. korraldus täies mahus vähemalt 19.06.15.a. või 22.06.15.a., mida kaebaja aga ei
teinud.
Põhjendamatud on kaebaja etteheited maksuhaldurile tema karistamise kohta. Sunniraha tasumise
korraldus ei ole karistuslik akt, vaid nagu korraldusest näha, on selle eesmärgiks isiku suunamine teabe
andmise korralduse täitmisele – sunniraha tasumise korralduses on kaebajale antud uus tähtaeg teabe
andmise korralduse täitmiseks ning hoiatus, et korralduse jätkuval täitmata jätmisel rakendatakse
sunniraha juba summas 1000 eurot.
28. Kohus kokkuvõtteks veelkord rõhutab, et ei näe kaebaja kaebuse alusel põhjuseid, mis lubaks
pidada MTA otsustust ebaproportsionaalseks, sunniraha määramine ei ole antud juhul õigusvastane ja
ei esine olukorda, et sunniraha määramiseks puudusid alused, sest sunnivahendi eesmärgiks on
haldusorgani ettekirjutuse täitmise tagamine. Vaidlust ei ole küsimuses, et kui isikule, keda on
ettekirjutusega kohustatud nõutavat tegu tegema või keelatud teost hoiduma, tuleb teha sunniraha
hoiatus (ATSS § 7, MKS § 136) ja see oli tehtud ning kuna kohus asus seisukohale, et korraldus jäi
hoiatuses märgitud tähtaja jooksul mõjuva põhjuseta täitmata, siis esitas maksuhaldur kohustatud
isikule sunniraha tasumise nõude (MKS § 67 lg 2). Kaebaja ei olnud teisel korral enam hooletu ja ta
asus sunniraha määramise järgselt korraldust täitma. Seejuures ei nähtu, et oleks esinenud olukorda,
et talle olid dokumendid edastamata või kättesaamatud. Korraldus ja hoiatus täitsid eesmärgi. Kaebajal
lasus hoolsuskohustus. Konkreetse juhtumiga seotud erandlikke asjaolusid, millest tulenevalt ei ole
sunniraha tasumisele kohustamine (hoiatuses märgitud mahus) eesmärgipärane või otstarbekas, ei
esine.
29. Ettekirjutuse adressaat peab sunniraha hoiatust kätte saades arvestama, et ettekirjutuse täitmata
jätmisel rakendatakse üldreeglina just hoiatuses märgitud suuruses sunniraha. Vastupidist käsitlust ei
saa lugeda vastavuses olevaks sunniraha hoiatuse ja laiemalt sunnivahendi olemuse ja eesmärgiga.
Kuna sunniraha kaebajal teistkordselt tasuda enam ei tulnud, ei ole eraldiseisvalt vajalik hinnata
teisena märgitud sunniraha suuruse põhjendatust. Kaebajalt ei ole seda keegi sisse nõudnud ega asu
enam nõudma.
30. Eelnevat arvesse võttes on kohus seisukohal, et vaidlustatud korraldus on õiguspärane. Sunniraha
määramise aluseks olnud 16.06.2015 korraldus ning selles sisalduv dokumentide esitamise nõue ei ole
vastuolus valdkonda reguleerivate õigusaktidega ning kaebaja ei ole seda korraldust vaidlustanud.
Vaidlusalune korraldus pole ebaproportsionaalne ega kohusta kaebajat ülemääraselt. Sunniraha
rakendamise eeldused olid täidetud. Sunniraha määramise korralduses on piisavalt asjaolusid kaalutud
ning võetud korrektselt arvesse korralduse andmise ajal teada olnud asjaolusid. Kaebus jääb
rahuldamata.
31. HKMS § 108 lg 1 kohaselt kannab menetluskulud pool, kelle kahjuks otsus tehti. Kuna vastustaja
menetluskulude hüvitamise taotlust ei ole esitanud, jäävad menetlusosaliste menetluskulud nende endi
kanda.


Karin Kalmiste
Kohtunik


                                                                                                    8

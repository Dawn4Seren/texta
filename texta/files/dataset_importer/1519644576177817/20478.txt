                              KOHTUOTSUS
                                   EESTI VABARIIGI NIMEL


Kohus                                   Tartu Ringkonnakohus
Kohtukoosseis                           Tiina Pappel, Maili Lokk ja Agu Timmi
Otsuse avalikult teatavakstegemise      23.03.2016, Tartu
aeg ja koht
Haldusasja number                       3-14-51309
Haldusasi                                         Terki Tunise kaebus Tartu Vangla vastu
                                                  mittevaralise kahju hüvitamise nõudes seoses
                                                  16.10.2013 Tallinna Vanglast Tartu Vanglasse
                                                  etapeerimisega
Vaidlustatud kohtulahend                Tartu Halduskohtu 27.02.2015. a otsus
Menetluse alus ringkonnakohtus                    Terki Tunise apellatsioonkaebus
Asja läbivaatamine                      Kirjalik menetlus
Menetlusosalised                        Kaebaja Terki Tunis
                                        Vastustaja Tartu Vangla

RESOLUTSIOON

1. Võtta väljavõte Terki Tunise tervisekaardist haldusasja materjalide juurde.
2. Jätta Terki Tunise apellatsioonkaebus rahuldamata ja Tartu Halduskohtu 27.02.2015. a otsus
   muutmata.
3. Kaebaja apellatsioonimenetluses kantud menetluskulud jätta tema enda kanda.

EDASIKAEBAMISE KORD

Otsuse peale võib esitada kassatsioonkaebuse otse Riigikohtule 30 päeva jooksul otsuse
avalikult teatavakstegemise päevast, s.o hiljemalt 22.04.2016 (HKMS § 212 lg 1).
Kassatsioonkaebus võidakse lahendada kohtuistungit korraldamata kirjalikus menetluses, kui
kassaator või teised menetlusosalised ei ole HKMS § 213 lg 1 p 5 ja § 218 lg 2 p 5 kohaselt
avaldanud soovi kohtuistungist osa võtta.

 ASJAOLUD JA MENETLUSE KÄIK

 1. Kinnipeetav Terki Tunis esitas 25.03.2014 Tartu Vanglale kahju hüvitamise taotluse
 seoses tema transportimisega 16.10.2013 Tallinna Vanglast Tartu Vanglasse. Tartu Vangla
 jättis kahju hüvitamise taotluse 03.06.2014. a otsusega nr 1-13/631-2 rahuldamata.
2. T. Tunis esitas 29.06.2014 Tartu Halduskohtule kaebuse, mille kohaselt etapeeriti teda
lubatust kitsamates tingimustes kaks tundi, mis tekitas temas piinu ja vaevusi. Etapeerimisel
ei arvestatud kaebaja tervislikku seisundit. Kuigi saatebussis oli istekohti neli, ei võimaldanud
iste laius neljale täiskasvanud meesterahvale piisavalt isteruumi ning põrandapind oli alla 0,4
m2. Sellest tulenevalt oli tegemist Euroopa inimõiguste ja põhivabaduste kaitsekonventsiooni
(EIÕK) art 3 rikkumisega ning kaebaja nõuab hüvitist 1000 eurot.

3. Tartu Halduskohus jättis 27.02.2015. a otsusega kaebaja kaebuse rahuldamata.
Halduskohus tuvastas, et kaebajat transporditi neljakohalises bussis, kus peale tema viibis veel
kolm kinnipeetavat. Nimetatud buss oli soetatud Justiitsministeeriumi korraldatud riigihanke
korras ning Tartu Vangla kasutuses alates oktoobrist 2010. Neljakohalise bussi mõõtmeteks on
vangla märkinud 90x176 ning iga saadetava kohta on kasutada 44 cm 2 ruumi. Bussis oli seega
neljale inimesele istumiseks piisavalt ruumi, isegi kui tegemist oli keskmisest suuremate
kehamõõtmetega isikutega, kes istusid külg-külje kõrval. Kui sõidu kestvus oli kaks tundi, siis
selle aja vältel ei saanud kaebajal tekkida selliseid piinu, mis oleks kahjustanud kaebaja tervist
või tekitanud suuri kannatusi. Ebamugavustunde tekkimist ei saa käsitleda piinamise või
alandava kohtlemisena EIÕK art 3 mõistes. Kuigi kehtivas õiguses ei ole sätestatud
miinimumnõudeid põrandapinnale saatebussis, saab asuda seisukohale, et saatebussis on
kohustuslik ruum samas suurusjärgus nagu ühistranspordis kasutatavas reisibussis.
Kuna kaebaja tervisekaardi andmetel puudub märge, et ta vajab tervislikel põhjustel
eritingimusi transportimisel, ei pidanud vangla kaebaja transportimiseks eritingimusi looma.
Isegi kui kaebaja tundis kahetunnisel sõidul seljahaigustega seonduvalt ebamugavustunnet, ei
saanud see kaasa tuua hilisemat tervisekahjustust ega tekitada väljakannatamatuid piinu.
Riigivastutuse seaduse (RVastS) § 9 lg 1 mõttes saab inimväärikust alandavaks pidada
selliseid kannatusi, mis ületavad kinnipidamisega kaasnevate kannatuste vältimatu taseme,
mis ei ole otseselt vajalikud kinnipidamise režiimi järgimiseks. Tartu Vangla ei ole
õigusvastaselt käitunud, mille tagajärjel oleks saanud kaebajale tekkida valu, kannatused ja
piin ning samuti pole tuvastatud kaebaja ebainimlik kohtlemine ning tema inimväärikuse
alandamine. Kui kaebajal oleks tekkinud reaalsed kannatused või alandus, ei oleks ta vangla
poole pöördunud alles pool aastat pärast sündmuse toimumist.

MENETLUSOSALISTE SEISUKOHAD RINGKONNAKOHTUS

4.  T. Tunis esitas Tartu Halduskohtu 27.02.2015. a otsuse peale apellatsioonkaebuse, milles
palub teha uus otsus, millega kaebus rahuldada.
Kaebaja hinnangul ei ole kohus aru saanud esitatud mõõtmetest ning on ebaõigesti järeldanud,
et kui saatebussid on hangitud riigihanke teel, vastavad need järelikult nõuetele, eirates seega
võimude lahususe ja uurimisprintsiipi.
Kaebajat on korduvalt etapeeritud ka saatebussis olevas ühekohalises boksis, kus
põrandapinda ei ole palju, kuid tingimused on sellised, et põhjust kurta ei ole. Samas on
neljakohalisse boksi asetatud neli sama laia istet, mis on paigutatud teineteise kõrvale.
Kirjeldatud 90 cm sügavus ei ole mitte ruum, mida etapeeritav kasutada saab, vaid boksi
kogusügavus, kuhu 185 cm pikkune kaebaja ära ei mahtunud. Kuna meesterahva õlgade laius
on suurem kui 44 cm, on buss valesti projekteeritud.
Vale on kohtu seisukoht, et kaks tundi sõitu kõveras sundasendis ei ole piinav isikule, kellel
on diagnoositud skolioos ja osteokondroos. Sellises sundasendis viibimine toob endaga kaasa
umbes kahenädalase taastusravi, mille jooksul selg valutab.
Kohtu seisukoht, et saatebussis on ruumi sama palju kui ühistranspordis, on meelevaldne ja
absurdne.
5.   Vastustaja vaidleb vastuses apellatsioonkaebusele kaebaja apellatsioonkaebusele vastu.
Vastustaja hinnangul ei saa kinnipeetava õigusi rikkuda saatmisbussi tingimused
põrandapinna osas, kui need on samas suurusjärgus nagu ühistranspordis kasutatavas
reisibussis minimaalselt kohustuslik. Direktiivi 2001/85/EÜ I lisa p-s 7.7.8.1.3 on sätestatud
minimaalne lubatav ühe istuja ruumi laius 400 mm, seega on saatebussis tagatud kaebajale
pindala, mis on võrreldav Euroopa Liidu direktiiviga. 2-3 tunni pikkune teekond ei ole selline,
mille käigus peaks inimene ennast ilmtingimata sirutama.
Arusaamatuks jääb, kuidas halduskohus on võimude lahususe printsiipi rikkunud ning
apellatsioonkaebusest ei selgu ka, milliseid tõendeid oleks halduskohus pidanud täiendavalt
asja lahendamiseks koguma või millised tõendid jättis halduskohus uurimata. Vastustaja
hinnangul ei jätnud halduskohus kaebaja kaebust rahuldamata üksnes põhjusel, et
saatemasinad on soetatud riigihanke korras.
Tervisekaardi andmetel ei ole kaebaja pärast 16.10.2013 pöördunud meditsiiniosakonna poole
tervisekaebustega, mis olid tingitud tema etapeerimisest Tartu Vanglasse ning tema tervislik
seisund võimalas 7 päeva pärast transportimist teha voodil turiseisu. Kaebaja väide
kahenädalase valu ning taastusravi vajaduse kohta on tervisekaardi andmetest lähtuvalt
tõendamata ega anna alust asuda halduskohtu otsuses märgitust teistsugusele seisukohale.

RINGKONNAKOHTU PÕHJENDUSED

6.  Ringkonnakohus leiab, et Tartu Halduskohtu 27.02.2015. a otsus tuleb jätta muutmata ja
T. Tunise apellatsioonkaebus rahuldamata. Ükski apellatsioonkaebuses esitatud seisukoht ei
ole aluseks halduskohtu vaidlustatud otsuse tühistamisele. Ringkonnakohus nõustub
halduskohtu otsuses toodud põhjendustega ja HKMS § 201 lg 4 alusel ei pea vajalikuks neid
korrata. Ringkonnakohus võtab asja materjalide juurde väljavõtte kaebaja tervisekaardist.
Seoses apellatsioonkaebusega märgib ringkonnakohus järgmist.

7.   Ringkonnakohus ei nõustu kaebaja apellatsioonkaebuses esitatud seisukohaga, et kohus
on rikkunud uurimisprintsiipi. Kaebaja ei ole vastu vaielnud sellele, et iga kinnipeetava kohta
oli tagatud 44 cm laiune iste nagu on see tagatud ka konvoeerimisel kasutatavates bussides,
kus on olemas eraldi boksid. Kaebaja on kinnitanud ka seda, et boksides on kasutatavad
samasugused istmed. Halduskohus on õigustatult leidnud, et kaebajale oli saatebussis tagatud
ruum, mis on võrreldav Euroopa direktiiviga reisibussis minimaalselt nõutud ruumiga ja
sellise pindalaga ruumis saatmine ei saa tekitada kaebajale rohkem kannatusi või
ebameeldivusi kui need, mis kinnipidamisega paratamatult kaasnevad. Sellist seisukohta
kinnitab ka Riigikohtu halduskolleegiumi 30.11.2015. a otsus nr 3-3-1-56-15, mille p-des 21-
22 on Riigikohus leidnud, et 0,45 m2 pindalaga bussikong ei ole eraldivõetuna inimväärikust
alandav. Kuigi praegusel momendil ei olnud tegemist kongiga, oli kaebaja kasutuses samas
ulatuses pinda ja seega ka antud juhul on kohaldatavad Riigikohtu seisukohad. EIK
lahenditest ei saa teha järeldust, et on olemas mingisugune absoluutse pindala määratlus,
millest väiksemal on kinnipeetava transportimine õigusvastane. Samuti on halduskohus
õigustatult viidanud ka sellele, et ka tavaelus võib esineda olukordi, kus isiklikus sõidukis või
ka ühistranspordis võib ette tulla, et isikutel võib olla vähe ruumis istumiseks, kuid see ei saa
viia järeldusele, et kinnipeetaval peab olema õigust suuremale ruumile. Kuigi kaebaja on
viidanud sellele, et kohtu järeldus, et saatebussis on sama palju ruumi kui ühistranspordis, on
meelevaldne ja absurdne, siis ei ole ta esitanud ühtki põhjendust, miks annaks alust väita, et
selline kohtu põhjendus ei ole asjakohane. Seega nõustub ringkonnakohus halduskohtuga, et
kaebaja etapeerimine selliste mõõtmetega saatebussis ei ole õigusvastane ja puudub alus
tekitatud mittevaralise kahju eest hüvitise väljamõistmiseks.

8.   Mis puudutab kaebaja väiteid talle tekitatud tervisekahju osas, siis leiab ringkonnakohus,
et need väited tuleb jätta tähelepanuta. Kaebaja ei ole vastustajale esitatud kahju hüvitamise
taotluses väitnud seda, et talle oleks sellise etapeerimisega tekitatud mingi tervisekahju (tl 16).
Seega on vastustaja õigustatult viidanud sellele, et kuna selle väite osas on kaebajal läbimata
kohustuslik kohtueelne menetlus, siis puudub kohtul alus ka selles osas seisukohta võtta.
Pealegi on vastustaja viidanud ka sellele, et kaebaja tervisekaardist nähtuvalt ei ole kaebaja
pärast 16.10.2013 toimunud etapeerimist pöördunud meditsiiniosakonna poole seoses
kaebustega tervise üle seoses etapeerimisega. Ringkonnakohtul puudub alus kahelda
vastustaja sellekohases väites.

9.  Kuna kaebaja apellatsioonkaebus jääb rahuldamata, siis jäävad tema poolt
apellatsioonimenetluses kantud menetluskulud (riigilõiv 30 eurot) HKMS § 108 lg 1 alusel
tema enda kanda.




/allkirjastatud digitaalselt/    /allkirjastatud digitaalselt/    /allkirjastatud digitaalselt/
          Tiina Pappel                    Maili Lokk                         Agu Timmi

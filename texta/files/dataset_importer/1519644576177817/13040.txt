                           KOHTUOTSUS
                                EESTI VABARIIGI NIMEL

Kohus                               Tartu Ringkonnakohus
Kohtukoosseis                       Maili Lokk, Einar Vene, Tanel Saar
Otsuse avalikult                    9. juuni 2016, Tartu
teatavakstegemise aeg ja koht
Haldusasja number                   3-13-70030
Haldusasi                           Mario Simuste kaebus Tallinna Vangla            vastu
                                    mittevaralise kahju hüvitamiseks
Vaidlustatud kohtulahend            Tartu Halduskohtu 14. mai 2015. a otsus
Menetluse alus ringkonnakohtus      Tallinna Vangla apellatsioonkaebus
Asja läbivaatamine                  Kirjalik menetlus
Menetlusosalised                    Kaebaja Mario Simuste
                                    esindaja v.adv abi Marko Tammann
                                    Vastustaja Tallinna Vangla
RESOLUTSIOON
     1.     Rahuldada Tallinna Vangla apellatsioonkaebus.
     2.     Tühistada Tartu Halduskohtu 14. mai 2015. a otsus osas, milles
     halduskohus lahendas Mario Simuste kaebuse mittevaralise kahju hüvitamiseks
     seoses 20. juunist 2012 kuni 29. jaanuarini 2013 Tallinna Vangla kambrites
     ebapiisava isikliku ruumiga. Lõpetada selles osas asja menetlus.
     3.     Tühistada Tartu Halduskohtu 14. mai 2015. a otsus osas, milles
     halduskohus kaebuse osaliselt rahuldas ning Tallinna Vanglalt Mario Simuste
     kasuks mittevaralise kahju hüvitise välja mõistis. Teha selles osas uus otsus,
     millega jätta rahuldamata Mario Simuste kaebus perioodil 19. juuni 2012 kuni
     29. jaanuar 2013 tekkinud mittevaralise kahju rahas hüvitamiseks.
     4.     Jätta Mario Simuste halduskohtus kantud menetluskulud (riigilõiv) 100
     eurot kaebaja enda kanda ning ülejäänud menetluskulud 200 eurot jätta Eesti
     Vabariigi kanda.

 EDASIKAEBAMISE KORD
Otsuse peale võib esitada kassatsioonkaebuse otse Riigikohtule 30 päeva jooksul otsuse
avalikult teatavakstegemise päevast arvates. Kassatsioonkaebuse esitamise viimane päev on
11. juuli 2016.
ASJAOLUD JA MENETLUSE KÄIK
       1.      28. mail 2013 registreeris Tallinna Vangla Mario Simuste kahju hüvitamise
       taotluse, milles ta nõudis 2000 euro hüvitamist perioodil 20. juuni 2012 kuni 29. jaanuar
       2013 Tallinna Vanglas ebainimlikes ja alandavates kinnipidamistingimustes viibimise
       eest. M. Simuste märkis, et Tallinna Vanglas viibimise ajal hoiti teda kambrites, kus
       kinnipeetavale ette nähtud põrandapind oli ebapiisav. Lisaks ei võimaldatud talle
       kambriväliseid tegevusi ning dušši võimaldati kasutada vaid üks kord nädalas viis
       minutit. M. Simuste leidis, et sellega rikuti tema suhtes Euroopa inimõiguste ja
       põhivabaduste kaitse konventsiooni (EIÕK) art-t 3.
       2.     19. juulil 2013 jättis Tallinna Vangla M. Simuste kahju hüvitamise taotluse
       rahuldamata.
       3.      23. juulil 2013 registreeris Tallinna Vangla järjekordse M. Simuste kahju
       hüvitamise taotluse, milles kaebaja märkis, et perioodil 19. juuni 2012 kuni 29. jaanuar
       2013 Tallinna Vanglas viibimise ajal oli ta pidevalt ülerahvastatud kambris ning tal tuli
       diabeetikuna süstida insuliini kambrikaaslaste juuresolekul, mis pani teda teistega
       võrreldes nõrgemasse olukorda. Lisaks ülerahvastatusele suurendasid kaebaja alandust
       veel üldiselt halvad kinnipidamistingimused.
       4.     24. oktoobril 2013 jättis Tallinna Vangla M. Simuste kahju hüvitamise taotluse
       rahuldamata. Kuivõrd kaebaja ei täpsustanud, millised ülejäänud kinnipidamistingimused
       olid halvad, siis ei olnud nende osas vanglal võimalik seisukohta võtta ning hinnati
       üksnes kaebajale insuliini süstimisel tagatud tingimusi Tallinna Vanglas.
       5.      12. novembril 2013 esitas kaebaja halduskohtule kaebuse Tallinna Vangla vastu
       mittevaralise kahju 10 000 euro hüvitamiseks seoses ebapiisava põrandapinna tagamisega
       ja insuliini süstimisega kambrikaaslaste juuresolekul perioodil 19. juuni 2012 kuni 29.
       jaanuar 2013.
Kaebaja väitel tuleneb Euroopa Inimõiguste Kohtu (EIK) praktikast, et kui suhkruhaige
kinnipeetav peab insuliini süstima kambris teiste juuresolekul, on tegemist alandava
kohtlemisega ja muud asjaolud ei ole EIÕK art 3 rikkumise seisukohast määravad (31. mai 2012.
a otsus nr 18364/06 asjas Grzywaczewski vs Poola). Kaebaja hinnangul on Tallinna Vangla
seisukoht, et kaebajal oli võimalik insuliini privaatselt süstida ka WC-s, ekslik ning küüniline.
Ruumis, kus väljutatakse kehalisi jääkained, ei saa tõsimeelselt rääkida meditsiinilise protseduuri
steriilsusest.
Vangistustingimuste osas pidas kaebaja vajalikuks selgitada, et temaga koos viibis kambris 6
inimest. Kaebaja seadis kahtluse alla, kas selline olukord on kooskõlas justiitsministri
30. novembri 2000. a määruse nr 72 „Vangla sisekorraeeskiri“ § 6 lg-s 6 sätestatuga, mille
kohaselt on kinnipeetavale kambris ette nähtud vähemalt 2,5 m2 põrandapinda.
       6.      Tartu Halduskohus rahuldas 14. mai 2015. a otsusega M. Simuste kaebuse
       osaliselt ning mõistis Tallinna Vanglalt M. Simuste kasuks välja seoses ebapiisava
       kambripinna tagamisega Tallinna Vanglas ajavahemikul 19. juuni 2012 kuni 29. jaanuar
       2013 hüvitisena talle tekitatud mittevaralise kahju eest 3000 eurot ja muus osas jättis
       kaebuse rahuldamata.
Halduskohus nõustus kaebajaga, et EIK on lahendis Grzywaczewski vs Poola sedastanud, et kui
suhkruhaige kinnipeetav peab insuliini süstima kambris teiste juuresolekul, on tegemist alandava

                                               2
kohtlemisega ja muud vangistustingimused ei ole EIÕK art 3 rikkumise seisukohast määravad.
Lähtudes eelnevalt viidatud lahendist pidas halduskohus õigusvastaseks ja väärikust alandavaks
olukorda, kui kaebaja pidi suhkruhaigena ajavahemikul 19. juuni 2012 kuni 29. jaanuar 2013, s.o
224 päeva jooksul Tallinna Vanglas viibides süstima insuliini kambris teiste juuresolekul.
Lähtudes EIK praktikast pidas halduskohus muuhulgas õigusvastaseks kaebaja kinnipidamist
158 päeval ajavahemikus 19. juuni 2012 kuni 29. jaanuar 2013, mil kaebajale oli tagatud alla 3
m2 suurune põrandapind.



MENETLUSOSALISTE PÕHJENDUSED RINGKONNAKOHTUS
       7.      Tallinna Vangla esitas 12. juunil 2015 apellatsioonkaebuse, milles ta palub
       tühistada Tartu Halduskohtu 14. mai 2015. a otsus osas, millega kohus rahuldas kaebuse
       osaliselt ning mõistis Tallinna Vanglalt M. Simuste kasuks välja hüvitise 3000 eurot ja
       menetluskulu 100 eurot, ning teha uus otsus, millega jätta kaebus täielikult rahuldamata
       asja uueks läbivaatamiseks saatmata.
Tallinna Vangla hinnangul ei ole halduskohtu otsus selge ja ühemõtteline. M. Simuste on
esitanud halduskohtule kaebuse Tallinna Vangla vastu mittevaralise kahju hüvitamiseks.
Väidetav kahju on kaebajale tekkinud sellega, et ta oli sunnitud endale insuliini süstima teiste
kinnipeetavate nähes ja ebapiisava kambripinnaga. Halduskohtu otsuse resolutsiooni punkti 1
sõnastusest saab Tallinna Vangla aru selliselt, et halduskohus mõistab hüvitise välja üksnes
ebapiisava kambripinnaga seonduvalt ja insuliini süstimisega seonduvalt mitte. Samas otsuse
punktides 20-23 jõuab halduskohus järeldusele, et olukord, kui kaebaja pidi suhkruhaigena
ajavahemikul 19. juuni 2012 kuni 29. jaanuar 2013, s.o 224 päeva jooksul Tallinna Vanglas
vahistatuna viibides süstima insuliini kambris teiste juuresolekul, on õigusvastane ja väärikust
alandav. Vastustajale jääb arusaamatuks, kas insuliini süstimisega seonduva mittevaralise kahju
nõude osas on halduskohus pidanud piisavaks hüvitise õigusvastase tuvastamise fakti iseenesest
või mitte.
Tallinna Vangla hinnangul ei ole tõene kohtuotsuses märgitu, et vaidlust ei ole selles, et
M. Simuste pidi süstima insuliini kambris teiste juuresolekul. Vaidlust ei ole küll selles, et
M. Simuste põeb diabeeti ja vajas Tallinna Vanglas insuliinisüste, kuid vastustaja on
selgesõnaliselt 10. märtsi 2014. a kirjalikus vastuses väljendanud oma seisukohta, et M. Simustel
oli võimalus süsti teha ka privaatselt kambris paiknevas tualetis. Halduskohus ei ole otsuses
vastustaja vastuväidetena insuliini süstimisega seonduvaid vastuväiteid välja toonud ega ka
otsuses põhjendanud, miks ta vastustaja seisukohtadega ei nõustu. Eeltoodust järeldub, et
halduskohus ei ole tõendeid kogumis hinnanud ja on rikkunud põhjendamiskohustust, mis on
oluline menetlusnormide rikkumine. Tallinna Vangla leiab, et kuna M. Simustel oli võimalus end
süstida teistest kinnipeetavatest eraldatuna, ei saa pidada olukorda inimväärikust alandavaks.
       8.     M. Simuste esitas 17. juulil 2015 vastuse Tallinna Vangla apellatsioonkaebusele,
       milles ta palub Tallinna Vangla apellatsioonkaebus rahuldamata jätta ja Tartu
       Halduskohtu 14. mai 2015. a otsus muutmata.
       9.      Tartu Ringkonnakohtu 13. mai 2016. a määrusega, millega ringkonnakohus
       muuhulgas määras kindlaks asja läbivaatamise vormi ja tegi teatavaks läbivaatamise
       üksikasjad, kohustas ringkonnakohus hiljemalt 27. maiks 2016 M. Simustet esitama
       kohtule kaebuse esitamise tähtaja ennistamise põhjendatud taotlus seonduvalt
       ajavahemikul 20. juuni 2012 kuni 29. jaanuar 2013 Tallinna Vangla kambrites ebapiisava
       isikliku ruumiga tekitatud kahju hüvitamise nõudes.


                                              3
Kohtute Infosüsteemist nähtuvalt on M. Simuste esindaja Tartu Ringkonnakohtu 13. mai 2016. a
määruse samal päeval kätte saanud, kuid kaebuse esitamise tähtaja ennistamise taotlust
ringkonnakohtule esitatud ei ole.
RINGKONNAKOHTU PÕHJENDUSED
      10.    Ringkonnakohus leiab, et Tallinna Vangla apellatsioonkaebus tuleb rahuldada.
      11.    Esmalt teeb ringkonnakohus kindlaks, millises osas oli M. Simuste kaebus
      halduskohtule lubatav (I); annab seejärel hinnangu kaebaja kahjuhüvitise nõude
      põhjendatuse kohta (II) ning lahendab viimaks menetlusosaliste taotlused ja jagab
      menetluskulud (III).
                                                 I
      12.     Halduskohtumenetluse seadustiku (HKMS) § 197 lg 1 kohaselt kontrollib
      ringkonnakohus apellatsiooni korras halduskohtu otsuse seaduslikkust ja põhjendatust 
      üksnes apellatsioonkaebusega vaidlustatud ulatuses ning lg 2 kohaselt ei ole
      ringkonnakohus seotud apellatsioonkaebuse õiguslike põhjendustega. Kohtupraktikas on
      selgitatud, et ulatuses, milles esimese astme halduskohtu lahend on vaidlustatud,
      kontrollib ringkonnakohus otsuse seaduslikkust kõigist asja lahendamisel olulistest
      materiaalõiguslikest, protsessuaalsetest ja tõendamisse puutuvatest aspektidest lähtudes
      (Riigikohtu 15. jaanuari 2014. a otsus nr 3317113, p 13.3; 13. novembri 2008. a otsus 
      nr 33126-08, p 11; 11. märtsi 2004. a otsus nr 3-3-1-8-04, p 24; 16. oktoobri 2002. a
      otsus nr 3314102, p 15). Seega on ringkonnakohtul õigus kontrollida, kas halduskohus on
      M. Simuste hüvitamiskaebuse õigesti menetlusse võtnud.
      13.     Hüvitamiskaebusega halduskohtusse pöördumisel näeb vangistusseadus (VangS) §
      1¹ lg 8 ette, et vangla tekitatud kahju hüvitamiseks on kinnipeetaval või vahistatul õigus
      halduskohtu poole pöörduda tingimusel, et kinnipeetav või vahistatu on eelnevalt
      esitanud riigivastutuse seaduses (RVastS) sätestatud korras kahju hüvitamise taotluse
      vanglale ning vangla on taotluse tagastanud või rahuldamata või tähtaegselt läbi
      vaatamata jätnud. Ringkonnakohus leidis 13. mai 2016. a määruses, et vaidlust ei ole
      selles, et M. Simuste on läbinud halduskohtusse esitatud kaebuses sisalduvate kahju
      hüvitamise nõuete osas kohustusliku kohtueelse menetluse, kuid ringkonnakohtu arvates
      võib halduskohus olla menetlenud osaliselt mittetähtaegset kaebust. Ringkonnakohus
      täpsustas, et kuivõrd kaebaja on kohtueelses menetluses esitanud kaebuses sisalduvate
      nõuete osas vanglale kaks kahju hüvitamise taotlust ning need on lahendatud erinevatel
      kuupäevadel, siis eeltoodust tulenevalt on ka erinevate nõuete osas kaebuse esitamise
      tähtaeg erinev.
      14.    Kohtupraktikas on sedastatud, et VangS § 1¹ lg-s 8 toodud kohtueelse menetluse
      läbimise järgselt kohtusse pöördumisele kehtib RVastS § 18 lg-st 2 tulenev 30päevane
      kohtusse pöördumise tähtaeg. Seega peab kinnipeetav või vahistatu kohtusse pöörduma
      hiljemalt 30 päeva jooksul vanglale esitatud taotluse rahuldamata jätmisest. Kaebuse
      tähtaegseks esitamiseks seonduvalt 20. juuni 2012 kuni 29. jaanuar 2013 Tallinna Vangla
      kambrites ebapiisava isikliku ruumiga tekitatud kahju hüvitamise nõudega tuli M.
      Simustel halduskohtusse pöörduda hiljemalt 19. augustil 2013, kuna vangla jättis kahju
      hüvitamise nõude 19. juuli 2013. a otsusega rahuldamata. Seega hakkas 20. juuli 2013
      kaebaja jaoks kulgema 30-päevane hüvitamiskaebusega halduskohtusse pöördumise
      tähtaeg, mis lõppes 19. augustil 2013. Kaebaja on halduskohtule kaebuse, mille nõuab
      muuhulgas mittevaralise kahju hüvitamist vähese isikliku ruumiga seonduvalt, esitanud
      12. novembril 2013. Seega on kaebus esitatud perioodil 20. juuni 2012 kuni 29. jaanuar
      2013 Tallinna Vanglas kambrites vähese isikliku ruumiga seonduvalt halduskohtusse
      mittetähtaegselt.

                                             4
15.    Tartu Ringkonnakohtu 13. mai 2016. a määrusega andis ringkonnakohus kaebajale
võimaluse esitada kaebetähtaja ennistamise taotluse. M. Simuste esindaja on Kohtute
infosüsteemist nähtuvalt määruse 13. mail 2016 kätte saanud, kuid ringkonnakohtule
kaebetähtaja ennistamise taotlust esitatud ei ole.
16.     Tulenevalt HKMS § 71 lg-st 1, kui menetlusosaline lasi mööda seaduses
sätestatud menetlustähtaja, ennistab kohus tähtaja menetlusosalise avalduse alusel, kui
menetlusosaline ei saanud tähtaega järgida mõjuval põhjusel. Kuigi ringkonnakohus
andis kaebajale võimaluse taotleda kaebuse esitamise tähtaja ennistamist seonduvalt 20.
juuni 2012 kuni 29. jaanuar 2013 Tallinna Vangla kambrites ebapiisava isikliku ruumiga
tekitatud kahju hüvitamise nõudega, esitamaks ennistamise aluseks olevad asjaolud ja
nende põhistuse, ei ole kaebaja ringkonnakohtule tähtaja ennistamise taotlust esitanud,
mistõttu ei ole ringkonnakohtule teada põhjuseid, mis takistasid kaebajal eelnimetatud
osas esitada kaebust halduskohtule tähtaegselt. Kuna kaebus on esitatud halduskohtusse
osaliselt mittetähtaegselt, siis on halduskohus võtnud M. Simuste kaebuse ebaõigesti
menetlusse ja teinud otsuse osaliselt mittelubatava kaebuse suhtes.
17.     HKMS § 200 p 5 kohaselt on ringkonnakohtul apellatsioonkaebuse lahendamisel
õigus tühistada määrusega halduskohtu otsus osaliselt või täielikult ja jätta kaebus läbi
vaatamata või lõpetada asja menetlus. HKMS § 152 lg 1 p 2 kohaselt lõpetab kohus
määrusega menetluse kaebetähtaja ületamise korral vastavalt käesoleva seadustiku § 124
lg-le 2. HKMS § 124 lg 2 kohaselt kohus lõpetab määrusega asja menetluse, kui kaebus
on esitatud tähtaega rikkudes ja tähtaeg ei kuulu ennistamisele. HKMS § 155 lg 3 ls 1
kohaselt kui kaebuse jätab läbi vaatamata või menetluse lõpetab kõrgema astme kohus,
tühistab ta ühtlasi määrusega alama astme kohtu lahendi. Kuna Tartu Halduskohus on
menetlenud osaliselt tähtaja rikkumisega esitatud kaebust, siis tühistab ringkonnakohus
halduskohtu otsuse osas, milles halduskohus lahendas M. Simuste kaebuse 20. juuni 2012
kuni 29. jaanuar 2013 Tallinna Vangla kambrites ebapiisava isikliku ruumiga tekitatud
kahju hüvitamise nõudes, ja lõpetab selles osas asja menetluse.
18.     Ringkonnakohus juhib tähelepanu, et ühe päeva, s.o 19. juuni 2012 osas on
kaebaja Tallinna Vangla kambris ebapiisava isiklikuga ruumiga tekitatud kahju
hüvitamise nõude esitanud alles 23. juulil 2013 registreeritud taotluses. Tallinna Vangla
24. oktoobri 2013. a otsusega selles osas seisukohta ei võtnud. Ringkonnakohtu
hinnangul oleks vangla pidanud viidatud otsusega 19. juuni 2012. a osas taotluse
lahendama, kuna 28. mail 2013 registreeritud taotluses on kaebaja nõudnud kahju
hüvitamist perioodi eest, mis algab 20. juunist 2012. Seega on ühe päeva osas M. Simuste
läbinud nõuetekohaselt kohtueelse menetluse ning selles osas on ka kaebus halduskohtule
esitatud tähtaegselt.
                                       II
19.    Tallinna Vangla ei nõustu halduskohtu otsusega osas, millega halduskohus
rahuldas M. Simuste kaebuse ja mõistis kaebaja kasuks välja mittevaralise kahju hüvitise
3000 eurot. Ringkonnakohus nõustub vastustajaga, et Tartu Halduskohtu 14. mai 2015. a
otsus ei ole selge, kuna otsuse resolutsioon ning põhjendused ei kattu täies ulatuses.
Ringkonnakohus on seisukohal, et kuigi halduskohtu otsuse resolutsioonist tuleneb
tõepoolest, et halduskohus on mõistnud hüvitise üksnes seoses ebapiisava põrandapinna
tagamisega, siis halduskohtu otsuse põhjendustest siiski nähtub, et halduskohus on
hinnanud inimväärikust alandavaks ja õigusvastaseks olukorra, kus kaebaja pidi
suhkruhaigena ajavahemikus 19. juuni 2012 kuni 27. jaanuar 2013 Tallinna Vanglas
viibides süstima insuliini kambris teiste juuresolekul (p 23) ning halduskohus on kõiki
asjaolusid kogumis hüvitise määramisel arvesse võtnud (p 38).


                                      5
20.     Kuivõrd ringkonnakohus lõpetas asja menetluse 20. juuni 2012 kuni 29. jaanuar
2013 Tallinna Vangla kambrites ebapiisava ruumiga tekitatud kahju hüvitamise nõudes,
siis saab ringkonnakohus hinnata üksnes seda, kas ainuüksi insuliini süstimine teiste
kinnipeetavate juuresolekul Tallinna Vanglas viibimise ajal 19. juunist 2012 kuni 29.
jaanuarini 2013 on inimväärikust alandav RVastS § 9 lg 1 mõistes. EIK on leidnud, et
inimväärikust alandavaks saab pidada selliseid kannatusi, mis ületasid kinnipidamisega
kaasnevate kannatuste vältimatu taseme. Kinnipidamistingimuste hindamisel tuleb
arvesse võtta kinnipidamistingimuste kumulatiivset mõju ja ajavahemikku, mille jooksul
isikut konkreetsetes tingimustes kinni peeti. Riigikohus on leidnud, et EIKi
seisukohtadest saab lähtuda inimväärikuse alandamise mõiste sisustamisel ka RVastS § 9
lg 1 tähenduses (Riigikohtu 15. märtsi 2010. a otsus nr 33193-09, p 11).
21.     Ringkonnakohus nõustub vastustaja poolt vastuses kaebusele väljatooduga (tl 56),
et EIK on lahendis nr 18364/06 Grzywaczewski vs Poola tuvastanud rikkumise seetõttu,
et vangistustingimused kogumis olid kohtu hinnangul inimväärikust alandavad, sh olid
kambrid ülerahvastatud (vt otsuse p 102). Seega ei tulene viidatud EIKi lahendist, et
insuliini süstimine teiste kinnipeetavate juuresolekul on iseenesest inimväärikust alandav
EIÕK art 3 mõistes. Arvestades et tänapäeval kasutatakse nn insuliinipliiatsid, mis
hõlbustavad insuliini süstimist, siis ei ole ringkonnakohtu hinnangul insuliini süstimine
selline meditsiiniline protseduur, mis võiks ületada kinnipidamisega kaasnevate
kannatuste vältimatu taseme, kui seda teostada teiste kinnipeetavate ees. Ringkonnakohus
soovib selgitavalt märkida, et arvestades Tallinna Vangla kambrites asuvate WCde üldist
halba olukorda, ei nõustu ringkonnakohus vastustajaga, et WC on sobiv koht insuliini
süstimiseks, kuna tegemist on meditsiinilise protseduuriga. Kuigi ringkonnakohus saab
rikkumise tuvastamisel muuhulgas arvestada ka sellega, et 19. juunil 2012 võis olla
kaebajale tagatud liiga vähe põrandapinda, siis on ringkonnakohus seisukohal, et niivõrd
lühike periood ei saa olla määrava tähtsusega selles osas, kas kaebaja kohtlemine oli
inimväärikust alandav või mitte.
22.    Kuivõrd tegemist ei olnud inimväärikuse alandamisega RVastS § 9 lg 1
tähenduses, siis on üks mittevaralise kahju hüvitamise nõude rahuldamise eeldustest
täitmata.
                                       III
23.     Eeltoodud põhjendustel tuleb Tallinna Vangla apellatsioonkaebus rahuldada.
Ringkonnakohus tühistab Tartu Halduskohtu otsuse osas, milles halduskohus lahendas M.
Simuste kaebuse seonduvalt 20. juuni 2012 kuni 29. jaanuar 2013 Tallinna Vangla
kambrites ebapiisava isikliku ruumiga tekitatud kahju hüvitamise nõudes ja lõpetab selles
osas asja menetluse. Halduskohtu otsus tuleb tühistada ka osas, milles halduskohus
kaebuse osaliselt rahuldas ning Tallinna Vanglal M. Simuste kasuks mittevaralise kahju
hüvitise välja mõistis. Ringkonnakohus teeb selles osas uue otsuse, millega jätab
rahuldamata M. Simuste kaebuse perioodil 19. juuni 2012 kuni 29. jaanuar 2013 tekkinud
mittevaralise kahju rahas hüvitamiseks.
24.      HKMS § 109 lg 4 sätestab, et kui kõrgema astme kohus muudab alama astme
kohtu lahendit või teeb lahendi asja uueks arutamiseks saatmata, muudab ta kohtukulude
jaotust. Kuna ringkonnakohus tühistab halduskohtu otsuse väljamõistetud hüvitise osas,
siis tuleb muuta ka kohtukulude jaotust. Tartu Halduskohus rahuldas 18. detsembri 2013.
a määrusega M. Simuste menetlusabi taotluse osaliselt ja kohustas kaebajat tasuma
riigilõivu 100 eurot, mis tasuti 30. detsembril 2013 (tl 38). Apellatsiooniastmes kaebajal
täiendavaid menetluskulusid ei tekkinud. Tallinna Vangla oli apellatsiooniastmes
riigilõivu tasumisest HKMS § 104 lg 10 alusel vabastatud. Tartu Halduskohus mõistis 14.
mai 2015. a otsusega Tallinna Vanglalt M. Simuste kasuks HKMS § 108 lg 1 alusel välja

                                       6
      menetluskulu 100 eurot. Arvestades ringkonnakohtu lahendit, millega jäi M. Simuste
      kaebus lõppkokkuvõttes rahuldamata, tuleb menetluskulude jaotust muuta. HKMS § 118
      lg 3 sätestab, et kui menetlusabi saaja on kohustatud hüvitama menetluskulud ja
      vastaspoolelt neid tema kasuks välja ei mõisteta, jätab kohus menetluskulud riigi kanda.
      Ringkonnakohus jätab seetõttu M. Simuste halduskohtus kantud menetluskulud (riigilõiv
      100 eurot) HKMS § 108 lg 1 alusel kaebaja enda kanda. Riigilõiv (200 eurot), mille
      tasumisest oli kaebaja halduskohtus vabastatud, jääb HKMS § 118 lg 3 alusel Eesti
      Vabariigi kanda.




       Maili Lokk                     Einar Vene                     Tanel Saar
allkirjastatud digitaalselt       allkirjastatud digitaalselt      allkirjastatud digitaalselt




                                             7

                              KOHTUMÄÄRUS
Kohus                              Tallinna Halduskohus

Kohtunik                           Aili Maasik

Määruse tegemise aeg ja koht       09.06.2016, Tallinn

Haldusasja number                  3-16-721, 3-16-723, 3-16-724, 3-16-725, 3-16-727, 3-16-728,
                                   3-16-730, 3-16-731, 3-16-732

Haldusasi                          Politsei- ja Piirivalveameti taotlus isikute kinnipidamiskeskuses
                                   kinnipidamise tähtaja pikendamiseks

Menetlusosalised                   Taotluse esitaja — Politsei- ja Piirivalveamet, esindaja Lii
                                   Mahlberg

                                   Isikud, kelle suhtes taotletakse haldustoiminguks loa andmist —
                                   V. L. V., N. D. V., D. D. N., H. M. N., T. H. P., K. T. T., V. N.
                                   L.,
                                   V. T. P., B. D. D.

Kohtuistungi toimumise aeg         09.06.2016

Resolutsioon                       Pikendada V. L. V., N. D. V., D. D. N., H. M. N., T. H. P., K.
                                   T. T., V. N. L., V. T. P., B. D. D. kinnipidamiskeskuses
                                   kinnipidamise tähtaega kuni nende väljasaatmiseni Eesti
                                   Vabariigist, kuid mitte kauemaks kui 09.10.2016 (k.a).

Edasikaebamise kord                Määruse peale võib esitada määruskaebuse 15 päeva jooksul
                                   määruse kättesaamisest arvates. Määruskaebus tuleb esitada
                                   Tallinna Ringkonnakohtule Tallinna Halduskohtu kaudu.


ASJAOLUD JA MENETLUSE KÄIK
1. Politsei- ja Piirivalveamet (PPA) esitas Tallinna Halduskohtule 08.06.2016 taotlused saada luba V.
L. V., N. D. V., D. D. N., H. M. N., T. H. P., K. T. T., V. N. L., V. T. P., B. D. D.
kinnipidamiskeskuses kinnipidamise tähtaja pikendamiseks nelja kuu võrra väljasõidukohustuse ja
sissesõidukeelu seaduse (VSS) § 15 lõike 1, lg 2 punktide 1 ja 3 ning § 25 alusel, kuna leebemate
järelevalvemeetmete kohaldamine ei ole põgenemise ohu tõttu võimalik.
2. Taotluste kohaselt pidas PPA 12.04.2016 Põlva maakonnas Kanepi vallas, Jõksi külas kinni
üksteist isikut, kes osutusid Vietnami Sotsialistliku Vabariigi kodanikeks. Teiste hulgas ka V. L. V.,
N. D. V., D. D. N., H. M. N., T. H. P., K. T. T., V. N. L., V. T. P., B. D. D.. Kõiki kinnipeetud
isikuid kahtlustatakse ebaseaduslikus piiriületuses. Isikud võeti 12.04.2016 ebaseaduslikult viibivate
isikutena arvele ning igaühele neist vormistati ettekirjutus Eestist lahkumiseks (koheselt
sundtäidetav) ja kohaldati sissesõidukeeld viieks aastaks isiku lahkumiskohustuse täitmise päevast
alates.
Isikutel V. L. V., N. D. V., D. D. N., H. M. N., T. H. P., V. N. L., V. T. P. ja B. D. D. olid kaasas
kehtivad Vietnami Sotsialistliku Vabariigi passid. Isikul K. T. T. puudus isikuttõendav dokument
ning isik tuvastati tema enda ütluste järgi.
3. Tartu Halduskohtu 13.04.2016 määrusega asjades nr 3-16-721, 3-16-723, 3-16-724, 3-16-725,
3-16-727, 3-16-728, 3-16-730, 3-16-731, 3-16-732 lubati isikud kuni kaheks kuuks paigutada
kinnipidamiskeskusesse.
4. PPA on seisukohal, et kõigi nimetatud isikute jätkuvaks kinnipidamiseks esineb VSS § 15 lg 2
punktidest 1 ja 3 tulenevad alused, kuni nende väljasaatmiseni. Ebaseaduslik riiki sisenemine viitab
sellele, et isikud on valmis õigusrikkumiseks majandusliku olukorra parandamise eesmärgil ning
puudub põhjus arvata, et sarnast käitumist tulevikus välditaks. VSS § 68 punktiga 8 sätestatakse
eeldus, et põgenemise oht esineb, kui välismaalane on kinni peetud Eesti piiri ebaseaduslikul
ületamise tõttu ning ta ei ole saanud luba või õigust Eestis viibida. PPA on kindlaks teinud, et isikud
olid grupis koos kümne teise isikuga sisenenud ebaseaduslikult Eesti Vabariiki Venemaa
Föderatsioonist. Põgenemisohu olemasolule lisab kaalu ka fakt, et isikute reisi sihtriigiks oli Poola
Vabariik või Saksamaa, kus isikud lootsid leida tööd, et parandada oma majanduslikku olukorda.
Eelpool nimetatud faktidest võib järeldada, et isikute vabaduses viibides ei ole välistatud, et isikud
põgenevad Eesti Vabariigist Poola või Saksamaale, mis oli nende reisi sihtriigiks.
Isikute puhul ei ole võimalik VSS § 10 lõikes 2 sätestatud järelevalvemeetmeid kohaldada, sest
isikutel puudub igasugune seos Eesti Vabariigiga. Isikutel ei ole Eestis lähedasi ega lähisugulasi,
puudub viibimiskoht. Sellest tulenevalt ei ole võimalik kohaldada leebemaid järelevalvemeetmeid
asendamaks kinnipidamiskeskuses viibimist lahkumiskohustuse täitmiseks.
Isikute väljasaatmismenetlus on hetkel pooleli. Isikutega kas on läbi viidud või viiakse läbi
intervjuusid selgitamaks isikute meelsust väljasaatmise osas, isikute (v. a K. T. T.) dokumendid on
edastatud väljasaatmisi korraldavale operatiivüksusele. Isikute V. L. V., N. D. V., D. D. N., H. M. N.,
T. H. P., V. N. L., V. T. P. ja B. D. D. väljasaatmine ei ole perspektiivitu, kuna isikutel on olemas
kehtiv reisidokument ning vastu võttev riik. Ka K. T. T. väljasaatmist ei ole põhjust pidada
perspektiivituks, kuna PPA on taotlenud Vietnami Sotsialistliku Vabariigi Suursaatkonnalt isiku
dokumenteerimist. Vastust PPA taotlusele käesolevaks ajaks tulnud ei ole.
Viimane isikute väljasaatmine Vietnami Sotsialistlikku Vabariiki toimus 31.05.2016 ning järgmine
on planeeritud 09.06.2016. PPA tegeleb aktiivselt isikute tagasisaatmisega Vietnamisse.
5. Kohtuistungil jäi PPA esindaja taotluste juurde.
6. Isikud ei vaielnud 09.06.2016 kohtuistungil taotlusele vastu.


PÕHJENDUSED
7. VSS § 2 lõike 1 kohaselt peab välismaalasel olema Eestis viibimiseks seaduslik alus ning ilma
seadusliku aluseta on välismaalasel keelatud Eestis viibida. V. L. V., N. D. V., D. D. N., H. M. N., T.


                                                  2
H.            P.,             K.            T.           T.,            V.      N.           L.,
V. T. P., B. D. D. ei oma Eestis viibimiseks välismaalaste seaduse (VMS) § 43 lõikes sätestatud
seaduslikku alust. Isikutele on tehtud lahkumisettekirjutused, mis on kehtivad.
8. VSS § 25 lõike 1 kohaselt pikendab halduskohus PPA taotlusel väljasaadetava
kinnipidamiskeskuses kinnipidamise tähtaega kuni nelja kuu kaupa, kuid kõige kauem kuueks kuuks
väljasaadetava kinnipidamise päevast arvates, kui esinevad VSS § 15 lõikes 2 sätestatud alus ja lõikes
1 nimetatud põhimõtted. VSS § 15 lõikest 1 tuleneb, et välismaalast võib kinni pidada sama
paragrahvi lõikes 2 sätestatud alusel, kui VSS-s sätestatud järelevalvemeetmeid ei ole võimalik
tõhusalt kohaldada. Kinnipidamine peab olema kooskõlas proportsionaalsuse põhimõttega ning
kinnipidamisel peab arvestama igal üksikjuhtumil välismaalasega seotud olulisi asjaolusid. VSS § 15
lõikes 2 sätestatakse, et välismaalast võib kinni pidada, kui VSS-s sätestatud järelevalvemeetmete
kohaldamine ei taga lahkumiskohustuse täitmise tulemuslikkust ning eelkõige juhul, kui: 1) esineb
välismaalase põgenemise oht; 2) välismaalane ei täida kaasaaitamiskohustust või 3) välismaalasel
puuduvad tagasipöördumiseks vajalikud dokumendid või nende hankimine vastuvõtvast või
transiidiriigist viibib.
9. Kohus leiab, et isikute kinnipidamiskeskuses kinnipidamine on kooskõlas VSS § 15 lõikega 1 ning
selleks esineb VSS § 15 lg 2 punktis 1 sätestatud alus, kuna VSS § 68 punkti 8 kohaselt esineb
välismaalase põgenemise oht muuhulgas juhul, kui välismaalane on kinni peetud Eesti välispiiri
ebaseadusliku ületamise tõttu ning ta ei ole saanud luba või õigust Eestis viibida. Isikud ületasid Eesti
Vabariigi piiri ebaseaduslikult, omamata Eestis Viibimiseks seaduslikku alust. Kohtu hinnangul ei
ole tegemist seaduskuulekate inimestega, kelle puhul võiks eeldada, et nad väljasaatmismenetlusest
kõrvale ei hoia. Arvestades ka seda, et isikute sihtriigiks oli kas Poola või Saksamaa, tuleb isikute
põgenemise ohtu pidada võimalikuks.
10. VSS § 10 lõikes 2 sätestatud järelevalvemeetmed ei oleks käesoleval juhul piisavad muuhulgas
seetõttu, et isikutel puudub Eestis igasugune viibimiskoht. Kuigi asjaolu, et isikutel ei oleks Eestis
kuhugi minna, ei saa olla neilt vabaduse võtmise aluseks, takistaks see ilmselgelt
järelevalvemeetmete kohaldamist, kuna VSS § 10 lõikes 2 sätestatud järelevalvemeetmed on oma
iseloomult valdavalt niisugused, mis eeldavad püsiva elukoha olemasolu Eestis.
11. Isikute väljasaatmist kohus perspektiivituks ei pea. Isikutel, v.a K. T. T., on olemas kehtivad
passid ning seega on tõsikindlalt tuvastatud nende identiteet ja kodakondsus. Kohtul ei ole põhjust
pidada perspektiivituks ka K. T. T. väljasaatmist, kuivõrd isiku dokumenteerimiseks on PPA vastava
taotluse esitanud ning menetlus on pooleli. Puuduvad andmed selle kohta, et isikute kinnipidamine
kinnipidamiskeskuses oleks vastuolus nende turvalisuse või tervisekaitse kaalutlustega. Kohus peab
isikute kinnipidamiskeskuses kinnipidamist proportsionaalseks, arvestades, et muud võimalused
nende üle efektiivse järelevalve teostamiseks puuduvad. Kohtu hinnangul on VSS § 25 lõike 1
eeldused V. L. V., N. D. V., D. D. N., H. M. N., T. H. P., K. T. T., V. N. L.,
V. T. P., B. D. D. suhtes praegusel juhul täidetud ning on põhjendatud nende kinnipidamiskeskuses
kinnipidamise tähtaja pikendamine isikute väljasaatmiseni, kuid mitte kauemaks kui neljaks kuuks.
(allkirjastatud digitaalselt)
Aili Maasik
kohtunik




                                                   3

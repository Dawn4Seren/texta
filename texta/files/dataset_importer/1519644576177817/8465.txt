                           KOHTUOTSUS
                               EESTI VABARIIGI NIMEL

 Kohus                                Tallinna Ringkonnakohus
 Kohtukoosseis                        Eesistuja Villem Lapimaa, liikmed Oliver Kask ja Ruth
                                      Plaks
 Otsuse tegemise aeg ja koht          26.08.2016, Tallinn
 Haldusasja number                    3-15-2725
 Haldusasi                            JM kaebus Vabariigi Valitsuse 30.09.2015 korralduse nr
                                      408 tühistamiseks
                                      MS kaebus Vabariigi Valitsuse 30.09.2015 korralduse
                                      nr 411 tühistamiseks
 Menetlusosalised                     Kaebaja I – JM
                                      Kaebaja II – MS
                                      Vastustaja – Vabariigi Valitsus, volitatud esindaja
                                         Indrek Kilk
                                      Kolmas isik – Tallinna linn, volitatud esindaja Neeme
                                         Mozolev
 Vaidlustatud kohtulahend             Tallinna Halduskohtu 25.01.2016 otsus
 Menetluse alus ringkonnakohtus       JM ja MS apellatsioonkaebused
 Asja läbivaatamine                   Kirjalik menetlus

RESOLUTSIOON
1.   Jätta JM ja MS apellatsioonkaebused rahuldamata.
2. Muuta Tallinna Halduskohtu 25.01.2016 otsuse haldusasjas nr 3-15-2725 põhjendusi,
asendades need ringkonnakohtu otsuse põhjendustega. Muus osas jätta kohtuotsus
muutmata.
3.   Apellantide apellatsiooniastme menetluskulud jätta nende endi kanda.


EDASIKAEBAMISE KORD
Otsuse peale võib Riigikohtule esitada kassatsioonkaebuse 30 päeva jooksul otsuse avalikult
teatavakstegemisest arvates, s.o hiljemalt 26.09.2016.
Vastuseks kassatsioonkaebusele võib teine menetlusosaline esitada vastukassatsioonkaebuse
14 päeva jooksul kassatsioonkaebuse vastukassatsioonkaebuse esitajale kättetoimetamisest
arvates või ülejäänud kassatsioonitähtaja jooksul, kui see on pikem kui 14 päeva (HKMS § 215
lg 3).
                                                                                       3-15-2725

Kui kassaator soovib asja arutamist kohtuistungil, tuleb seda kassatsioonkaebuses märkida,
vastasel korral eeldatakse, et ta on nõus asja lahendamisega kirjalikus menetluses (HKMS § 213
lg 1 p 5). Sõltumata kohtuistungi soovi märkimisest võib Riigikohus kassatsioonkaebuse läbi
vaadata kirjalikus menetluses, kui ta ei pea istungi korraldamist vajalikuks (HKMS § 223 lg 1).
Kui menetlusosaline soovib kassatsioonkaebuse esitamiseks saada menetlusabi, tuleb tal selleks
esitada Riigikohtule taotlus. Menetlusabi taotluse esitamine ei peata menetlustähtaja kulgemist
(HKMS § 116 lg 5) ning kassatsioonitähtaja järgimiseks peab menetlusabi taotleja tegema
tähtaja kestel ka menetlustoimingu, mille tegemiseks ta menetlusabi taotleb, eelkõige esitama
kassatsioonkaebuse (HKMS § 116 lg 6).

ASJAOLUD JA MENETLUSE KÄIK
1. Haabersti Vene Gümnaasiumi ja Tallinna Tõnismäe Reaalkooli hoolekogud otsustasid
valida koolide gümnaasiumiosa õppekeeleks vene keele ning tegid vastavalt 17.01.2014 ja
27.10.2014 sellekohase ettepaneku Tallinna Linnavolikogule. Tallinna Linnavolikogu taotles
13.11.2014 otsusega nr 168 „Taotluse esitamine Vabariigi Valitsusele Tallinna Linnamäe Vene
Lütseumi, Haabersti Vene Gümnaasiumi, Tallinna Kesklinna Vene Gümnaasiumi, Tallinna
Tõnismäe Reaalkooli ja Tallinna Mustjõe Gümnaasiumi gümnaasiumide õppekeele kohta“ luba
kasutada muu hulgas Haabersti Vene Gümnaasiumi ja Tallinna Tõnismäe Reaalkooli
gümnaasiumiastmes õppekeelena vene keelt. Otsuse tegemise aluseks märgiti põhikooli- ja
gümnaasiumiseaduse (PGS) § 21 lg 3 ning koolide hoolekogude ettepanekud.
2. Vabariigi Valitsus keeldus 30.09.2015 korraldusega nr 408 “Haabersti Vene
Gümnaasiumile venekeelseks õppeks loa andmisest keeldumine” ja korraldusega nr 411
“Tallinna Tõnismäe Reaalkoolile venekeelseks õppeks loa andmisest keeldumine” andmast
luba kasutada kooli gümnaasiumiastmes õppekeelena vene keelt.
3. JM esitas Tallinna Halduskohtule kaebuse Vabariigi Valitsuse 30.09.2015 korralduse nr
408 tühistamiseks ning MS esitas kaebuse Vabariigi Valitsuse 30.09.2015 korralduse nr 411
tühistamiseks. Tallinna Halduskohus liitis kaebused ühte menetlusse. Kaebuste põhjendused
olid kokkuvõtvalt järgmised.
Kaebajate alaealised lapsed õpivad vastavalt Haabersti Vene Gümnaasiumi 1. klassis ning
Tallinna Tõnismäe Reaalkooli 3. ja 5. klassis. Laste õppekeeleks mõlemas koolis on nende
emakeel – vene keel – ning kaebajad soovivad, et lapsed jätkaks gümnaasiumiastmes õpinguid
samas koolis ja enda emakeeles. Kaebajad on seisukohal, et lapsed peavad saama keskhariduse,
jätkamaks õpinguid kõrgkoolis. Kaebajate perede jaoks ei ole koolide vahetamine vastuvõetav.
Haabersti Vene Gümnaasium asub kaebaja I kodu lähedal ning lapse jaoks on parim õppida
kodulähedases koolis, kuna see säästab aega õppimiseks ja puhkamiseks. Arvestades, et
Tallinna Tõnismäe Reaalkool on riigieksamite tulemuste põhjal parim vene kool Eestis, soovib
kaebaja II, et tema lapsed jätkaks seal kooliteed ka gümnaasiumis. Kaebajad valisid Haabersti
Vene Gümnaasiumi ja Tallinna Tõnismäe Reaalkooli veel põhjusel, et mõlemad koolid on kolm
korda taotlenud luba vene õppekeele säilitamiseks gümnaasiumiastmes. Sellisena rikuvad
vaidlusalused korraldused kaebajate alaealiste laste emakeelelist enesesäilitamist ja identiteeti,
mis on põhiseaduslikud väärtused, õigust rahvuskuuluvuse säilitamisele ja haridusele. Samuti
rikutakse kaebajate otsustusõigust määrata oma alaealiste laste emakeelelist enesesäilitamist ja
identiteeti. 5. klassis õppiva lapse vanema kaebeõigust mööndi haldusasjas 3-12-422.
PGS § 21 lg 3, mille kohaselt on gümnaasiumi õppekeeleks eesti keel, on vastuolus põhiseaduse
§ 37 lg 4 teise lausega, mille kohaselt valivad rahvusvähemuse õppeasutuses õppekeele
õppeasutused. Arvestades, et üldine koolikohustus tagab ühiskonna homogeensuse miinimumi
ning riik ei võimalda muukeelsetel elanikel valida õppekeeleks enda emakeelt, võib ühiskonna

                                                                                            2(12)
                                                                                      3-15-2725

homogeensus kaduda: homogeensed on keskharidusega eestikeelsed elanikud, samas kui vene
rahvusest isikud võivad jääda põhiharidusega. Esineda võib vastuolu PS §-ga 49, kuna haridus
on oluliseks vahendiks rahvusliku identiteedi säilitamisel. Rahvusvähemusele emakeelse
keskhariduse võimaldamata jätmisega loob riik võimaluse rahvusliku identiteedi kaotamiseks.
Sellisena võib see endast kujutada sundassimileerimise vahendit. Kui eksisteerib piisav arv
õpilasi, mis tagab kooli otstarbeka ülalpidamise, ja selline õppeasutus on otsustanud valida
õppekeeleks muu keele peale riigikeele, on nii riigil kui kohalikul omavalitsusel kohustus seda
valikut aktsepteerida ja kooli ülal pidada. Põhiseaduse kohaselt kuulub õppekeele valiku
pädevus nii põhi- kui keskastmes õppeasutusele, mitte Vabariigi Valitsusele. Vähemusrahvuste
õppeasutusteks ei saa olla ainult eraõiguslikud õppeasutused. Nii oleks 40% Tallinna elanikele
keskharidus ette nähtud vaid tasulisena.
Haabersti Vene Gümnaasium ja Tallinna Tõnismäe Reaalkool on vähemusrahvuse
õppeasutused, kuna mõlemas koolis õppivad mitte-eestlased on Eestis rahvusvähemus.
Argument riigikeele kaitsevajaduse kohta ei ole põhjendatud, kuna munitsipaalkoolis kasutatav
õppekeel ei sea kahtluse alla riigikeelt, eestikeelset asjaajamist ning õigust saada eestikeelset
õpetust. PS § 37 lg 4 teises lauses sätestatud vähemusrahvuse õppeasutuse mõistet ei saa
sisustada vähemusrahvuse kultuurautonoomia seadusega (VRKAS), kuna see on alama astme
seadus ja võeti vastu oluliselt hiljem kui põhiseadus. Veelgi enam, põhiseadus ja VRKAS
räägivad erinevatest õppeasutustest. Vähemusrahvuse kool PS § 37 lg 4 mõistes on iga kool,
kus õpivad mitte-eestlased.
PGS § 21 lg 3 ja PS § 37 lg 4 puhul tekib küsimus ka õigusselgusest, kuna ei selgu, mis
kaalutlustel võib Vabariigi Valitsus loa anda. PGS § 21 lg 3 kohaselt peab Vabariigi Valitsus
andma loa, kaalumata vastupidist otsustust, kui kooli hoolekogu on teinud kooli arengukavast
lähtudes vastava ettepaneku volikogule ning volikogu on esitanud Vabariigi Valitsusele vastava
taotluse. Andmata luba kasutada Haabersti Vene Gümnaasiumi ja Tallinna Tõnismäe
Reaalkooli gümnaasiumiastmes õppekeelena vene keelt, tegi Vabariigi Valitsus olulise
kaalutlusvea: vaidlusalustes korraldustes keskendutakse eesti õppekeele kasutamise
võimalikkusele ja ei kaaluta, mis asjaoludel lubada gümnaasiumiastmes vene õppekeelt.
PGS § 21 lg 3 rikub vahekorda riigi ja KOV pädevuste vahel, sätestades volikogule üksnes
võimaluse taotleda gümnaasiumiastmes muukeelseks õppeks luba Vabariigi Valitsuselt. Loa
andmise otsustab Vabariigi Valitsus halduse üksikakti, mitte seaduse alusel. Arvestades, et
Vabariigi Valitsuse otsustuse eest vastutab KOV, sekkutakse KOV autonoomiasse ja rikutakse
vastutuse põhimõtet. Hariduse andmine on jagatud riigi ja KOV vahel. Munitsipaalkoolide
õppekorraldus, sh õppekeele valik, on kohaliku elu küsimus, kuna see puudutab konkreetset
kooli KOV haldusterritooriumil ning samal territooriumil elavat kohalikku kogukonda.
Arvestades, et Eesti koolid jagunevad munitsipaalkoolideks, riigikoolideks ja erakoolideks, on
munitsipaalkoole puudutavad küsimused kohaliku elu küsimused. Veelgi enam, KOV-id
peavad munitsipaalkoole üleval, korraldavad seal õpet ning koolid alluvad KOV-ile, sh on
KOV ülesandeks munitsipaalkoolis tasuta hariduse andmine. Tuleb tähele panna, et PGS § 21
asub peatükis „Õppekorraldus“. Seejuures leidis Riigikohtu halduskolleegium asjas 3-3-1-52-
13 põhjendamatult, et õppekeele valik munitsipaalgümnaasiumis on riigielu, mitte kohaliku elu
küsimus. Arvestades, et otsust ei teinud Riigikohtu põhiseaduslikkuse järelevalve kolleegium,
jäi PGS § 21 lg 3 põhiseaduspärasus kohaliku omavalitsuse põhiseadusliku garantii aspektist
kohtulikult kontrollimata. PGS § 21 lg 3 rikub KOV autonoomia põhimõtet nii vormiliselt kui
sisuliselt, kuivõrd kohaliku omavalitsuse korralduse seaduses (KOKS) sätestatud kohaliku
omavalitsuse mõiste kasutab sõnu „iseseisvalt“, „lõplikult“ ja „seaduse alusel“. PS § 37 lg 2 ja
KOKS § 6 lg 2 alusel kuulub munitsipaalkoolide ülalpidamine KOV pädevusse ja seda ei tohi
delegeerida valitsusasutustele. Veelgi enam, Euroopa kohaliku omavalitsuse harta artikkel 4 lg
3 sätestab, et pädevuste konfliktis riigielu ja kohaliku elu küsimuste vahel tuleb eelistada


                                                                                           3(12)
                                                                                      3-15-2725

küsimuste lahendamist kodanikule kõige lähemal, s.o KOV-s. Vastuolu tõttu põhiseadusega,
tuleb PGS § 21 lg 3 kohaldamata jätta ning vaidlusalused korraldused tühistada.
Vaidlusaluste korraldustega koheldakse erinevalt vene- ja saksakeelse gümnaasiumiosaga
koole, soodustades edasiõppimist Saksamaal ja mitte vene keelt kõnelevates maades.
Riikidevaheline koostööleping ei saa sellist vahetegemist õigustada. Ühesuguse eesti keele
nõude kehtestamine eesti ja vene õpilastele on diskrimineeriv, kuna vene lapsed valdavad eesti
keelt halvemini kui eesti lapsed.
Samuti on korraldused vastuolus vähemusrahvuste kaitse raamkonventsiooni art 4 p-ga 1 ja art
12 p-ga 3; regionaal- või vähemuskeelte Euroopa harta artikliga 8 c; ÜRO majanduslike,
sotsiaalsete ja kultuurialaste õiguste rahvusvahelise pakti art 13 lg-ga 2 b; ÜRO lapse õiguste
konventsiooni art 2 p-ga 1 ja art 28 lg-ga 1 b; ÜRO rahvusvähemuste, religioossete vähemuste
ja keelevähemuste deklaratsiooni artikliga 4; OSCE inimarengu Kopenhaageni konverentsi
dokumendi artikliga 34; Haagi soovituste p-dega 13–14; UNESCO konventsiooni hariduses
esineva diskrimineerimise vastu artiklitega 1, 5 lg 1 c ja 4 a; ÜRO rassilise diskrimineerimise
kõrvaldamise komitee lõppjäreldustega Eesti 10. ja 11. perioodilise aruande kohta; ja Euroopa
Inimõiguste Kohtu (EIK) lahendiga asjas Küpros v. Türgi. Lisaks peavad Vabariigi Valitsuse
ja Venemaa Föderatsiooni Valitsuse vahelise haridusalase koostöö kokkuleppe kohaselt looma
lepingupooled isikutele, kelle etniline kodumaa asub teise riigi territooriumil, haridusalaste
vajaduste rahuldamiseks vastavad tingimused.
Uuringute kohaselt valmistab eestikeelsele aineõppele üleminek õpilastele suuri raskusi ning
see probleem on olemas ka Haabersti Vene Gümnaasiumis ja Tallinna Tõnismäe Reaalkoolis:
ei ole piisavalt õpetajaid, kes valdaks eesti keelt C1 tasemel ning õpilased ei valda eesti keelt
B1 tasemel, kuigi eesti keeles õppimiseks peaksid nad valdama keelt vähemalt B2 tasemel.
Eestikeelsele aineõppele üleminekut gümnaasiumiastmes vastustab ka avalik arvamus. Samuti
kannatab ülemineku tõttu õpilaste akadeemiline võimekus ning koolidel kaob võimalus
arendada oma erisusi, kuivõrd eesti keele omandamise eesmärgid ja kriteeriumid ei ole piisavalt
selged ja konkreetsed.

4. Vabariigi Valitsus vaidles kaebustele vastu ning palus jätta need rahuldamata.
Vaidlusalused korraldused ei riku kaebajate subjektiivseid õigusi, kuna kaebajate lapsed ei õpi
kummagi kooli gümnaasiumiastmes. Kaebust tuleb seega vaadelda muude isikute õiguste
kaitseks esitatud kaebusena. Kuivõrd kaebuse saab esitada üksnes oma õiguste kaitseks kaebuse
esitamise hetke seisuga, ei ole kaebajatel halduskohtusse pöördumise õigust. Isegi kui jaatada
kaebeõigust, on täna võimatu hinnata, kas kaebajate lapsed jätkavad tulevikus õpinguid sama
kooli gümnaasiumiastmes, kuivõrd gümnaasiumiõppes õppimine eeldab eelnevalt seaduses
sätestatud tingimuste täitmist ja konkreetse gümnaasiumi vastuvõtukonkursi edukat läbimist.
Veelgi enam, Eestis on 187 kooli, kus on võimalik omandada keskharidust.
Eestikeelse üldkeskhariduse põhjendatust kinnitab põhiseaduse kommenteeritud väljaanne. PS
§ 37 lg-st 4 tuleneb avalikule võimule kohustus tagada üksnes eestikeelne õpetus. Selle sätte
kohaselt ei ole riigi- ja munitsipaalkoolidel õigust ise otsustada, millises keeles õppetööd
korraldada. Sama sätte teist lauset tuleb tõlgendada viisil, mille kohaselt ei või avalik võim
takistada vähemusrahvustel oma õppeasutusi moodustamast ning enda valitud keeles haridust
korraldamast. Seda tõlgendust toetavad PS § 6, § 21 ja § 52 lg 2.
Munitsipaalkool, kus õpilaste enamuse emakeeleks ei ole riigikeel ja rahvuskuuluvus ei ole
eestlased, ei ole vähemusrahvuse õppeasutus. VRKAS § 25 sätestab sõnaselgelt, et
vähemusrahvuse kooli (klassi) avamine ja selle töö korraldamine toimub erakooliseadusega
sätestatud korras. Haabersti Vene Gümnaasiumi ega Tallinna Tõnismäe Reaalkooli puhul pole



                                                                                           4(12)
                                                                                     3-15-2725

tegemist vähemusrahvuse liikmete moodustatud ja peetava õppeasutusega, mille avamine ja töö
toimub vastavalt erakooliseadusele.
Riigikohus on leidnud, et PGS § 21 lg 3 ei ole vastuolus kohaliku omavalitsuse autonoomiaga.
Eesti Vabariigi territooriumil kasutatav keel on riigielu küsimus. Isegi kui käsitada õppekeele
valiku küsimust kohaliku elu küsimusena, võib Vabariigi Valitsus selle üle otsustada, kuivõrd
PS § 154 lg 1 allub lihtsale seadusereservatsioonile. Vastustaja nõustub Riigikohtu seisukohaga
asjas 3-3-1-52-13, et munitsipaalkooli õppekeele määramine on riigielu küsimus. Kohalikul
omavalitsusel ei ole õigust otsustada gümnaasiumi õppekeele üle ega nõuda
munitsipaalgümnaasiumis venekeelse õppe säilitamist.
Luba kasutada gümnaasiumiastmes vene õppekeelt on erand, mille tegemiseks peavad olema
kaalukad põhjused. Arvestades Riigikohtu otsust asjas 3-3-1-52-13, oli Vabariigi Valitsuse
kaalutlusotsus õiguspärane.
Erinev kohtlemine saksa- ja venekeelse gümnaasiumiosaga koolide vahel on õigustatud.
Tallinna Saksa Gümnaasiumi saksakeelses osakonnas ei õpita saksa keeles emakeelena. Seega
ei ole küsimuse all nende õpilaste integreerimine Eesti ühiskonda ega vajaduses tagada neile
võimalus jätkata haridusteed Eesti kõrgkoolides. Kuna tegemist on võrreldamatute gruppidega,
ei saa rääkida ebavõrdsest kohtlemisest. Samuti puudub saksa keele kontekstis vajadus kaitsta
eesti keelt. Eesti ja Saksa valitsuste vahel on sõlmitud koostööleping, et luua eesti õpilastele
soodsad võimalused haridustee jätkamiseks Saksamaa Liitvabariigi ülikoolides. Lepingu
kohaselt on Eestil lausa kohustus luua ühes või kahes koolis saksa õppekeelega osakonnad.
Vaidlusalused korraldused ei ole vastuolus rahvusvahelise õiguse normide ega põhimõtetega.
Võõrkeelte kasutamine munitsipaalkoolides on ammendavalt reguleeritud põhiseaduse ja teiste
õigusaktidega, mistõttu puudub kaebajatel vajadus tugineda rahvusvahelisele õigusele. Ka EIK
praktika kohaselt ei kätke õigus haridusele õigust nõuda haridust muus keeles peale riigikeele.
Ka lapse õiguste konventsioon sätestab vaid õiguse haridusele. Riik pingutab, et anda
samaväärne haridus nii eesti kui vene lastele. Haagi soovitused ei ole Eestile siduvad. Samas
on nii Haabersti Vene Gümnaasiumi kui Tallinna Tõnismäe Reaalkooli gümnaasiumiastmes
kuni 40% ulatuses tagatud venekeelne aineõpe. Nõuded riigikeelsele haridusele on rangemad,
kuna nii kõrgkooli kui tööle asudes nõutakse riigikeelt. Vähemusrahvuste kaitse
raamkonventsioonis sätestatud õigused on nii Haabersti Vene Gümnaasiumis kui Tallinna
Tõnismäe Reaalkoolis tagatud. Rahvusvahelisest õigusest ei tulene kaebajatele õigust nõuda
haridust muus keeles kui riigikeeles kohustuslikku haridust ületavas osas riigi kulul.
Kaebaja osutatud uuringud ei ole adekvaatsed, kuivõrd nendega ei ole kontrollitud Haabersti
Vene Gümnaasiumis ja Tallinna Tõnismäe Reaalkoolis õppivate õpilaste ning õpetajate
valmisolekut õppida/õpetada eesti keeles. Uuringud on ka näidanud, et õpilaste eesti keele
oskuse tase on eestikeelse aineõppe toel tõusnud ja muude ainealaste teadmiste tase ei ole
langenud. Õpilaste eesti keele oskuse tase on tihti kõrgem kui miinimumnõue B1 tase. 55%
vene õppekeelega põhikooli lõpetanud õpilastest jätkab õpinguid gümnaasiumis, kusjuures
enamasti on need õpilased, kelle eesti keele oskuse tase on keskmisest kõrgem. Venekeelne
kutseharidus pole keele tõttu muutunud noorte hulgas populaarsemaks. Haabersti Vene
Gümnaasiumi põhikooliosa toetab eesti keele õppimist gümnaasiumis ning sama kooli
gümnaasiumiastmes eesti keeles õpetatavate ainete arv on järjekindlalt suurenenud.
Nii rahvusvaheliste kui Eesti-siseste uuringute tulemused näitavad, et õpilaste ainealased
õpitulemused on võimetekohased ja vastavad riikliku õppekava õpieesmärkidele. Seejuures on
riiklik õppekava piisavalt paindlik, et võimaldada koolidel piisaval arvul eesti keele tundide
läbiviimine.
5. Tallinna Halduskohus jättis 25.01.2016 otsusega kaebused rahuldamata ning
menetluskulud poolte endi kanda.

                                                                                          5(12)
                                                                                        3-15-2725

Riigikohus jättis 28.04.2014 otsusega asjas nr 3-3-1-52-13 rahuldamata kohalike omavalitsuste
ja lapsevanema samalaadsete argumentidega kaebused.
Pole välistatud, et vaidlustatud korraldused võivad riivata laste vanemate õigust, kes soovivad,
et laps jätkaks pärast põhikooli õpinguid samas koolis ja senises mahus oma emakeeles, s.o
vene keeles, st PS § 37 lg-s 3 tagatud õigust otsustavale sõnale lapse hariduse valikul. Kaebajad
on õigustatud ka nõudma, et nende lapsi haridusõiguse saamisel ega neid ennast PS § 37 lg-s 3
sätestatud õiguse realiseerimisel ei diskrimineeritaks rahvuse alusel. Seejuures ei välista õiguste
riivet asjaolu, et kaebajate lapsed õpivad 1., 3. ja 5. klassis ja mitte gümnaasiumiastmes.
Kaebajad on koolid valinud teadlikult ja muutused õppekorralduses oleksid võinud nende
otsustusi mõjutada. Ka haldusasjas 3-12-422 möönis Tallinna Ringkonnakohus kaebeõigust
tulenevalt PS § 37 lg-st 3 ja PS §-ist 12, kui kaebaja laps õppis 5. klassis. Samuti võib esineda
riive PS §-ga 49.
Õigus haridusele, sh vanemate õigus otsustavale sõnale lapse hariduse valikul on küll
seadusereservatsioonita põhiõigus, mille piiramist õigustab üksnes mõni teine põhiseaduslik
väärtus, ent vanemate õigus nõuda riigilt enda soovide kohast haridust ei ole piiramatu.
Vanemate „otsustav“ sõna kehtib põhiseaduse ja õigusaktidega sätestatud piirides. Nii tuleb
vanematel arvestada PS § 37 lg 4 esimese lausega, mille kohaselt on igaühel õigus saada
eestikeelset õpetust. Viimasest tuleneb riigile omakorda kohustus tagada õpetus üksnes
riigikeeles. Riik on pidanud kaalukamaks põhiseaduslikuks väärtuseks eesti keele ja kultuuri
säilimist. Ülekaalukale huvile soodustada eesti keelt viitab ka põhiseaduse preambul ja PS § 6,
mis tunnistab riigikeeleks eesti keele ja õigus eestikeelsele suhtlemisele riigiasutustes PS § 51
lg-s 1. PS § 6 paneb riigile kohustuse edendada eesti keele kasutamist ka avaliku võimu
teostamisega vahetult mitteseotud ühiskonnaelu valdkondades, nagu äris, kultuuris, hariduses,
ajakirjanduses jms, et tagada Eesti ühiskonna sotsiaalne sidusus ühise keele kasutamise kaudu.
Sellise riigi ülesandega pole kooskõlas laialdane võõrkeelte kasutamine riigi- ja
munitsipaalharidusasutuste õppekeelena. Eesti rahvuse ja kultuuri säilitamise kõrval teenib
riigikeel ka Eesti ühiskonna sidususe ja ühtsuse huve, milleks on vajalik suurendada eesti keelt
oskavate ja rääkivate inimeste arvu vene keelt emakeelena rääkivate inimeste hulgas. Eeltoodust
tuleneb, et vanematel on küll õigus otsustavale sõnale lapse hariduse valikul, kuid see ei
tähenda, et riik või kohalik omavalitsus peab neid valikuid rahastama või tagama. Nimetatud
norm välistab üksnes riigi omavolilise sekkumise (tõrjeõigus), mitte ei anna vanemale riigi
suhtes nõudeõigust valikute (mh finantseerimise) tagamiseks (soorituspõhiõigus).
EIK märkis Belgia keeltevaidluse kaasuses sõnaselgelt, et EIÕK esimese lisaprotokolli artiklist
2 ei tulene, mis keeles peaks riik hariduse tagama. Esimese lisaprotokolli art 2 kohaselt peavad
riigid hariduse andmisel austama vanemate filosoofilisi ja religioosseid tõekspidamisi, mitte
keelelisi eelistusi. Kui vanemad soovivad lapsele teistsugust haridust, kui pakutakse riigi või
kohalike omavalitsuste haridusasutustes, on vanematel õigus panna laps erakooli. Vanematel ei
ole õigust nõuda õpetamismeetodite muutmist. Riik ei või takistada vähemusrahvusesse
kuuluvatel isikutel moodustamast vähemusrahvuse õppeasutusi erakooliseaduse alusel. Kumbki
vaidlustatud korraldusega puudutatud koolidest ei ole käsitatav vähemusrahvuse
õppeasutusena. Asjaolu, et kooli õpilaste emakeel ei ole eesti keel ja õpilased ei ole
rahvuskuuluvuselt eestlased, ei muuda munitsipaalkooli vähemusrahvuse õppeasutuseks.
Põhiseadus ise vähemusrahvuse õppeasutuse ega ka vähemusrahvuse mõistet ei ava.
Vähemusrahvuse legaaldefinitsioon sisaldub aga VRKAS §-s 1 ning vähemusrahvuste kaitse
raamkonventsiooni ratifitseerimise seaduses, mille kohaselt käsitatakse vähemusrahvusena
Eesti kodanikke, kes elavad Eesti territooriumil, omavad kauaaegseid, kindlaid ja kestvaid
sidemeid Eestiga, erinevad eestlastest oma etnilise kuuluvuse, kultuurilise omapära, religiooni
või keele poolest ning on ajendatud soovist üheskoos alal hoida oma kultuuritavasid, religiooni
või keelt, mis on aluseks nende ühisele identiteedile. VRKAS §-s 4 on sätestatud

                                                                                             6(12)
                                                                                        3-15-2725

vähemusrahvusesse kuuluva isiku õigused, mille hulgas on esimesena nimetatud õigus
moodustada ja toetada rahvuslikke kultuuri- ja haridusasutusi ning usukogudusi. Emakeelse
õppe korraldamine on VRKAS § 5 lg 1 kohaselt üheks vähemusrahvuse kultuuriomavalitsuse
põhieesmärgiks. Rahvuskeelsed või rahvuskultuuri süvaõppega õppeasutused (koolieelsed
lasteasutused ja koolid) on VRKAS § 24 p 1 kohaselt kultuuriomavalitsusasutused. VRKAS §-
s 25 sätestatakse sõnaselgelt, et vähemusrahvuse kooli (klassi) avamine ja selle töö
korraldamine toimub erakooliseadusega sätestatud korras. Kumbki vaidlusaluste korraldustega
puudutatud koolidest sellele määratlusele ei vasta. Seega ei ole tegemist vähemusrahvuse
õppeasutustega ning juba seetõttu ei saa PS § 37 lg 4 teisest lausest neile või neis õppivatele
õpilastele või nende vanematele tuleneda mingisuguseid õigusi. Avalik võim on täitnud talle PS
§ 37 lg 4 teisest lausest tulenevad kohustused sellega, et on VRKAS-is sõnaselgelt sätestanud
vähemusrahvusesse kuuluvatele isikutele võimaluse moodustada koole, kus õpe toimub
vähemusrahvuse keeles. Avalikul võimul ei ole aga kohustust selliseid koole ise moodustada
ega pidada ning vähemusrahvusesse kuuluvatel isikutel ei ole õigust avalikult võimult seda
nõuda. Seega ei ole PGS § 21 lg 3 vastuolus PS § 37 lg 4 teise lausega, vaid PGS § 21 lg-s 3
sätestatud võimalus anda munitsipaalgümnaasiumile või selle üksikule klassile luba muus
keeles toimuvaks õppeks, on põhiseaduses nõutuga võrreldes võõrkeelt emakeelena rääkivatele
või muul põhjusel võõrkeeles hariduse omandamist soovivatele isikutele soodsam regulatsioon.
Eesti- ja muukeelse emakeelega õpilasi koheldakse erinevalt sõltuvalt sellest, kas neile on
tagatud gümnaasiumitasemel õpe täielikult või valdavas ulatuses emakeeles avalikest
vahenditest finantseerituna. Kuna eesti keelel on riigikeelena teiste riigis kasutatavate keelte ees
eelis, mis tuleb ühelt poolt eesti keele staatusest riigikeelena, teisalt aga ka põhiseaduse
preambulist, mille kohaselt on põhiseaduse ja Eesti riigi eesmärgiks tagada eesti rahvuse, keele
ja kultuuri säilimine läbi aegade, ja kuna keskharidus on vabatahtlik haridus, ei pea riik tagama
keskhariduse kättesaadavust igas keeles, vaid eelkõige riigikeeles, et tagada põhiseaduse ja
seega ka avalike huvide täitmine.
Ka osundatud Robert Alexy artiklist ei tulene, et riik peaks tagama igaühele võimaluse
omandada gümnaasiumiharidust oma emakeeles. R. Alexy artiklis viidatud homogeenne
miinimum viitab just standardile, mille kohaselt peavad inimeste teadmised ja oskused olema
samaväärsed, sõltumata koolist, et jätkata õpinguid kutse- või kõrgkoolis või liikuda edukalt
tööturule. Munitsipaalkoolides keskhariduse andmine eesti keeles tagab kõigile
keskkoolilõpetajatele võimaluse saada haridust, mis annab eeldused õpingute jätkamiseks
kõrgkoolis. Gümnaasiumihariduse puhul on oluline, et keskhariduse saanute teadmised ja
oskused oleksid võimalikult samaväärsed, sõltumata konkreetsest koolist. Riik peab tagama
gümnaasiumilõpetajatele võimaluse konkureerida võrdväärsetel tingimustel Eesti
kõrgkoolidesse. Olukord, kus ulatusliku vene emakeelega elanikkonnaga kohalikus
omavalitsuses on munitsipaalgümnaasiumides tagatud võimalus tasuta eestikeelse üldhariduse
kõrval ka venekeelse tasuta üldkeskhariduse saamiseks, neid eesmärke sama efektiivselt
saavutada ei võimalda. Homogeensuse ja võrdsete võimaluste saavutamiseks on seega oluline,
et Eestis elavad inimesed oskaksid vajalikul määral eesti keelt. Seda aitab PGS § 21 lg 3 tagada.
Eelnevalt viidatud EIKi lahendis leidis kohus, et haridusõiguse kontekstis tähendab võrdse
kohtlemise põhimõtte järgimine seda, et riik peab tagama õiguse haridusele ilma, et isikuid
diskrimineeritaks muu hulgas keele alusel. Kui liikmesriik peaks tagama igaühele hariduse oma
territooriumil selle isiku eelistatud keeles, viiks see aga absurdse olukorrani, kus igaühel oleks
liikmesriigis õigus nõuda haridust mis tahes keeles. Keelenõude seadmine gümnaasiumiastmes
ei ole võrdse kohtlemise põhimõttega vastuolus, vaid aitab tagada sisulist võrdsust: lastele
tagatakse võrdsed võimalused õppida edasi pärast gümnaasiumit või liikuda tööturule, s.o
kindlustada konkurentsivõime. Võrdse kohtlemise põhimõttega ei ole vastuolus olukord, kus
lubatakse saksakeelset õpet Tallinna Saksa Gümnaasiumi saksakeelses osakonnas, sest tegemist


                                                                                              7(12)
                                                                                      3-15-2725

on võrreldamatute olukordadega. Vabariigi Valitsuse ja Venemaa Föderatsiooni Valitsuse
vahelisest haridusalase koostöö kokkuleppest ei tulene Eesti riigile kohustust pakkuda haridust
vene keeles. Venemaa territooriumil ei ole tagatud eestlastele eestikeelne põhi- ja keskharidus.
Koostöölepped Saksamaaga ja Venemaaga on kohustuste sisult erinevad.
Eestikeelne aineõpe gümnaasiumiastmes ei sea ohtu kaebajate ja nende laste õigust säilitada
rahvuskuuluvust. On tõsi, et haridus on ühtsustunde loomisel võtmetähtsusega, kuivõrd
kujundab õpilastes sarnase arusaamise ühiskondlikest protsessidest ja ajaloolistest sündmustest,
mis on omakorda olulised rahvusliku identiteedi kujundamisel. Siiski ei saa eestikeelset
aineõpet pidada sundassimileerimise vahendiks. EIK kohtuasjas Lautsi ja teised v. Itaalia, kus
oli küsimuse all klassiruumis oleva krutsifiksi kooskõla lapsevanema filosoofiliste ja usuliste
tõekspidamistega, märkis kohus, et lubades klassiruumi seinale krutsifiksid, jääb lapsevanemale
võimalus harida ja nõustada oma lapsi viisil, mis vastab tema enda usulistele ja filosoofilistele
tõekspidamistele. Sama loogika on analoogia korras kohaldatav ka praeguses asjas. Kaebajatel
on lapsevanematena õigus ja samas ka kohustus õpetada oma lapsi ning edasi anda teadmisi,
mida nad peavad lapse rahvuskuuluvuse säilitamise seisukohalt oluliseks. Kodus veedetakse
oluliselt suurem osa ajast kui koolis ning vanemate roll laste harimisel ei ole kadunud.
Riigikohus selgitas 28.04.2014 otsuses nr 3-3-1-52-13, et gümnaasiumide üleminek eesti
õppekeelele ei tähenda, et venekeelset õpet nendes koolides enam ei toimu. PGS § 21 lg 1 alusel
võib koolides venekeelset õpet jätkata kuni 40% ulatuses. Selline korraldus tagab ka
munitsipaalgümnaasiumides kõrvuti eestikeelse õppega reaalse võimaluse vene rahvusliku
identiteedi ja keele hoidmiseks. Siinjuures on oluline, et PGS § 21 lg 2 loob võimaluse säilitada
põhikoolis vene õppekeel. Gümnaasiumihariduse omandamine on erinevalt põhiharidusest
vabatahtlik. Munitsipaal- ja riigigümnaasiumides määrab õppekeele riik ning isikutel ei ole
õigust nõuda venekeelset õpet. Vene õppekeelega gümnaasiumid pole keelatud, kuid riigil või
kohalikul omavalitsusel ei ole kohustust neid ülal pidada.
Eestikeelne aineõpe gümnaasiumiastmes ei ole vastuolus rahvusvaheliste lepingute ega EIK
praktikaga. Vastavalt Riigikohtu lahendile asjas 3-3-1-58-02 kohaldatakse välislepingu sätteid
üksnes juhul, kui riigisisene õigus on rahvusvahelise õigusega vastuolus, kui Eesti õiguses ei
ole vastavasisulist normi või kui välisleping on üksikküsimuses Eesti õigusest konkreetsem.
Enne välislepingu vahetut kohaldamist tuleb otsida asjassepuutuvaid sätteid põhiseadusest ja
teistest Eesti õigusaktidest. Eelistada tuleb põhiseaduskonformset tõlgendust. Kohtud on
varasemalt haldusasjas nr 3-12-422 käsitlenud kaebajate väljatoodud rahvusvahelisi lepinguid
ja leidnud, et need ei kinnita kaebajate väiteid:
-      ÜRO majanduslike, sotsiaalsete ja kultuurialaste õiguste rahvusvahelisest paktist ei tulene
riigile kohustust tagada keskhariduse andmine muus keeles peale riigikeele;
-      ÜRO lapse õiguste konventsiooni viidatud normid sätestavad vaid õiguse haridusele ning
riik teeb pingutusi andmaks vene keelt emakeelena kõnelevatele noortele sama kvaliteetne ja
konkurentsivõimeline keskharidus kui eesti keelt kõnelevatele noortele. Vaidluse all ei ole
kellegi keskharidusest ilma jätmine;
-     Haagi soovitus rahvusvähemuse õiguste kohta haridusele ei ole Eestile õiguslikult siduv,
samuti on ka keskkoolis kuni 40% ulatuses venekeelse aineõppe võimalus vaidlusalustele
koolidele tagatud;
-     ÜRO rahvusvähemuste, religioossete vähemuste ning keelevähemuste deklaratsioonist,
vähemusrahvuste kaitse raamkonventsioonist, OSCE inimarengu Kopenhaageni konverentsi
dokumendist ega UNESCO konventsioonist hariduses esineva diskrimineerimise vastu ei tulene
kaebajatele õigust nõuda muu kui riigikeelse hariduse võimaldamist kohustuslikku haridust
ületavas osas riigi kulul.


                                                                                            8(12)
                                                                                        3-15-2725

Samuti puudub vastuolu Euroopa regionaal- või vähemuskeelte harta art 8 punktiga c, kuna
koolides, kus kaebajate lapsed käivad, on venekeelne õpe gümnaasiumi astmes 40% ulatuses
osa õppekavast, mistõttu vastab õpe harta art 8 punkti c alapunktile iii.
Vabariigi Valitsuse korraldused ei ole vastuolus EIK praktikaga. Kaebajate viidatud lahendist
Küpros v. Türgi ei tulene kaebajatele õigust venekeelse õppe säilitamisele gümnaasiumiastmes.
Kõnealuse lahendi asjaolude kohaselt ei taganud Türgi võimud Küprose põhjaosas kreeka
taustaga lastele võimalust omandada keskastme haridust kreeka keeles. Kohus märkis
sõnaselgelt, et esimese lisaprotokolli artiklist 2 ei tulene, et vanemate filosoofiliste ja usuliste
tõekspidamiste austamisel peaks liikmesriik tagama hariduse vanemate eelistatud keeles.
Konventsiooni rikkumisele osutas asjaolu, et Türgi võimud olid kreekakeelse hariduse teinud
kättesaadavaks küll algastmes, ent mitte keskastmes. Haridusõigust ei aidanud tagada võimalus
omandada kreekakeelne keskharidus Küprose kreekakeelses lõunaosas, kuivõrd see oli
vastuolus haridusõiguse olemusega ja õigusega perekonnaelu austamisele. Kohus on
seisukohal, et kaasuste asjaolud ei ole võrreldavad. Vene vähemust Tallinnas ja mujal Eestis ei
saa samastada kreekakeelse enklaaviga Küprose põhjaosas. Õpilased, kes olid Türgi võimude
otsusest mõjutatud, olid 12- aastased ja vanemad ehk tegemist polnud keskhariduse kui sellise,
vaid keskastme haridusega. Lisaks on Eestis keskharidus endiselt vähemalt osaliselt kättesaadav
vene keeles, s.o 40% ulatuses, mis on piisav, et soodustada rahvuskuuluvuse säilitamist. Samuti
õpitakse eesti keelt alg- ja põhikoolis, mis teeb keskhariduse põhikooli lõpetanud isikutele
kättesaadavaks. Vanematel on õigus enda rahvuskultuuriliste vaadete osas lapsi harida. Ei tasu
unustada, et munitsipaalkoolid asuvad kodu lähedal (näiteks on kaebaja I viidanud, et valis
Haabersti Vene Gümnaasiumi põhjusel, et see asub kodule lähedal), mistõttu ei riivata õigust
perekonnaelu austamisele.
Korralduste andmisel pole tehtud kaalutlusvigu. Riigikohus leidis 28.04.2014 otsuses nr 3-3-1-
52-13, et Vabariigi Valitsus saab loa andmise otsustamisel lähtuda õiguspäraselt eesti keele kui
põhiseaduses sätestatud riigikeele staatusest ja kaitsmise vajadusest, aga ka
gümnaasiumiõpetuse põhitaotlusest, et õpilased leiaksid endale huvi- ja võimetekohase
tegevusvaldkonna, millega siduda oma edasine haridustee. PGS § 5 lg 2 järgi on gümnaasiumi
ülesanne luua tingimused, et õpilased omandaksid teadmised, oskused ja väärtushoiakud, mis
võimaldavad jätkata tõrgeteta õpiteed kõrgkoolis või kutseõppeasutuses. Ülekaalukas avalik
huvi eestikeelsele õppele ülemineku vastu on kinnistatud PGS § 21 lg 3 esimeses lauses, mille
kohaselt on gümnaasiumi õppekeel eesti keel. Seega saab Vabariigi Valitsus erandiks loa
andmisel kaaluda eelkõige neid erandlikke ja olulisi asjaolusid, mis puudutavad konkreetse
omavalitsuse, kogukonna ja kooli vajadusi ning huve. Samuti võib mõista emakeelena muud
keelt kui eesti keelt kasutavate õpilaste huvi jätkata hariduse omandamist oma emakeeles.
Huvide kaalukusele, aga ka realiseerimise võimalustele on hinnangu andnud siiski seadusandja.
Uurimispõhimõttest tulenevalt on haldusorgani kohustuseks välja selgitada erandi tegemise
kasuks rääkivad olulised ja kaalukad asjaolud. Kõrvuti riigi, kohaliku omavalitsuse ja õpilaste
ning nende vanemate erahuvi kaalumisega peab haldusorgan diskretsioonisituatsioonis arvesse
võtma ka muid tehtava otsustuse rakendamisega seotud asjaolusid, sealhulgas ühe või teise
otsustusega vältimatult kaasnevaid kulutusi, valmisolekut viia otsus ellu ning ka otsuse
rakendamise võimalikke tagajärgi jne. Eriti oluline on hinnata iga kooli, selle pedagoogilise
personali ja õpilaste valmisolekut õppetööks eesti keeles nõutavas mahus (p 30). Samuti on
haldusorgani ülesandeks tasakaalustada erinevaid kaalukaid huve. Riigi arenguvajaduste ja
arengusuundade ning isikute õiguste ja kaitstavate huvide tasakaalustamine toimub nii
õigusloome kaudu kui ka haldusmenetluses. Tasakaalustamise põhimõttest kantuna ongi
Vabariigi Valitsusele antud õigus lubada gümnaasiumis erandkorras kasutada eesti keelest
erinevat õppekeelt või kakskeelset õpet. Haldusorgani langetatava otsustuse sisuks ei ole aga
õppekeelena vene keele säilitamine, vaid seaduses sätestatud eestikeelsest õppest erandi
tegemine. Vene keele säilitamise ja selle mõju kaalumisel ei oleks Vabariigi Valitsus kasutanud

                                                                                              9(12)
                                                                                      3-15-2725

diskretsiooni eesmärgipäraselt, vaid oleks eiranud HMS § 4 lg 2 nõudeid ja väljunud ka
diskretsiooni piiridest (p 31). Praegusel juhul on vaidlustatud korraldused põhjendatud HMS §
56 lg 3 nõuete kohaselt. Vabariigi Valitsus on analüüsinud õpilaste ja vanemate põhiõigusi ja
huve, asjassepuutuvatele koolidele rahalise abi osutamist, õpilaste ja õpetajate eestikeelseks
aineõppeks valmisolekut, õppevahendite olemasolu jm eesti õppekeelele üleminekuga seotud
asjaolusid. Korralduste põhjendustest tuleneb Vabariigi Valitsuse hinnang, et taotlustes
nimetatud koolide eestikeelsele õppele üleminekuks ei ole objektiivseid takistusi. PGS § 21 lg
3 kohaselt peab kooli hoolekogu valla- või linnavolikogule ettepaneku tegemisel lähtuma kooli
arengukavast. Asjassepuutuvate koolide arengukavad on orienteeritud eestikeelsele õppele
üleminekule, mida on arvestatud ka vaidlustatud korralduste põhistamisel. Samuti ei tingi
uuringud korralduste sisu ümberhindamist. Uuringud on läbi viidud enne vastavate korralduste
vastuvõtmisega päädinud haldusmenetluse algust ega ole koolispetsiifilised. Korralduses nr 408
märgitakse, et põhikooli lõpus sooritatud keskmine eksamitulemus eesti keeles teise keelena on
olnud keskmisest kõrgem ning õpilaste eesti keele oskuse tase on tänu eestikeelsele aineõppele
tõusnud ja muude ainealaste teadmiste tase ei ole langenud. Sarnaselt märgitakse korralduses
nr 411, et põhikooli lõpus sooritatud keskmine eksamitulemus eesti keeles teise keelena on
olnud aastatel 2011–2014 väga kõrge ning eesti keele oskuse tase on tänu eestikeelsele
aineõppele tõusnud ja muude ainealaste teadmiste tase ei ole langenud. Tallinna Tõnismäe
Reaalkoolis on õpilaste riigieksamitulemused näiteks ajaloos ja eesti keeles teise keelena
tõusnud. Eeltooduga on tõendatud, et eestikeelne aineõpe ei ole tekitanud probleeme määral,
mida väidavad kaebajad ja mida võiks uuringutest järeldada.
Kaebajatele ei ole seadusega antud õigust pöörduda kohaliku omavalitsuse kaitseks kohtusse.
Põhiseadusega tagatud kohaliku omavalitsuse enesekorraldusõigus ei kätke endas indiviidi
õigust pöörduda kohaliku omavalitsuse enesekorraldusõigust puudutavas küsimustes kohtusse.
KOV enesekorraldusõigus kuulub eranditult KOV-ile, mitte selle territooriumil elavatele
isikutele. KOV autonoomia põhimõtte seisukohalt tuleb kohalikku omavalitsust avalik-
õigusliku juriidilise isikuna lausa eristada selle territooriumil elavatest inimestest. Õigusliku
positsiooni erinevusele viitab ka tõsiasi, et kohalikku omavalitsust puudutav asub põhiseaduses
eraldi XIV peatükis, mitte üksikisiku põhiõigusi ja -vabadusi sätestavas II peatükis. Nii Tallinna
Ringkonnakohus asjas 3-12-422 kui Riigikohus asjas 3-3-1-52-13 on põhjapanevalt leidnud, et
munitsipaalkooli õppekeele valik on riigielu küsimus ning PGS § 21 lg 3 kohaselt on
gümnaasiumi õppekeeleks eesti keel. Regulatsioon on ühemõtteline ja selge, kuivõrd
põhiseaduse kohaselt on igaühele tagatud eestikeelne haridus. Võimalus taotleda üldisest
reeglist erandi tegemist ei tee õppekeele valikut kohaliku elu küsimuseks. Võimalus anda luba
muukeelseks õppeks on diskretsioon ja seda on Vabariigi Valitsus korralduste andmisel ka
õiguspäraselt teostanud. Seejuures ei ole munitsipaalkoolid vähemusrahvuse õppeasutused ei
põhiseaduse ega VRKAS tähenduses, kuna neid ei ole moodustanud vähemusrahvuse liikmed
ning neid ei korraldata erakooliseaduse alusel. Kohaliku omavalitsuse enesekorraldusõiguse
riive on proportsionaalne. PGS § 21 lg 3 põhiseaduspärasust PS § 154 lg-ga 1 kontrollis
Riigikohtu halduskolleegium asjas 3-3-1-52-13.
Niisamuti ei riku kaebajate õigusi olukord, kus koolid ei saa eestikeelse aineõppe tõttu oma
erisusi välja arendada. Tegemist on eranditult kohalikule omavalitsusele, mitte lapsevanemale
kuuluva õigusega. Kohus siiski märgib, et korralduse nr 408 kohaselt pakutakse Haabersti Vene
Gümnaasiumis eesti keeles erisuguseid aineid, nagu arvutiõpetus, 3D modelleerimine ja
veebidisain. Aastatega on mõlemas koolis suurenenud eestikeelsete ainete arv, seega jääb
koolidele võimalus oma erisused välja arendada.
Õppeasutuse otsustusõigus tähendab õppeasutuse pidaja (käesoleval juhul KOVi), mitte
koolipere otsustusõigust. Õppeasutus ei ole ise juriidiline isik, vaid tema teod ja ülesanded
omistatakse kooli pidajale, kelleks käesoleval juhul on Tallinna linn. Vastupidise tõlgenduse


                                                                                          10(12)
                                                                                    3-15-2725

korral võiks koolipere ühiselt otsustada, et edaspidi toimub õpe raskesti kättesaadavas keeles
või vormis, kohustades samas sellega kooli pidajat koolipere valikut rahastama. Seega ei saa
otsustusõiguse Vabariigi Valitsusele delegeerimine riivata kaebajate õiguseid.
Kaebajad ei saa HKMS § 44 lg 2 kohaselt kaebust esitada ka avaliku huvi kaitseks (eestikeelse
aineõppe tulemuslikkus ja avaliku arvamuse vastuseis). Kaebuses viidatud uuringud on
üldistatud ega osuta konkreetsetele Haabersti Vene Gümnaasiumi ja Tallinna Tõnismäe
Reaalkooli probleemidele. Konkreetsete koolide suhtes korraldustes toodud põhjendusi ei ole
kaebajad ümber lükanud.

MENETLUSOSALISTE SEISUKOHAD APELLATSIOONIMENETLUSES
6. JM ja MS paluvad apellatsioonkaebustes halduskohtu otsus tühistada ja teha asjas uus
otsus, millega nende kaebused rahuldada neis esitatud põhjendustel.
7. Vabariigi Valitsus vaidleb apellatsioonkaebustele vastu ning palub jätta see rahuldamata,
nõustudes halduskohtu põhjendustega ja jäädes esimese astme kohtus esitatud vastuväidete
juurde.
8. Tallinna linn seisukohta ei esitanud.


RINGKONNAKOHTU PÕHJENDUSED
9. Ringkonnakohus leiab, et apellantide kaebused tulnuks jätta rahuldamata kaebeõiguse
puudumise tõttu. Kuna kaebeõiguse puudumise korral ei pea hindama kaevatava haldusakti
seaduslikkust, tuleb halduskohtu (iseenesest õiged) põhjendused asendada ringkonnakohtu
põhjendustega, jättes resolutsiooni muutmata (HKMS § 200 p 4).
10. HKMS § 44 lg 1 sätestab, et kaebusega võib halduskohtusse pöörduda isik üksnes oma
õiguse kaitseks. Muul eesmärgil, sealhulgas teise isiku õiguse või avaliku huvi kaitseks, võib
isik kohtusse pöörduda vaid seaduses sätestatud juhul (HKMS § 44 lg 2). Seega lähtub Eesti
haldusprotsessiõigus üldjuhul subjektiivse õiguskaitse põhimõttest ning kaebeõigus on üksnes
neil isikutel, kelle õigusi kaevatav haldusakt või toiming otseselt puudutab (vt Riigikohtu
23.03.2005 otsus asjas nr 3-3-1-86-04, p 13). Kaebeõigust hinnatakse kaebuse esitamise hetke
seisuga. Kaebuste väidetest saab järeldada, et kaevatav haldusakt võib hakata riivama kaebajate
(nende laste) õigusi tulevikus. Nimelt on kaebajad esimese, kolmanda ja viienda klassi õpilaste
vanemad. Nad soovivad, et lapsed asuksid tulevikus õppima Haabersti Vene Gümnaasiumi ja
Tallinna Tõnismäe Reaalkooli gümnaasiumiastmes, kus õppekeeleks peaks nende arvates
olema vene keel.
11. Ringkonnakohus märgib, et kaevatavate haldusaktidega lahendati Tallinna Linnavolikogu
13.11.2014 taotlust anda luba kasutada muu hulgas Haabersti Vene Gümnaasiumi ja Tallinna
Tõnismäe Reaalkooli gümnaasiumiastmes õppekeelena vene keelt. See taotlus puudutas
õppekeele määramist mitte kaugemas tulevikus, vaid olevikus. Taotluse aluseks pidi PGS § 21
lg 3 kohaselt olema kooli arengukavast lähtuv kooli hoolekogu ettepanek. Ka hoolekogu
ettepanek saab olemuslikult olla suunatud vaid praegusel ajal gümnaasiumiastme õppekeele
määramisele. Hoolekogu ettepaneku ja linnavolikogu taotluse lahendamisel tuli hinnata praegu
nendes koolides eksisteerivat olukorda. Kaebajad ega nende lapsed ei olnud ega saanudki olla
menetlusosalised linnavolikogu taotluse alusel läbi viidud haldusmenetlustes (Riigikohtu
28.04.2014 otsus asjas nr 3-3-1-52-13, p 35). Seetõttu Vabariigi Valitsuse korralduses ei
pidanudki analüüsima konkreetselt kaebaja laste õiguste riivet. Ringkonnakohtu hinnangul on
kaebajate laste seos vaidlusega Haabersti Vene Gümnaasiumi ja Tallinna Tõnismäe Reaalkooli

                                                                                        11(12)
                                                                                       3-15-2725

gümnaasiumiastme õppekeele üle sedavõrd kauge ja hüpoteetiline, et see ei anna alust rääkida
nende otsesest puutumusest ehk subjektiivsete õiguste riivest. Isegi kui kaebajatel on praegusel
ajahetkel soov, et nende lapsed läheksid kaugemas tulevikus Haabersti Vene Gümnaasiumisse
ja Tallinna Tõnismäe Reaalkooli ning õppekeel peaks kindlasti olema vene keel, et saa ju ometi
olla täna selgust ja kindlust, et see soov on lastel ja lastevanematel ka siis, kui hakatakse
gümnaasiumisse astuma; samamoodi on hüpoteetiline, kas lapsed sinna ka vastu võetakse. Kui
lapsed ei saa või ei soovi kandideerida nende koolide gümnaasiumiastmesse või kui neid vastu
ei võeta või kui koolid on vahepeal näiteks reorganiseeritud (kaevatavate korralduste p-de 2.3.1
kohaselt on Tallinnas gümnaasiumiõpilaste arv vähenenud viimasel kümnendil ca 1/3 võrra,
kuid gümnaasiumide arv ca 1/6 võrra, mistõttu ei pruugi väiksemad gümnaasiumid olla
paralleelklasside arvu poolest pikas perspektiivis jätkusuutlikud), tooks kaebuse rahuldamine
kaasa ümberkorraldused, millega kaebajate lastel pole mingit pistmist. See on ilmne kinnitus
subjektiivsete õiguste rikkumise puudumise kohta.
12. Õige on halduskohtu märkus, et Tallinna Ringkonnakohtu 22.04.2013 otsuse asjas nr 3-12-
422 (p 34) kohaselt saab viienda klassi õpilase vanema kaebeõigus põhineda PS § 37 lg-l 3 ja
§-l 12 ning tal on õigus nõuda, et teda ei diskrimineeritaks PS § 37 lg-s 2 sätestatud õiguse
kasutamisel vähemusrahvusesse kuulumise alusel. Esiteks tuleb märkida, et Riigikohus muutis
28.04.2014 otsusega asjas nr 3-3-1-52-13 ringkonnakohtu viidatud otsuse põhjendusi ja asendas
need oma põhjendustega, mis ei sisaldanud põhjendusi lapsevanema kaebeõiguse tunnustamise
kohta. Ringkonnakohus juhib tähelepanu, et eelviidatud kohtuasjas oli lapsevanema kaebus
liidetud ühte menetlusse Tallinna linna ja Narva linna kaebustega, kes olid haldusmenetlustes
menetlusosalisteks ning kellel oli kaebeõigus Vabariigi Valitsuse analoogiliste korralduste
vaidlustamiseks. Seetõttu tuli vaidlustatud korralduste sisulisele õiguspärasusele nii või teisiti
hinnang anda ning lapsevanema kaebeõiguse küsimus oli teisejärguline ega omanud tähtsust
lõpplahenduse aspektist. Praeguses kohtuasjas analüüsib ringkonnakohus kaebeõigust
põhjalikumalt ja asub seisukohale, et PS § 37 lg-st 3 tulenevat lapsevanema põhiõigust saab ja
tuleb realiseerida alles siis, kui mõne kooli gümnaasiumiastmesse õppima asumine on juba
reaalselt päevakorral.
13. Seoses halduskohtu seisukohaga, et kaebajad on koolid valinud teadlikult ja muutused
õppekorralduses oleksid võinud nende otsustusi mõjutada, märgib ringkonnakohus, et ajal, mil
kaebajad valisid kooli, oli kehtiva seaduse kohaselt õppekeel gümnaasiumiastmes eesti keel.
Seega ei ole alust rääkida õiguspärasest ootusest, et nende koolide gümnaasiumiastmes säilib
venekeelne õpe.
14. Kuna ringkonnakohus ei otsusta asja apellantide kasuks, jäävad apellantide menetluskulud
nende endi kanda (HKMS § 108 lg 1). Vastustaja ei ole menetluskulude väljamõistmise taotlust
esitanud.


 (allkirjastatud digitaalselt)    (allkirjastatud digitaalselt)    (allkirjastatud digitaalselt)
         Oliver Kask                    Villem Lapimaa                      Ruth Plaks




                                                                                           12(12)

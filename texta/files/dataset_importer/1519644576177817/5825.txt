                             KOHTUMÄÄRUS
   Kohus                                 Tartu Ringkonnakohus
   Määruse tegemise aeg ja koht          3. oktoober 2016, Tartu (kirjalik menetlus)
   Kriminaalasja number                  1-13-7739
   Kohtukoosseis                         Mati Kartau, Maarika Kuusk, Aarne Sarjas


   Vaidlustatud kohtulahend              Tartu Maakohtu (Tartu kohtumaja) 6. septembri 2016
                                         määrus Ivan Martalovi        (ik 37909170350) enne
                                         tähtaega tingimisi vangistusest vabastamata jätmises
   Kaebuse esitaja ja kaebuse liik       Süüdimõistetu Ivan Martalovi kaitsja jurist Monica
                                         Meristo-Dmitrijev, määruskaebus


   RESOLUTSIOON
   Jätta Tartu Maakohtu 6. septembri 2016 määrus muutmata ja määruskaebus
   rahuldamata.
   Edasikaebamise kord
   KrMS § 384 lg 2 ja § 387 lg 1 kohaselt võib käesoleva määruse peale esitada
   määruskaebuse Tartu Ringkonnakohtu kaudu Riigikohtule prokuratuur, advokaadist
   kaitsja või advokaadi vahendusel teised kohtumenetluse pooled 15 päeva jooksul, alates
   päevast, mil isik sai vaidlustatud määrusest teada või pidi teada saama.


   Asjaolud ja menetluse käik
1. I. Martalov tunnistati Harju Maakohtu 13. septembri 2013 otsusega süüdi KarS § 184 lg 2 p 2
   järgi ja mõisteti karistuseks 4 aastat vangistust. KarS § 69 lg 7, § 65 lg 2 alusel suurendati
   mõistetud karistust Harju maakohtu 11. detsembri 2012 otsusega mõistetud karistuse ära
   kandmata osa, s.o 7 kuu 28 päeva vangistuse võrra ja mõisteti I. Martalovile liitkaristuseks
   kohtuotsuste kogumis 4 aastat 7 kuud 28 päeva vangistust. Karistuse kandmise alguseks loeti
   KarS § 68 lg 1 alusel I. Martalovi kahtlustatavana kinnipidamine, s.o 7. mai 2013. Karistusaja
   kandmine lõpeb 4. jaanuaril 2018.
2. Tartu Maakohus jättis oma 30. oktoobri 2015 määrusega I. Martalovi Harju Maakohtu 13.
   septembri 2013 otsusega mõistetud karistuse kandmiselt tingimisi ennetähtaegselt
   elektroonilise järelevalve alla vabastamata. Tartu Maakohtu määrus jõustus 18. jaanuaril 2016
   ning õigus taotleda uuesti tingimisi ennetähtaegset vabastamist tekkis 18. juulil 2016.
3. Tartu Vangla esitas 14. juulil 2016 Tartu Maakohtule materjalid I. Martalovi kohta tingimisi
   enne tähtaega vangistusest vabastamisest otsustamiseks.
4. Tartu Maakohus jättis 6. septembri 2016 määrusega I. Martalovi tingimisi enne tähtaega
   vangistusest vabastamata.
5. Maakohtu seisukohalt ei ole I. Martalovi vabastamine tingimisi enne tähtaega põhjendatud. I.
   Martalovit on 8 korda kriminaalkorras karistatud ning kannab seitsmendat vangistust, seekord
   suures koguses narkootilise aine ebaseadusliku omamise ja valdamise ning mootorsõiduki
   juhtimise eest joobeseisundis. Varasemalt on teda karistatud narkootikumidega seotud
   kuritegude ja varavastaste kuritegude toimepanemise eest. Kuritegude toimepanemise
   soodusteguriks on olnud joovastavate ainete tarvitamine.
6. I. Martalovi puhul on positiivseteks faktoriteks distsiplinaarkaristuste puudumine, samuti on
   ta osalenud vanglas mitmetes taasühiskonnastavates tegevustes – keeleõppes,
   sõltuvusteemalistel loengutel ning osalenud sotsiaalprogrammides „12 sammu“,
   „Eluviisitreening“ ja „Tagasilanguse ennetamise grupp“. I. Martalov on läbinud aktiivse
   rehabilitatsiooni seoses sõltuvusainete tarvitamisega ning ta on huvitatud ka vabaduses
   rehabilitatsiooniga jätkamisest. I. Martalovil on vabanedes võimalik asuda elama oma ema
   juurde Maardusse, kellega ta on heades suhetes. Kriminaalse taustaga tuttavad on I. Martalovi
   ema sõnul kas surnud või viibivad välismaal. Vabaduses I. Martalovil püsivat töökohta ei
   olnud, tegi ehitusalaseid juhutöid, samuti on tal pikaaegne ametlik töökogemus mootoriõlide
   operaator-paigaldajana. Vangistuse ajal on ta saanud õppe- ja töötasu ning samuti on I.
   Martalovit toetanud tema ema, kes on valmis jätkama I. Martalovi toetamist ka pärast
   vabanemist.
7. Samas tuleb arvestada, et ametliku töökoha puudumine võib viia uute kuritegude
   toimepanemiseni. Seda esiteks seetõttu, et I. Martalovil on hulgaliselt tasumata nõudeid,
   summas üle 10 000 euro, vabanemisfondis on hetke seisuga üle 600 euro. Teiseks seetõttu, et
   I. Martalovil on olnud pikaaegsed narkoprobleemid, mis mõjutasid vabaduses tema igapäevast
   majanduslikku toimetulekut. Narkootiliste ainete tarbimine algas I. Martalovil 17-18aastaselt.
   Arvestades narkoprobleemide pikaajalisust ei ole võimalik hinnata, kas I. Martalovi
   motivatsioon neist loobumiseks on piisav, et ta suudaks jätkata oma elu ilma narkootikumide
   tarbimiseta.
8. Lisaks tarbis I. Martalov enda sõnul enne vangistust narkootikumidega paralleelselt ka
   alkoholi, igapäevaselt lahjat alkoholi. I. Martalov on alkoholijoobes põhjustanud avarii, mille
   tagajärjel kannatanu suri. Positiivne on, et I. Martalov on avaldanud valmisolekut alkoholist
   loobumiseks, kuid seda ei ole võimalik hinnata enne vangistusest vabanemist.
9. Maakohus võttis arvesse ka riskihindamise tulemusi, mille kohaselt on vangla hinnanud I.
   Martalovi ohtlikuks ühiskonna jaoks tervikuna. Ohtlikkus seisneb nii rahvatervise
   kahjustamises, raskete tagajärgedega liiklusavariide tekitamises kui ka kaasliiklejate
   turvalisuse ohtu seadmises. Ohu realiseerumine on tõenäoline, kui I. Martalov jätkab
   narkootikumide ja alkoholi tarvitamist. I. Martalovi puhul on uue üldise korduva kuriteo
   toimepanemise tõenäosuseks 2 aasta jooksul 31%, st suhteliselt kõrge.
10. Korduvalt kriminaalhoolduse nõudeid rikkunud ja katseajal uued kuriteod toime pannud I.
    Martalovi tingimisi ennetähtaegne vabastamine ei ole seega põhjendatud.



   Määruskaebus
11. Tartu Maakohtu 6. septembri 2016 määruse peale esitas määruskaebuse I. Martalovi kaitsja
    jurist M. Meristo-Dmitrijev, kes taotleb maakohtu määruse tühistamist ja I. Martalovi
    vabastamist vangistusest tingimisi enne tähtaega.
12. Määruskaebuse kohaselt on maakohus täielikult jätnud tähelepanuta vangla iseloomustuse
    positiivse osa, kuigi kaitsja seisukohalt ainult positiivsed faktorid ongi I. Martalovi puhul
    võimalik välja tuua, kuna negatiivsed praktiliselt puuduvad. Maakohus ei ole arvestanud, et
    varasemate vangistuste ajal ei viidud läbi sotsiaalprogramme, mis on nüüd kõik läbitud I.
    Martalovi poolt. Samuti on I. Martalov paigutatud avavanglasse, mis näitab, et tema suhtes on
    usaldus kasvanud ja riskid vähenenud.
13. Maakohtu määrusest nähtuvalt on I. Martalov suure riskiprotsendiga, kuid see ei vasta tõele,
    kuna protsent ei ole kõrge ning hindamise kriteeriumid ei pruugi alati olla objektiivsed. I.
    Martalovi karistuse lõpuni on jäänud natuke üle 1 aasta ning enamus karistusest on
    õiguskuulekalt kantud. Riske saab maandada lisakohustustega vabaduses. Asjaolu, et I.
    Martalov on varem rikkunud katseaja nõudeid, ei saa olla mittevabastamise põhjuseks.
14. Maakohus pole arvestanud kõrgemalseisvate kohtute seisukohti, mille kohaselt ainult
    toimepandud kuritegude raskus ei saa olla mittevabastamise põhjuseks. Lisaks tuleb
    arvestada, et isik on vanemaks saanud ja hinnanud ümber oma väärtushinnangud. Maakohus
    ei ole arvestanud Eesti riigi poliitikat ennetähtaegselt vabastamise osas ja seda, et positiivseid
    asjaolusid esineb oluliselt rohkem.
15. Vabastades kinnipeetava käesoleval ajal on tema üle võimalik teostada kontrolli kahe aasta
    vältel. Katseajal saaks I. Martalov kinnistada oma positiivseid hoiakuid, tähtaegsel
    vabanemisel ei oleks tal aga võimalust saada kriminaalhooldaja abi resotsialiseerumiseks, tal
    tuleks saavutada kõik ise ilma riigi abita.
16. I. Martalovil on motivatsioon varasemat käitumist muuta, edaspidine vangistus ei anna
    ühiskonnale ega ka I. Martalovile enam midagi, sest ta on aru saanud oma teost ja selle
    tagajärgedest. Kui ka esimest korda vangistuses viibivale isikule ei anta kõigi eelduste
    olemasolul võimalust ennetähtaegselt vabaneda, saab ühiskonna õiglustunne riivatud.
17. Lisaks on kaebaja viidanud Riigikohtu üldkogu otsuse nr 3-3-1-509 punktile 31, selgitades
    vangistuse täideviimise eesmärke. Kaebaja leiab, et uue kuriteo toimepanemise riske on
    võimalik vähendada kriminaalhooldusele allutamisega, mis piirab isiku liikumisvabadust ja
    elukvaliteeti.
18. Maakohus pole põhjendanud, miks ta ei arvesta ühtegi positiivset asjaolu I. Martalovi puhul.
    Määrus on ühekülgne, motiveerimata ja kantud soovist I. Martalovit ennetähtaegselt
    vabastamata jätta. I. Martalov on viibinud piisavalt kaua vangistuses, edaspidine vangistus
    võib mõjuda hoopis vastupidiselt ja I. Martalov kaotada motivatsiooni.


   Ringkonnakohtu seisukoht
19. Ringkonnakohus, hinnanud määruskaebuses esitatud seisukohti, jätab Tartu Maakohtu 6.
    septembri 2016 määruse muutmata ja määruskaebuse rahuldamata, juhindudes KrMS §-st 390
    ja § 337 lg 1 p-st 1. Tartu Maakohus on määruses kõiki asjas tähtsust omavaid asjaolusid
    hinnanud, seetõttu märgib ringkonnakohus vastusena määruskaebusele vaid järgmist.
20. Määruskaebuses toodud väite kohaselt ei ole maakohus oma määruses põhjendanud, miks ei
    ole arvestatud ühtegi positiivset asjaolu I. Martalovi puhul. Ringkonnakohus peab oluliseks
    märkida, et tingimisi ennetähtaegse vabastamise otsustamisel arvestab kohus asjaolusid
    kogumis järgides KarS § 76 lg-s 2 p-s 2 toodud formaalseid ning lg-s 4 toodud materiaalseid
   nõudeid. Maakohus on hinnanud asjaolusid kogumis ning negatiivsed faktorid ei kaalu üle
   positiivset, mistõttu ei ole maakohus I. Martalovit ennetähtaegselt vangistusest vabastanud.
   Tema ennetähtaegse vabastamise välistavad KarS § 76 lg-t 4 hinnates eelkõige kuriteo
   toimepanemise asjaolud, varasem elukäik ja süüdlase isik. Jättes isiku ennetähtaegselt
   vabastamata, kuigi teda positiivselt iseloomustavaid tegureid on palju, peab kohus seda
   veenvalt põhjendama (Riigikohtu nr 3-1-1-59-14, p 10.2). Tartu Maakohus on määruses
   selgelt põhjendanud, millised asjaolud on I. Martalovi puhul teguriteks, mille tõttu tuleb ta
   jätta ennetähtaegselt vabastamata.
21. Määruskaebuse kohaselt ei ole maakohus arvestanud kõrgemalseisvate kohtute seisukohti,
    mille kohaselt ei saa olla ainult toimepandud kuriteo raskus mittevabastamise põhjuseks.
    Ringkonnakohus ei nõustu antud väitega, kuna maakohtu määrusest nähtub, et maakohus on
    hinnanud ka teisi KarS § 76 lg-s 4 toodud asjaolusid ning leidnud kogumis, et I. Martalov
    tuleb jätta ennetähtaegselt vangistusest vabastamata, kuna I. Martalovi puhul on kuriteo
    toimepanemise soodustavaks teguriks joovastavate ainete tarvitamine, ta on varasemalt
    korduvalt kriminaalkorras karistatud ning puudub kindel töökoht vabanedes. Seega on alusetu
    väide, mille kohaselt ei ole maakohus arvesse võtnud teisi olulisi asjaolusid. Maakohus on
    positiivsena välja toonud, et I. Martalovil puuduvad distsiplinaarkaristused ning ta on läbinud
    mitmeid taasühiskonnastavaid sotsiaalprogramme ja rehabilitatsiooni narkosõltuvuse osas,
    lisaks on tal toetav lähivõrgustik ema näol, kindel elukoht pärast vangistusest vabanemist ja
    varasem töökogemus mootoriõlide operaator-paigaldajana.
22. Ringkonnakohus ei nõustu määruskaebuses toodud väitega, mille kohaselt praktiliselt
    negatiivsed faktorid puuduvad ning seetõttu on Tartu Maakohtu määrus ühekülgne ja lähtunud
    soovist jätta I. Martalov ennetähtaegselt vangistusest vabastamata. Nähtuvalt asjaoludest on I.
    Martalov korduvalt kriminaalkorras karistatud, käesoleval hetkel kannab ta seitsmendat
    reaalset vangistust. I. Martalovil on 25 kehtivat väärteokaristust, kriminaalhooldaja
    seisukohalt on teod toime pandud sõltuvusvajaduse rahuldamiseks ja mõtlematusest. Seega ei
    ole ringkonnakohtule arusaadav ka kaitsja väide, mille kohaselt kui ka esimest korda
    vangistuses viibivale isikule ei anta kõigi eelduste olemasolul võimalust ennetähtaegselt
    vabaneda, saab ühiskonna õiglustunne riivatud. I. Martalov ei viibi esimest korda vangistuses
    ning samuti ei esine kõiki eelduseid ennetähtaegseks vabastamiseks. I. Martalov on olnud
    neljal korral kriminaalhooldusel, teisel korral pani katseajal toime uue kuriteo ja ei täitnud
    käitumiskontrolli nõudeid. Kolmandal korral pöörati karistus täitmisele ning neljandal korral
    ei teinud I. Martalov üldkasulikku tööd. Seetõttu on I. Martalovi varasemast käitumisest
    nähtav, et ta karistused ei ole täitnud karistuseesmärki ja I. Martalov on jätkanud kuritegude
    toimepanemist.
23. Kuigi I. Martalovil on soov loobuda narkootiliste ainete tarbimisest ja alkoholist, ei ole seda
    võimalik kontrollida enne vangistusest vabanemist. I. Martalov on tarbinud narkootilisi aineid
    17-18-aastaselt alates ning vabaduses viibides igapäevaselt lahjemat alkoholi.
    Ringkonnakohtul ei ole tõsikindlat veendumust selles, et isik, kes on varasemalt korduvalt
    karistatud joobeseisundis juhtimise ning narkokuritegude eest, ei tarvita vabanedes
    joovastavaid aineid ning sellest lähtuvalt ei pane toime uusi kuritegusid. Kuna uute kuritegude
    toimepanemise tõenäosus on sõltuv soodustavate tegurite tarbimisest (risk uue üldise korduva
    kuriteo toimepanemise tõenäosus 2 aasta jooksul 31%), leiab ringkonnakohus, et kuna
    ohutegur on endiselt kõrge, ei ole I. Martalovi ennetähtaegselt vangistusest vabastamine
    põhjendatud ja oleks käesoleval hetkel ennatlik. I. Martalovi käitumismustrid ning
    joovastavate ainete tarbimine ja narkokuritegude toimepanemise arvukus näitab, et
    käitumismustrid on I. Martalovis kinnistunud. Seetõttu on I. Martolovi puhul karistuse
    eesmärk täidetav üksnes vangistuses viibimisega.
24. Viimaks märgib ringkonnakohus, et karistuse tervikuna ärakandmine on reegliks ja sellest
    tingimisi ennetähtaegne vabastamine selgelt erandiks. Seejuures on ringkonnakohus
    seisukohal, et mida raskema kuriteo eest on vanglakaristus mõistetud, seda erandlikumad
    peavad olema asjaolud, et õigustada kinnipeetava ennetähtaegset vabastamist. I. Martalovi
    narkokuritegu ning muud eelnevalt mainitud tegurid ei anna alust I. Martalovi
    ennetähtaegseks vangistusest vabastamiseks.


   /allkiri/                          /allkiri/                                 /allkiri/
   Mati Kartau                        Maarika Kuusk                             Aarne Sarjas

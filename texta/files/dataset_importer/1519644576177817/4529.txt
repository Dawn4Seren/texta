                          KOHTUMÄÄRUS

 Kohus                                Tartu Ringkonnakohus

 Kohtukoosseis                        Andra Pärsimägi, Viivi Tomson, Kersti Kerstna-Vaks

 Määruse tegemise aeg ja koht         21. oktoober 2016, Tartu

 Tsiviilasja number                   2-15-10747

 Tsiviilasi                           Estonia pst 6 korteriühistu hagi Gennadi Vassiljevi vastu
                                      võlgnevuse 642,26 eurot väljamõistmiseks
 Tsiviilasja hind                     642,26 eurot (427,38 eurot põhinõue + 214,88 eurot viivis)

 Vaidlustatud kohtulahend             Viru Maakohtu 31. augusti 2016 otsus

 Menetluse alus ringkonnakohtus       Estonia pst 6 korteriühistu apellatsioonkaebus

 Menetlusosalised                     Apellant (hageja): Estonia pst 6 korteriühistu
                                      (rk: 80015565), esindaja Irina Kuzmina
                                      Vastustaja (kostja): Gennadi Vassiljev (ik: XXXXXXXXXX)
 Kohtuistungi toimumise aeg           Kirjalik menetlus



RESOLUTSIOON
Keelduda Estonia pst 6 korteriühistu apellatsioonkaebuse Viru Maakohtu
31. augusti 2016 otsuse peale tsiviilasjas nr 2-15-10747 menetlusse võtmisest ja lugeda
apellatsioonkaebus tagastatuks Estonia pst 6 korteriühistule.

Edasikaebamise kord
Menetlusosalisel on õigus esitada määruskaebus Riigikohtule 15 päeva jooksul alates määruse
kättetoimetamisest.
Hagimenetluses Riigikohtus võib menetlusosaline menetlustoiminguid teha ning avaldusi ja
taotlusi esitada üksnes vandeadvokaadi vahendusel, kui seaduses ei ole sätestatud teisiti.


ASJAOLUD
1. Estonia pst 6 korteriühistu on esitanud Tartu Ringkonnakohtule apellatsioonkaebuse Viru
Maakohtu 31. augusti 2016 otsuse peale, millega jäeti Estonia pst 6 korteriühistu hagi Gennadi
Vassiljevi vastu 642,26 euro väljamõistmiseks rahuldamata ja menetluskulud hageja kanda.

RINGKONNAKOHTU OTSUSTUS
2. Ringkonnakohus leiab, et Estonia pst 6 korteriühistu apellatsioonkaebuse Viru Maakohtu
31. augusti 2016 otsuse peale menetlusse võtmisest tuleb keelduda.
3. Kui tegemist on varalise nõudega hagiga ja hagihind ei ületa summat, mis vastab 2000 eurole
ja koos kõrvalnõuetega 4000 eurole, menetleb kohus hagi TsMS § 405 lg 1 esimese lause järgi
oma õiglase äranägemise kohaselt lihtsustatud korras, järgides üksnes üldisi
menetluspõhimõtteid.
Seadusest tulenevalt on lihtmenetluses tehtud asjades edasikaebeõigus apellatsioonimenetluses
piiratud. Vastavalt TsMS § 637 lg-le 21 võetakse käesoleva seadustiku § 405 lõikes 1 nimetatud
asjas esitatud apellatsioonkaebus menetlusse üksnes juhul, kui maakohtu otsuses on antud luba
edasikaebamiseks või kui maakohtu otsuse tegemisel on selgelt ebaõigesti kohaldatud
materiaalõiguse normi või on selgelt rikutud menetlusõiguse normi või on selgelt ebaõigesti
hinnatud tõendeid ja see võis oluliselt mõjutada lahendit.
Kuna maakohus ei ole TsMS § 442 lg-s 10 sätestatud luba andnud, ei pea ringkonnakohus
TsMS § 637 lg 21 järgi lihtmenetluse asjas esitatud apellatsioonkaebust menetlema, v.a kui
menetlusse võtmise otsustamisel on ringkonnakohtule ilmne, et maakohus on selgelt ebaõigesti
kohaldanud materiaalõiguse normi, rikkunud menetlusõiguse normi või ebaõigelt hinnanud
tõendeid ning mõni eelnenud põhjus võis kaasa tuua ebaõige kohtulahendi.
4. Ringkonnakohtu hinnangul ei esine käesolevas tsiviilasjas aluseid, mis annaksid aluse väita,
et maakohus oleks selgelt ebaõigesti kohaldanud materiaal- või menetlusõiguse normi või
selgelt ebaõigesti tõendeid hinnanud. Asjaolu, et apellant maakohtu otsusega ei nõustu ja
sisustab vaidluse lahendamisel aluseks võetud õigusnorme maakohtust erinevalt ning samuti
hindab tõendeid erinevalt maakohtust, ei anna vastupidise väitmiseks alust.
Ringkonnakohus märgib vastuseks apellatsioonkaebuse väidetele, et olukorras, kus hageja jättis
täitmata kohtu korralduse nõude selgitamiseks ja täiendavate tõendite esitamiseks, on
maakohus põhjendatult jätnud hagi rahuldamata. Maakohus ei ole rikkunud eelmenetluse
nõudeid.
5. Lähtudes eeltoodust, keeldub ringkonnakohus TsMS § 637 lg 21 alusel apellatsioonkaebust
menetlusse võtmast. Apellatsioonkaebus tagastatakse TsMS § 638 lg 4 alusel ja TsMS § 638
lg 10 alusel loetakse, et kaebust ei ole esitatud. Kuivõrd kaebus on ringkonnakohtule esitatud
elektrooniliselt, siis loeb ringkonnakohus kaebuse käesoleva määrusega apellandile tagastatuks.



 /allkirjastatud digitaalselt/    /allkirjastatud digitaalselt/   /allkirjastatud digitaalselt/
      Andra Pärsimägi                    Viivi Tomson                Kersti Kerstna-Vaks




                                                2

                       KOHTUMÄÄRUS
Kohus                               Tallinna Ringkonnakohus
Kohtukoosseis                       Eesistuja Virgo Saarmets, liikmed Oliver Kask ja
                                    Villem Lapimaa
Määruse tegemise aeg ja koht        14. juuli 2016, Tallinn
Haldusasja number                   3-13-2323
Haldusasi                           Risti 1 PRKT OÜ kaebus Rapla Vallavalitsuse
                                    viivituse õigusvastasuse tuvastamiseks ja ehituslubade
                                    taotluste lahendamiseks kohustamiseks
Vaidlustatud kohtulahend            Tallinna Halduskohtu 30. märtsi 2016. a määrus
Menetlusosalised                    Kaebaja – Risti 1 PRKT OÜ, esindaja Tuulikki
                                      Laesson
                                    Vastustaja – Rapla vald, esindaja v.adv Mikk Lõhmus
Menetluse alus ringkonnakohtus      Rapla valla määruskaebus
Asja läbivaatamine                  Kirjalik menetlus


RESOLUTSIOON
Jätta Rapla valla määruskaebus rahuldamata ja Tallinna Halduskohtu 30. märtsi
2016. a määruse haldusasjas nr 3-13-2323 resolutsiooni punkt 3 muutmata.


EDASIKAEBAMISE KORD
Määruse peale võib esitada määruskaebuse Riigikohtule 15 päeva jooksul määruse
kättetoimetamisest arvates (HKMS § 155 lg 5; § 235 lg-d 1 ja 3).


ASJAOLUD JA MENETLUSE KÄIK
1.    Rapla Vallavolikogu kehtestas 26.06.2008 otsusega nr 41 Rapla valla Uusküla külas
asuva Koguduse kinnistu, Väljamäe, Jaanilda ja Kopli kinnistute, nendega piirnevate
reformimata riigimaade ning T-15 Tallinn-Rapla-Türi ja T-20141 Rapla-Varbola maantee
vahelise ala detailplaneeringu (Koguduse detailplaneering), millega määrati muu hulgas
ehitusõigus Uusküla külas Risti tn 1 kinnistule kahe kuni kolmekorruselise ärihoone
ehitamiseks koos ärihoonete teenindamiseks vajalike rajatistega, sh parkimisega.
2.    Rapla Vallavalitsus väljastas 28.02.2011 korraldusega nr 59 Risti 1 PRKT OÜ-le
projekteerimistingimused Risti tn 1 kinnistule kavandatava kaubanduskeskuse ehitusprojekti
koostamiseks.
                                                                                    3-13-2323

3.    Rapla Vallavolikogu kehtestas 25.08.2011 otsusega nr 80 Põhjakeskuse
detailplaneeringu, mille kohaselt on Risti tn 1 kinnistule rajatavad juurdepääsuteed (s.o Risti
tn, Risti põik ja Kagu tn) avalikud tänavad ja kuuluvad üleandmisele Rapla vallale.
4.    Risti 1 PRKT OÜ esitas Rapla Vallavalitsusele 16.10.2012 taotlused kaubanduskeskuse
ja selle juurde kuuluvate rajatiste, ühisveevärgi ja -kanalisatsiooniga liitumiseks vajaliku
kanalisatsiooni- ja veetorustiku, samuti parkla ja tankla ehitamiseks ehituslubade saamiseks
vastavalt TÜ Vaino Arhitektuuribüroo ehitusprojektile nr 03-12.
5.     Rapla Vallavalitsus leidis 12.12.2012 kirjas nr 7-2.6.1/2419-13, et Risti 1 PRKT OÜ
esitatud projektil puuduvad vajalikud kooskõlastused kaubanduskeskust teenindavate
(rajatavate) teede aluste maade omanikelt (EELK Rapla Maarja-Magdaleena Kogudus ja
Rappeli Keskus OÜ), mis takistab ehituslubade menetlemist. Samuti puudub kooskõlastus
Rappeli Keskus OÜ-lt, kelle poolt rajatud ja kellele kuuluvasse ülepumplasse Suve ja Risti
tänavate ristumiskohal on projektiga ette nähtud kanalisatsioonivee juhtimine. Risti 1 PRKT
OÜ 11.02.2013 ja 26.02.2013 täiendavatele järelepärimistele ei ole Rapla Vallavalitsus
vastanud.
6.    Risti 1 PRKT OÜ esitas Tallinna Halduskohtule 04.11.2013 kaebuse (hiljem korduvalt
täiendatud) tuvastada Rapla Vallavalitsuse tegevuse (viivituse) õigusvastasus
kaubanduskeskuse, reoveekanalisatsiooni, veetorustiku, parkla ja tankla ehituslubade taotluste
menetlemisel ning kohustada Rapla Vallavalitsust viia ehituslubade taotluste menetlused
kohtu määratud tähtajaks lõpule.
Risti 1 PRKT OÜ kaebuse täienduste kohaselt väljastas Rapla Vallavalitsus 21.07.2014
korraldusega nr 281 ehitusloa Risti tn 1 kinnistule kaubanduskeskuse püstitamiseks,
04.08.2014 korraldusega nr 289 ehitusloa automaattankla püstitamiseks ja 01.02.2016
korraldusega nr 34 ehitusloa parkla rajamiseks. Korralduste põhjendustes ja vallavalitsuse
istungite (21.07.2014, 04.08.2014, 01.02.2016) protokollides on seejuures viidatud, et
kohtuvaidluse käigus on ilmnenud, et vald saab ehitusloa anda kaalutlusõiguse alusel,
olenemata sellest, et teedealuste maade või naaberkinnistute omanikud ei ole ehitusprojekti
kooskõlastanud. Kaebaja leiab, et kaubanduskeskusele, automaattanklale ja parklale
ehituslubade väljastamine ei tulenenud ühestki uuest asjaolust ning on seega olnud tingitud
kaebusega kohtusse pöördumisest. Samuti on Rapla Vallavalitsus ehituslubade hilisema
andmisega võtnud omaks varasemalt toimunud põhjendamatu viivituse. Seetõttu tuleb HKMS
§ 108 lg 6 alusel mõista vastustajalt välja kaebaja menetluskulud seoses kolme
kohustamisnõudega ehk 3/10 ulatuses (summas 409,92 eurot). Risti 1 PRKT OÜ ja kaebaja
õigusabikulude eest tasunud Vana-Viru Arendus OÜ vahel on sõlmitud kokkulepe kantud
õigusabikulude hüvitamiseks.
7.    Rapla Vallavalitsus leidis kirjalikus vastuses, et kaebus tuleb jätta läbi vaatamata või
alternatiivselt lõpetada menetlus või jätta kaebus rahuldamata. Risti 1 PRKT OÜ
menetluskulud tuleb jätta tema enda kanda. Rapla Vallavalitsus ei saanud ehituslube varem
väljastada, sest ehitusprojektil puudusid Rappeli Keskuse OÜ ja EELK Rapla Maarja-
Magdaleena Koguduse kooskõlastused (vt kuni 30.06.2015 kehtinud ehitusseaduse § 23 lg
11). Menetluse käigus selgus, et kaebaja ei ole projekteerimisel arvestanud Rapla
Vallavalitsuse 28.02.2011 korraldust nr 59, millega määrati Risti 1 PRKT OÜ-le täiendavad
projekteerimistingimused Risti tn 1 kaubanduskeskuse ja sellega seotud infrastruktuuri
väljaehitamiseks. Täiendavad projekteerimistingimused sisaldasid nõuet kooskõlastada
projekt tehnovõrkude valdajatega ja kinnistu omanikega, kelle kinnistuid rajatava
kaubanduskeskuse infrastruktuur läbib. Nõutavate kooskõlastuste puudumise tõttu oli vallal
võimalik ehitusluba väljastada üksnes sidekaabli kanalisatsiooni rajamiseks (29.11.2012

                                                                                          2(5)
                                                                                       3-13-2323

ehitusluba nr 3638). Risti 1 PRKT OÜ teadis hoonestusõiguse lepingut sõlmides, et Risti tn 1
kinnistul puudub juurdepääs avalikult kasutatavale teele ning vastava juurdepääsu saamiseks
tuleb ära oodata rajatava tee üleandmine vallale või saada maaomaniku nõusolek ala
kasutamiseks. Alates 01.07.2015 jõustunud ehitusseadustiku (EhS) kohaselt ei pea ehitusloa
taotlust esitama maaomanik (EhS § 42 lg 6). Sellest tulenevalt uuendas Rapla Vallavalitsus
enda initsiatiivil haldusmenetluse ja 01.02.2016 seisuga on vald väljastanud Risti 1 PRKT
OÜ-le ehitusload kaubanduskeskuse, sissesõidutee, automaattankla ja parkla ehitamiseks ning
pooleli on menetlus ehituslubade väljastamiseks kanalisatsiooni ja veetorustiku osas. Tallinna
Halduskohus võttis Risti 1 PRKT OÜ kaebuse osaliselt menetlusse alles 08.01.2016
määrusega. HKMS § 108 lg 6 alusel ei pea vastustaja kandma kaebaja menetluskulusid, sest
kaubanduskeskuse, tankla ja parkla ehituslubade väljastamine ei olnud tingitud Risti 1 PRKT
OÜ poolt kohtusse pöördumisest. Kaebaja menetluskulud on Laesson & Partnerid OÜ-le
tasunud Vana-Viru Arenduse OÜ ning neid ei saa vastustajalt välja mõista, sest puuduvad
tõendid, et Risti 1 PRKT OÜ-l oleks kohustus tasutud summa hiljem Vana-Viru Arendus OÜ-
le hüvitada (vt lahendid nr 3-3-1-35-13; nr 3-3-1-47-12, p 31; nr 3-3-1-23-10, p 18; nr 3-3-1-
28-03, p 9).
8.    Tallinna Halduskohus lõpetas 30.03.2016 määrusega menetluse kaubanduskeskuse,
parkla ja tankla ehituslubade väljastamiseks kohustamise nõuete osas (resolutsiooni p 1) ning
mõistis vastustajalt kaebaja kasuks välja menetluskulu 200 eurot (resolutsiooni p 3). Risti 1
PRKT OÜ taotletutest on väljastatud ehitusload kaubanduskeskuse (21.07.2014),
automaattankla (04.08.2014), sissesõidutee (30.11.2015) ja parkla (01.02.2016) ehitamiseks,
mistõttu ei ole nende osas kohustamistaotluste rahuldamine enam võimalik ja menetlus tuleb
HKMS § 152 lg 1 p 4 alusel lõpetada.
Risti tn 1 kinnistule kavandatava kaubanduskeskuse, parkla ja tankla ehituslubade
väljastamist võib seostada Risti 1 PRKT OÜ poolt halduskohtule kaebuse esitamisega. Rapla
Vallavalitsus oli 05.08.2014 kompromissilepingu projektist nähtuvalt teadlik 04.11.2013
kaebuse esitamisest haldusasjas nr 3-13-2323 (haldusasja number oli märgitud ka
kompromissis). Kuna kõnealused ehitised sooviti püstitada Risti tn 1 kinnistule, ei saanud
01.07.2015 jõustunud ehitusseadustik ehituslubade väljastamist mõjutada. Risti 1 PRKT OÜ
on sõlminud Vana-Viru Arendus OÜ-ga kokkuleppe, millest tuleneb kaebajale kohustus
hüvitada tasutud õigusabikulud. Õigusabiteenuse maht on olnud kokku 10 tundi ja 40 minutit.
Kolme kohustamisnõudega seotud põhjendatud ja vajalik kulu on 200 eurot.
9.    Rapla vald esitas halduskohtu määruse resolutsiooni p 3 peale 14.04.2016
määruskaebuse. Tallinna Halduskohus ei pidanud 22.04.2016 põhjendatuks määruskaebust ise
rahuldada ja edastas selle lahendamiseks Tallinna Ringkonnakohtule.


MENETLUSOSALISTE SEISUKOHAD RINGKONNAKOHTUS
10. Rapla vald palub määruskaebuses halduskohtu määruse resolutsiooni p 3 tühistada ja
teha menetluse osalise lõpetamisega seonduvalt menetluskulude väljamõistmise osas uus
määrus, millega jätta vastavad menetluskulud Risti 1 PRKT OÜ kanda. Kaubanduskeskuse,
parkla ja tankla ehituslubade väljastamine ei olnud seotud Risti 1 PRKT OÜ poolt
halduskohtusse pöördumisega. Alates 01.07.2015 jõustunud ehitusseadustik ei nõua ehitusloa
taotluse esitamist maaomaniku poolt, mistõttu pidas vald 2015. a septembris võimalikuks
ehituslubade väljastamise menetlus enda initsiatiivil uuendada. Kuni Põhjakeskuse
planeeringut pole realiseeritud, ei piirne Risti tn 1 kinnistu vahetult avalikult kasutatava teega
ja kaebaja peab juurdepääsu rajamiseks ootama ära tee üleandmise vastustajale või saama
maaomanikult nõusoleku kinnistu ja tee vahelise ala kasutamiseks (s.o juurdepääsuks läbi

                                                                                             3(5)
                                                                                     3-13-2323

EELK Rapla Maarja-Magdaleena Koguduse ja Rappeli Keskus OÜ kaasomandis oleva Risti
tn L1 kinnistu). Kinnistule juurdepääsu puudumise tõttu ei ole kaebajal isegi ehituslubade
olemasolu korral võimalik ehitustegevust alustada. Ehituslubade väljastamine on haldusorgani
diskretsiooniline otsus ja kohus ei oleks saanud kohustada vastustajat kaubanduskeskuse,
parkla ja tankla ehituslubasid väljastama.
11. Risti 1 PRKT OÜ vaidleb kirjalikus vastuses määruskaebusele vastu ning palub selle
jätta rahuldamata ja halduskohtu määruse muutmata. Kuna kaubanduskeskus, tankla ja parkla
asuvad Risti tn 1 kinnistul, siis ei saanud 01.07.2015 jõustunud ehitusseadustik mõjutada
nende rajamiseks esitatud ehituslubade taotluste menetlemist ja ehitamise lubamist. Rapla
Vallavalitsuse 21.07.2014, 04.08.2014 ja 01.02.2016 istungite protokollidest nähtub, et
kaubanduskeskuse, tankla ja parkla ehituslubade väljastamisel on muu hulgas tuginetud
käimasolevale kohtuasjale. Kaebuses ei ole taotletud ehituslubade väljastamiseks kohustamist,
vaid ehituslubade taotluste menetlemise lõpuleviimiseks kohustamist. Kaubanduskeskuse,
tankla ja parkla ehituslubade väljastamisega on kohustamiskaebuse eesmärk vastavas osas
saavutatud. Risti tn 1 kinnistule juurdepääsutee osas on pooleli vaidlus haldusasjas nr 3-11-
2290 ning sellega seonduv ei ole praegusel juhul asjassepuutuv.


RINGKONNAKOHTU PÕHJENDUSED
12. HKMS § 152 lg 1 p 4 kohaselt lõpetab kohus määrusega menetluse muu hulgas juhul,
kui kaebuses nõutav haldusakt on antud. Vaidlust ei ole selles, et kuivõrd Rapla Vallavalitsus
on 21.07.2014 korraldusega nr 281 (II kd, tl 13), 04.08.2014 korraldusega nr 289 (II kd, tl 44)
ja 01.02.2016 korraldusega nr 34 (II kd, tl 49) väljastanud Risti 1 PRKT OÜ-le ehitusload
Risti tn 1 kinnistule vastavalt kaubanduskeskuse, automaattankla ja parkla ehitamiseks, siis on
need kaebuses nõutud haldusaktid antud ja asja menetlus tuli vastavate kohustamisnõuete osas
HKMS § 152 lg 1 p 4 alusel lõpetada.
13. HKMS § 108 lg 6 kohaselt kannab HKMS § 152 lg 1 p 4 alusel menetluse lõpetamise
korral menetluskulud vastustaja, välja arvatud juhul, kui kaebuses nõutud haldusakti andmine
ei olnud tingitud kaebuse esitamisest.
14. Risti 1 PRKT OÜ esitas 04.11.2013 kaebuse (I kd, tl 3-8), milles palus muu hulgas
kohustada Rapla Vallavalitsust viima lõpule kaubanduskeskuse, tankla ja parkla ehitamiseks
16.10.2012 esitatud ehituslubade taotluste (I kd, tl 136-138; I kd, tl 174-175p; I kd, tl 227-
228; I kd, tl 235-236) menetlused, mille osas oli Rapla Vallavalitsus 12.12.2012 kirjas nr 7-
2.6.1/2419-13 (I kd, tl 252-252p) selgitanud, et ehituslubade väljastamist takistab EELK
Rapla Maarja-Magdaleena Koguduse ja Rappeli Keskus OÜ kooskõlastuste puudumine.
Vaidlust ei ole selles, et ehituslubade väljastamine toimub kaalutlusõiguse alusel, kuid Risti 1
PRKT OÜ ongi praeguses asjas taotlenud vastustaja kohustamist viima haldusmenetlused
lõpule ja anda ehituslubade taotluste suhtes haldusaktid.
Ehituslubade väljastamise aluseks olevate 21.07.2014, 04.08.2014 ja 01.02.2016 korralduste
andmist käsitlevatest sama kuupäeva kandvate Rapla Vallavalitsuse istungite protokollidest
(II kd, tl 14-15; II kd, tl 27-28; II kd, tl 74-75p; II kd, tl 99-100) on ehituslubade
väljastamisega seonduvat põhjalikumalt selgitatud 21.07.2014 protokollis nr 29. Protokollist
(pkp 3) nähtuvalt on ehitusloa taotluste lahendamine viibinud põhjusel, et seni oli valdav
seisukoht, et kuna krundi piirinaabri kooskõlastused juurdepääsuks puudusid, pole ehitusluba
võimalik välja anda. Samas otsustati taotletud ehitusluba (kaubanduskeskuse hoone
püstitamiseks) välja anda, sest kohtuvaidluse käigus on kohus selgitanud, et negatiivselt
kooskõlastusele vaatamata on vallavalitsusel võimalik ehituslube väljastada kaalutlusõiguse


                                                                                           4(5)
                                                                                       3-13-2323

alusel. Ka hilisemates protokollides ei ole kajastatud mingite asjaolude muutumist (st
naaberkinnistute omanike kooskõlastused puudusid jätkuvalt), vaid viidatakse üksnes kas
ehitusloa (automaattankla) andmisele kaalutlusotsusega või lihtsalt ehitusloa andmisele
(parkla) lisamärkusega, et kohus uuendas 08.01.2016 menetluse ja korraldus tuleb edastada ka
kohtule.
15. Rapla vald on 01.02.2016 vastuses kaebusele (II kd, tl 37-43) ja 14.04.2016
määruskaebuses (II kd, tl 114-116p) asunud küll väitma, et Rapla Vallavalitsuse 28.02.2011
korraldusega nr 59 määratud projekteerimistingimuste (I kd, tl 11-12p) kohaselt nõutavate
kooskõlastuste puudumine kujutas endast kuni 30.06.2015 kehtinud ehitusseaduse § 23 lg 11
järgi õiguslikku takistust ehituslubade väljastamiseks, kuid esiteks ei saa sellega nõustuda
ning teiseks ei saa see kuidagi selgitada kaubanduskeskuse ja tankla püstitamiseks
ehituslubade väljastamist juba 2014. a suvel, mil viidatud säte jätkuvalt kehtis. Varasema
ehitusseaduse § 24 lg 1 ei näinud ehitusloa väljastamisest keeldumise alusena ette ainuüksi
piirinaabri või tehnovõrgu omaniku kooskõlastuse puudumist, vaid keeldumise aluseks
saanuks olla eelkõige ehitusprojekti sisuline mittevastavus või kohustusliku menetlusnõude
eiramine (nt projekti koostamine ebapädeva isiku poolt, keskkonnamõju hindamata jätmine
vm). Õigusaktidest ei tulene praegu ega tulenenud ka varem, et vastustaja viidatud puuduvad
kooskõlastused oleksid haldusorganile ehitusloa väljastamise menetluses siduvad. Igal juhul
ei saanud kooskõlastuste puudumine kuidagi takistada ehitusloa taotluste menetluste
lõpuleviimist (s.o kui negatiivne kooskõlastus olnuks siduv, siis tulnuks ehitusloa taotlus jätta
rahuldamata). Lisaks tuleb märkida, et kuivõrd nii kaubanduskeskus, tankla kui ka parkla
asuvad Risti tn 1 kinnistul (nt asendiplaanid – I kd, tl 62; I kd, tl 73), mille omanikuks on
kinnistusraamatu andmete kohaselt alates 04.02.2011 olnud Risti 1 PRKT OÜ (I kd, tl 10),
siis ei saanud ehituslubade varasemat andmist välistada ka kuni 30.06.2015 kehtinud
ehitusseadustiku § 23 lg-st 11 tulenenud nõue, et ehitusloa taotluse peab esitama maaomanik,
mis pole alates 01.07.2015 kehtiva EhS § 42 lg 6 järgi enam nõutav.
16. Ringkonnakohtu hinnangul on praegusel juhul asjaoludest tulenevalt ilmne, et Risti 1
PRKT OÜ taotletud osade ehituslubade väljastamise (s.o vastavate haldusmenetluste
lõpuleviimise) on tinginud nimelt taotleja poolt kaebusega halduskohtusse pöördumine,
mistõttu on halduskohus jätnud kaebaja menetluskulud vastavas osas HKMS § 108 lg 6 alusel
õigesti vastustaja kanda. Halduskohtu poolt menetluse osalise lõpetamisega seostatud ja
põhjendatuks hinnatud menetluskulude suurust (kokku 200 eurot) ei ole vastustaja
määruskaebuses vaidlustanud, mistõttu ei pea ringkonnakohus vajalikuks sellel täiendavalt
peatuda. Ringkonnakohus juhib samas tähelepanu, et alates 01.01.2012 kehtiva HKMS § 109
lg-st 5 tulenevalt ei välista menetluskulude hüvitamist menetlusosalisele see, kui tema eest on
menetluskulud kandnud muu isik. Sellest tulenevalt ei ole ka vastustaja viidatud varasem
kohtupraktika enam asjakohane (nt Riigikohtu 15.12.2015 otsus nr 3-3-1-63-15, p 16) ning
õigusabikulude väljamõistmist Risti 1 PRKT OÜ kasuks ei saanuks mõjutada ka nende kulude
Vana-Viru Arendus OÜ-le hüvitamise kohustuse puudumine.
17. Eelneva põhjal jääb Rapla valla määruskaebus rahuldamata ja Tallinna Halduskohtu
30.03.2016 määruse resolutsiooni p 3 muutmata.


 (allkirjastatud digitaalselt)   (allkirjastatud digitaalselt)     (allkirjastatud digitaalselt)
         Oliver Kask                   Villem Lapimaa                    Virgo Saarmets




                                                                                             5(5)

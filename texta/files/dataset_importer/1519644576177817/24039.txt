                                                                           Tsiviilasi nr 2-15-15326




                           KOHTUMÄÄRUS
 Kohus                                Tartu Maakohus
 Kohtunik                             Andrus Miilaste
 Määruse tegemise aeg ja koht         9. veebruar 2016. a, Tartu
 Tsiviilasi                           A.T. hagi M.E.G. vastu 30.09.2015.a üürilepingu
                                      erakorralise ülesütlemisteate tühisuse tunnustamise
                                      nõudes
 Menetlustoiming                      hagiavalduse läbivaatamata jätmine
 Menetlusosalised ja nende            Hageja A.T. (isikukood XXXX, elukoht XXXX)
 esindajad
                                      Kostja M.E.G. (isikukood XXXX, elukoht XXXX)
 RESOLUTSIOON
 1. Jätta A.T. hagi M.E.G. vastu tsiviilasjas nr 2-15-15326.
 2. Jätta menetluskulud hageja kanda.
 3. Vabastada A.T. menetluskulude riigituludesse tasumise kohustusest (TsMS § 190 lg 7).
 4. Määrus toimetada kätte menetlusosalistele.
 5. Määruse peale võib esitada määruskaebuse Tartu Maakohtu kaudu Tartu
    Ringkonnakohtule 15 päeva jooksul alates määruse määruskaebuse esitajale
    kättetoimetamisest.
ASJAOLUD JA KOHTU SEISUKOHT
Tartu Maakohtu menetluses on A.T. (hageja) hagi M.E.G. (kostja) vastu 30.09.2015. a üürilepingu
erakorralise ülesütlemisteate tühisuse tunnustamise nõudes. Kostja on 2.11.2015. a vastuses hagile
esitanud muu hulgas taotluse jätta hagi läbi vaatamata, põhjusel et kohtusse on pöördunud isik,
kellel ei ole selleks õigust. Tartu Maakohtu 25.08.2015. a kohtumäärusega tsiviilasjas nr 2-15-
9434 kuulutati välja hageja pankrot ning pankrotihalduriks määrati Oksana Kutšmei. Vastavalt
pankrotiseaduse (PankrS) § 35 lõikele 1 pankroti väljakuulutamisega: 1) moodustub võlgniku
varast pankrotivara; 2) läheb haldurile üle võlgniku vara valitsemise õigus ning õigus olla võlgniku
asemel kohtumenetluses menetlusosaliseks vaidluses, mis puudutab pankrotivara või vara, mille
võib arvata pankrotivarasse; 3) kaotab füüsilisest isikust võlgnik õiguse teha tehinguid seoses
pankrotivaraga. Üürilepingust ja selle lõpetamisest tulenevad õigused ja kohustused on ühtlasi
võlgniku varakogumi osaks ja nende õiguste ja kohustuste käsutamisõigus on pankrotiseaduse
(PankrS) § 36 lg 1 kohaselt läinud üle pankrotihaldurile. Seega ei ole hagejal õigust iseseisvalt
kohtusse pöörduda. Lähtuvalt tsiviilkohtumenetluse seadustiku (TsMS) 202 ja 204 palub kostja
teostada hageja tsiviilkohtumenetlusteovõime kontroll ja mitte lubada hagejal menetluses osaleda.
Hageja on vastuseks kostja vastusele 27.11.2015. a e-kirjaga teatanud, et on seoses asjaolude
äralangemisega ja olukorra lahenemisega nõus menetluse lõpetama. Hageja märgib, et on kui
kostja on nõus kogu üüri teema lõpetama ja ei esita kostjale enam mingisuguseid nõudeid või
pretensioone, on ta valmis hagist loobuma.
Kostja on 21.12.2015. a teatanud, et ta on hagist loobumisega nõus, märkides, et on seoses hageja
pankrotistumisega esitanud nõuded pankrotimenetluses ja see fakt ei saa olla puutumuses
käesoleva tsiviilasjaga.
Kohus leiab, et hageja 27.11.2015. a kirja ei saa käsitleda hagist loobumise avaldusena, hageja ei
ole väljendanud selget soovi hagist loobumiseks, vaid üksnes valmisolekut läbirääkimisteks.
Samuti on hageja nõusolek hagist loobumiseks seotud tingimusega, millega kostja ei nõustu. Seega
ei saa kohus menetlust hagist loobumisega TsMS § 428 lg 1 p 3 alusel lõpetada.
Tsiviilkohtumenetluse seadustiku (TsMS) § 423 lg 2 p 2 kohaselt võib kohus jätta hagi läbi
vaatamata, kui hagi ei ole esitatud hageja seadusega kaitstud õiguse ega huvi kaitseks või
eesmärgil, millele riik peaks andma õiguskaitset või kui hagiga ei ole hageja taotletavat eesmärki
võimalik saavutada.
Tartu Maakohtu 25.08.2015. a määrusega on välja kuulutatud A.T. pankrot. Vastavalt PankrS § 35
lg 1 punktile 2 ja 36 lõikele 1 läks pankroti väljakuulutamisega haldurile üle võlgniku vara
valitsemis- ja käsutamisõigus ning õigus olla võlgniku asemel kohtumenetluses menetlusosaliseks
vaidluses, mis puudutab pankrotivara või vara, mille võib arvata pankrotivarasse. Üürilepingu
ülesütlemise kehtivust puudutav vaidlus on pankrotivara puudutav vaidlus; hagiavalduse
üürilepingu erakorralise ülesütlemisteate tühisuse tuvastamise nõudes sai esitada pankrotihaldur,
hagejal endal puudus õigus pankrotivara puudutavas varalises vaidluses hagi esitamiseks.
Tulenevalt PankrS § 46 lõikest 1 ja § 51 lõikest 3 oli pankrotihalduril, mitte võlgnikul endal, õigus
otsustada, kas jätkata üürilepingu täitmist või mitte. Kostja on esitanud kohtule pankrotihalduri
Oksana Kutšmei 1.10.2015. a kirja (tl 35), milles pankrotihaldur teatab üürileandjale, et ei soovi
üürilepingu täitmist jätkata. Eeltoodud põhjendustel asub kohus seisukohale, et esineb TsMS §
423 lg 2 punktis 2 sätestatud alus hagi läbivaatamata jätmiseks, kuna hagiga ei ole võimalik hageja
taotletud eesmärki saavutada.
Lisaks eeltoodule nähtub hageja välja toodud asjaoludest, et hageja esitas hagi üürilepingu
erakorralise ülesütlemisteate tühisuse tuvastamise nõudes üksnes selleks, et tagada üüritud pinna
kasutamine tähtajaga 3.11.2015. a. Hageja on soovinud üürilepingut lõpetada kokkuleppel ning ei
ole enam huvitatud üürilepingu jätkumisest. Seega esineb alus hagi läbivaatamata jätmiseks TsMS
§ 423 lg 2 p 2 alusel ka põhjusel, et hagi ei ole esitatud eesmärgil, millele riik peaks andma
õiguskaitset.
TsMS § 168 lg 2 alusel jätab kohus menetluskulud hageja kanda.
TsMS § 174 lõigete 1, 2, § 177 lg 1 p 1 alusel määrab kohus kindlaks ka menetluskulude rahalise
suuruse. Kostja ei ole menetluskulude nimekirja kohtule esitanud. Asja materjalidest ei nähtu, et
kostjal oleks menetluskulusid tekkinud.
TsMS § 190 lg 4 I lause kohaselt, kui hageja või tema poolel menetluses osalev kolmas isik või
hagita menetluse avaldaja sai menetlusabi menetluskulude kandmisel, mõistetakse temalt hagi või
avalduse rahuldamata või läbi vaatamata jätmise või asja menetluse lõpetamise korral
menetluskulud riigituludesse täies ulatuses välja. Tulenevalt TsMS § 197 lõikest 9 võib kohus
mõjuval põhjusel isiku menetluskulude riigituludesse tasumise kohustusest vabastada. Arvestades
et välja on kuulutatud hageja pankrot, peab kohus põhjendatuks vabastada hageja menetluskulude
riigituludesse tasumise kohustusest.

/allkirjastatud digitaalselt/
kohtunik




                                                 2

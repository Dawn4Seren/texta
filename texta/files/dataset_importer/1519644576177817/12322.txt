                        KOHTUMÄÄRUS
Kohus                             Tallinna Halduskohus
Kohtunik                          Reelika Lind
Määruse tegemise aeg ja koht      17. juuni 2016. a, Tallinn
Haldusasja number                 3-16-597
Haldusasi                         S.P. kaebus Tallinna Vangla 28.12.2015 käskkirja nr 1-
                                  1/135 p-de 1.21 ja 1.25 tühistamiseks
Menetlusosalised                  Kaebaja – S.P.
                                  Vastustaja – Tallinna Vangla, volitatud esindaja Teerika
                                    Martinsen
Menetlustoiming                   Kaebuse läbi vaatamata jätmine

RESOLUTSIOON
1.   Jätta S.P. kaebus läbi vaatamata.
2. Jätta menetlusosaliste menetluskulud nende enda kanda ja kaebuselt tasumisele
kuuluva riigilõivu kulu riigi kanda.


EDASIKAEBAMISE KORD
Määruse peale saab esitada Tallinna Halduskohtu kaudu määruskaebuse Tallinna
Ringkonnakohtule 15 päeva jooksul määruse kättetoimetamisest arvates (HKMS § 155 lg 5,
§ 204 lg-d 1 ja 2).


ASJAOLUD
1. Tallinna Halduskohtu menetluses on S.P. (kaebaja) kaebus Tallinna Vangla (vastustaja)
28.12.2015 käskkirja nr 1-1/135 p-de 1.21 ja 1.25 tühistamiseks. Käskkirja p-ga 1.21 muudeti
Tallinna Vangla direktori 31.01.2013 käskkirjaga nr 20 kinnitatud „Tallinna Vangla kodukorra“
(Kodukord) p 12.2 selliselt, et senise 5 sigareti asemel väljastatakse suitsetada soovivale
kinnipeetavale jalutuskäigu alguses laekast maksimaalselt 3 sigaretti ilma pakita, ja käskkirja
p-ga 1.25 muudeti Kodukorra p 16.2.19 selliselt, et ühe kaupluses käimise jooksul on võimalik
senise 4 paki sigarettide asemel soetada maksimaalselt 3 pakki.
2. Vastustaja taotles 10.06.2016 kaebuse läbi vaatamata jätmist. Kuna kaebaja vabanes
Tallinna Vanglast 04.05.2016, siis on Kodukorda muutva käskkirja vaidlustatud punktide toime
kaebaja suhtes ammendunud ega saa tema õigustele enam mingit mõju avaldada ega tema
õigusi rikkuda. Seega puudub kaebajal praeguses vaidluses kaebeõigus. Eesmärgipärane ei
oleks ka tühistamisnõude muutmine tuvastusnõudeks. Kui kinnipeetav on vanglast vabanenud,
siis tuvastamiskaebuse esitamine preventiivsel eesmärgil ei saa aidata kaasa kaebaja kui endise
kinnipeetava õiguste kaitsmisele tulevikus. Hüpoteetiline võimalus sattuda uuesti samasse
                                                                                     3-16-597

olukorda ei anna piisavalt alust preventiivsel eesmärgil tuvastamiskaebuse esitamiseks. Seega
ei saaks vaidlustatud Kodukorda muutva käskkirja punktid alates kaebaja vabanemise hetkest
tema õigustele ka mingit edasist negatiivset mõju omada isegi kui praeguses vaidluses kaebus
rahuldataks.
3. Kohus küsis 10.06.2016 kohtunõudega, kas kaebaja soovib tühistamisnõude asemel esitada
tuvastamisnõude.
4.   Kaebaja ei vastanud kohtule.


KOHTU PÕHJENDUSED
5. Halduskohtumenetluse seadustiku (HKMS) § 151 lg 2 p 1 kohaselt võib kohus jätta
määrusega kaebuse läbi vaatamata, kui pärast kaebuse menetlusse võtmist ilmnevad HKMS
§ 121 lg-s 2 sätestatud asjaolud. HKMS § 121 lg 2 p 2 kohaselt võib kohus kaebuse määrusega
tagastada selle esitajale, kui kaebusega ei ole võimalik saavutada kaebuse eesmärki.
6. Kodukord kui üldkorraldus on täitmiseks üksnes Tallinna Vangla territooriumil ning
Maardu üksuse III korrusel (tuberkuloosiosakond) viibijaile, st kinnipeetavatele ja
vahistatutele, teenistujatele ning vanglat külastavatele isikutele (Kodukorra p 1.2). Kaebaja
vabanes Tallinna Vanglast 04.05.2016. Kuna kaebaja viibib alates 04.05.2016 vabaduses, leiab
kohus, et Kodukorra vaidlustatud punktide toime on kaebaja suhtes ammendunud ega saa
vabaduses viibiva isiku õigustele enam mingit mõju avaldada ning tema õigusi rikkuda.
Haldusakti ja toimingu õiguspärasust hindab kohus haldusakti andmise või toimingu tegemise
aja seisuga. Kuna kaebuse esitamise ajal võisid vaidlustatud sätted kaebajale mõju avaldada,
siis ei saa väita, et kaebajal puudub praeguses asjas kaebeõigus (HKMS § 44 lg 1). Siiski ei
kaitse nõue vaidlusaluste sätete tühistamiseks enam kaebaja õigusi.
7. Kohus andis 10.06.2016 kohtunõudega kaebajale võimaluse esitada tuvastamisnõude ja
selgitada põhjendatud huvi selle esitamiseks. Kuna kaebaja kohtu antud tähtajaks 15.06.2016
vastust ei esitanud ja menetluses oleva tühistamisnõudega ei ole kaebajal võimalik oma
eesmärki saavutada, siis tuleb kaebus jätta HKMS § 151 lg 2 p 1 ja § 121 lg 2 p 2 alusel läbi
vaatamata.
8. HKMS § 155 lg-st 6 ja § 43 lg-st 2 tulenevalt ei võta kaebuse läbi vaatamata jätmine õigust
pöörduda uuesti kohtusse.
9. Kaebaja kannab tulenevalt HKMS § 108 lg-st 4 menetluskulud. Vastustaja ei ole
menetluskulude väljamõistmist taotlenud ega menetluskulude kohta andmeid esitanud, seetõttu
jäävad tema menetluskulud tema enda kanda. Kohus andis kaebajale 31.05.2016 määrusega
menetlusabi ja vabastas ta kaebuse esitamisel riigilõivu 15 eurot tasumisest. Nimetatud kulu
jääb riigi kanda.


/allkirjastatud digitaalselt/
Reelika Lind
Kohtunik




                                                                                          2(2)

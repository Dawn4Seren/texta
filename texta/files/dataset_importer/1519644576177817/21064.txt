                      KOHTUMÄÄRUS

Kohus                             Tartu Ringkonnakohus

Kohtukoosseis                     Kai Kullerkupp, Kersti Kerstna-Vaks, Triin Uusen-Nacke

Määruse tegemise aeg ja koht      16. märts 2016. a Tartu

Tsiviilasja number                2-15-7073

Tsiviilasi                        OÜ Oligarh hagi Narva linna (Narva Linnavalitsuse
                                  Arhitektuuri- ja Linnaplaneerimise Ameti kaudu) vastu
                                  üürilepingu ülesütlemise tühisuse tuvastamiseks
                                  Menetluskulude kindlaksmääramine
Vaidlustatud kohtulahend          Viru Maakohtu 14. detsembri 2015. a määrus

Kaebuse esitaja ja kaebuse liik   Narva linna (Narva Linnavalitsuse Arhitektuuri-             ja
                                  Linnaplaneerimise Ameti kaudu) määruskaebus
Kohtuistungi toimumise aeg        Kirjalik menetlus

Menetlusosalised ja nende         Määruskaebuse esitaja (kostja): Narva linn (Narva
                                  Linnavalitsuse Arhitektuuri- ja Linnaplaneerimise Ameti
esindajad                         kaudu) (registrikood: 75029820); esindaja advokaat Andrei
                                  Matvejev
                                  Vastustaja (hageja): OÜ Oligarh (registrikood: 10196866);
                                  esindaja vandeadvokaat Vesse Võhma
RESOLUTSIOON                      1. Tühistada Viru Maakohtu 14. detsembri 2015 määrus
                                  väljamõistetavate menetluskulude suuruse osas.
                                  2. Teha asjas uus määrus, millega rahuldada OÜ Oligarh
                                  avaldus menetluskulude rahaliseks kindlaksmääramiseks
                                  osaliselt ning mõista Narva linnalt (Narva Linnavalitsuse
                                  Arhitektuuri- ja Linnaplaneerimise Ameti kaudu) OÜ
                                  Oligarh kasuks välja menetluskulude katteks 565 (viissada
                                    kuuskümmend viis) eurot (ilma käibemaksuta), s.o 125
                                    (ükssada kakskümmend viis) eurot riigilõiv ja 440 (nelisada
                                    nelikümmend) eurot lepingulise esindaja kulu.
                                    3. Lugeda kohtumääruse resolutsioon sõnastatuks
                                    järgmiselt:
                                    3.1. Rahuldada OÜ Oligarh avaldus menetluskulude
                                    rahaliseks kindlaksmääramiseks osaliselt.
                                    3.2. Mõista Narva linnalt (Narva Linnavalitsuse
                                    Arhitektuuri- ja Linnaplaneerimise Ameti kaudu) OÜ
                                    Oligarh kasuks välja menetluskulude katteks 565 (viissada
                                    kuuskümmend viis) eurot (ilma käibemaksuta), s.o 125
                                    (ükssada kakskümmend viis) eurot riigilõiv ja 440 (nelisada
                                    nelikümmend) eurot lepingulise esindaja kulu.
                                    3.3. Mõista Narva linnalt (Narva Linnavalitsuse
                                    Arhitektuuri- ja Linnaplaneerimise Ameti kaudu) välja OÜ
                                    Oligarh kasuks viivis menetluskuludelt (565 eurot) VÕS
                                    § 113 lg 1 teises lauses ettenähtud ulatuses alates
                                    kohtumääruse jõustumisest kuni selle täitmiseni.
                                    4. Rahuldada Narva linna (Narva Linnavalitsuse
                                    Arhitektuuri- ja Linnaplaneerimise Ameti kaudu)
                                    määruskaebus osaliselt.
 Menetluskulude jaotus              Vastavalt TsMS § 178 lg-le 4 käesoleva määruskaebuse
                                    menetlemisel tekkinud kulusid ei hüvitata.
 Edasikaebamise kord                Menetluskulude hüvitamiseks õigustatud või menetluskulusid
                                    kandma kohustatud isikul on õigus esitada määruskaebus
                                    Riigikohtule      15 päeva     jooksul     alates  määruse
                                    kättetoimetamisest, kui vaidlustatav menetluskulude summa
                                    ületab 200 eurot.
                                    Hagita menetluses võib menetlusosaline Riigikohtus
                                    menetlustoiminguid teha ning avaldusi ja taotlusi esitada ise või
                                    advokaadi vahendusel.
                                    Juhul, kui menetlusosaline taotleb menetlusabi, peab ta esitama
                                    tähtaja kestel määruskaebuse. Kaebuse põhjendamiseks või
                                    riigilõivu tasumiseks või kaebuses esineva sellise puuduse
                                    kõrvaldamiseks, mis on seotud menetlusabi taotlemisega, annab
                                    kohus mõistliku tähtaja pärast menetlusabi taotluse lahendamist,
                                    kui nimetatud taotlus ei ole esitatud põhjendamatult või tähtaja
                                    pikendamise eesmärgil.

ASJAOLUD
1. Viru Maakohtu menetluses oli OÜ Oligarh (hageja) hagi Narva linna (Narva Linnavalitsuse
Arhitektuuri- ja Linnaplaneerimise Ameti kaudu) (kostja) vastu üürilepingu ülesütlemise
tühisuse tuvastamiseks. Viru Maakohus rahuldas 10. juuli 2015 otsusega hagi, tuvastas poolte
vahel 30. aprillil 2010 sõlmitud maa-ala asukohaga Narva Peetri plats, katastritunnus
51101:001:0060 üürilepingu nr 1/535 15. aprilli 2015 erakorralise ülesütlemise tühisuse ning
jättis menetluskulud kostja kanda. Kohtuotsus jõustus 11. augustil 2015.



                                             2
Hageja menetluskulude kindlaksmääramise avalduse kohaselt on hageja menetluskuludeks
riigilõiv hagiavalduselt 75 eurot, riigilõiv hagi tagamiselt 50 eurot ning õigusabikulu 870 eurot
84 senti (ilma käibemaksuta), s.o kokku 995 eurot 84 senti.
2. Kostja vaidles hageja menetluskulude kindlaksmääramise avaldusele vastu. Hageja
menetluskulud ei ole piisaval määral põhjendatud, vajalikud ega tõendatud. Avaldusele ei ole
lisatud kuludokumente, seega ei ole tõendatud, et hageja on tegelikult kulusid kandnud.
Menetluskulud on ilmselgelt ülepaisutatud. Tegemist ei olnud keeruka vaidlusega, tsiviilasjas
ei toimunud ühtegi kohtuistungit.

MAAKOHTU SEISUKOHT
3. Viru Maakohus rahuldas 14. detsembri 2015 määrusega hageja avalduse menetluskulude
kindlaksmääramiseks osaliselt, mõistis kostjalt hageja kasuks välja menetluskulude katteks 697
eurot ning menetluskuludelt viivise alates kohtulahendi jõustumisest kuni täitmiseni VÕS § 113
lg-s 1 sätestatud määras.
Maakohus leidis, et riigilõiv on TsMS § 138 lg 1 ja 2 järgi menetluskulu ning kuulub
väljamõistmisele. Hagejat esindas TsMS § 218 sätestatud nõutele vastav lepinguline esindaja
ning hageja lepingulise esindaja tunnitasu on 110 eurot mõistliku suurusega.
Menetlusosalise lepingulise esindaja kulude põhjendatuse ja vajalikkuse hindamisel TsMS
§ 175 lg 1 alusel tuleb arvestada kohtuvaidluse asjaoludega, eelkõige asja keerukuse ja
mahukusega. Hageja esindaja on esitanud kohtule menetlusdokumente kogumahuga kümme
lehekülge. Lisaks on hageja esindaja esitanud kohtule väikesemahulisi menetlusdokumente.
Arvestades kohtuvaidluse asjaolusid, eelkõige asja vähest keerukust ja esitatud dokumentide
mahtu, luges maakohus hageja põhjendatud menetlusdokumentideks hagiavalduse koos hagi
tagamise taotlusega (tl 3) ning hageja kirjalikud seisukohad (tl 44 ja tl 90).
Lähtudes asjaolust, et tegemist oli tavapärase tsiviilasjaga, arvestas maakohus 40 minutit
menetlusdokumendi ühe lehekülje koostamise kohta. Maakohus luges hageja esindaja
põhjendatud ja vajalikuks ajakuluks kohtule menetlusdokumentide esitamisel 5,20 tundi (8
lehekülge x 40 minutit).
Eeltoodust tulenevalt leidis maakohus, et hageja lepingulise esindaja kulud on põhjendatud 697
euro ulatuses, s.o riigilõiv 125 eurot ning lepingulise esindaja kulud 572 eurot (5,20 tundi x 110
eurot). Maakohus mõistis TsMS § 177 lg 2 alusel menetluskuludelt viivise VÕS § 113 lg 1
teises lauses ettenähtud ulatuses.

MÄÄRUSKAEBUSE ESITAJA TAOTLUS JA PÕHJENDUSED
4. Kostja esitas maakohtu määruse peale määruskaebuse, milles palub tühistada maakohtu
määrus ning teha asjas uus lahend, millega vähendada hageja kasuks väljamõistetavaid
menetluskulusid. Kostja palub jätta menetluskulud hageja kanda.
Määruskaebuse kohaselt on menetluse lihtsust arvesse võttes ilmne, et hageja esindaja ei ole
teinud hageja huvide kaitsmiseks sellises mahus tööd, nagu on menetluskulude avalduses välja
toodud. Hageja menetluskulud on ilmselgelt ülepaisutatud.
Põhjendatud ja vajaliku kuluna tuleb jätta arvestamata hageja lepingulise esindaja ajakulu asja
materjalide ja kohtulahenditega tutvumisele ning nende õiguslikule analüüsile, infovahetusele
kliendiga ning temaga nõupidamistele, kliendiga seisukohtade kooskõlastamisele, kuna
nimetatud toimingutele kuluv aeg peab olema hõlmatud menetlusosalise esindamiseks ja
õigusabi osutamiseks tehtavate toimingutega, mille väljundiks on kohtule esitatav
menetlusdokument.

                                                3
Avalikus e-toimikus (AET-is) puudub hageja seisukoht kostja vastuväidetele hageja
menetluskulude avalduse osas. Sellest tulenevalt ei ole nimetatud dokumendi koostamise eest
kostjalt menetluskulude väljamõistmine põhjendatud.

VASTUSTAJA SEISUKOHT
5. Hageja vaidles määruskaebusele vastu ning palus jätta see rahuldamata. Hageja ei nõustu
kostja väitega, nagu oleksid maakohtu poolt kindlaksmääratud hageja vajalikud ja põhjendatud
kulutused õigusabile ülepaisutatud. Hageja esindaja ajakulu oli 7 tundi 55 minutit, maakohus
pidas põhjendatuks ajakulu 5 tunni 12 minuti ulatuses, s.o 5,2 tundi. Maakohus, arvestades asja
vähest keerukust, vähendas hageja poolt taotletud õigusabikulude suurust 298 euro 84 sendi
võrra.

RINGKONNAKOHTU SEISUKOHT
6. Ringkonnakohus leiab, et Viru Maakohtu 14. detsembri 2015. a määrus tuleb tühistada
menetlusõiguse normi rikkumise tõttu. Ringkonnakohus leiab, et maakohus on määruse
tegemisel rikkunud diskretsiooni piire. Ringkonnakohus tühistab maakohtu määruse
väljamõistetud menetluskulude suuruse osas ja teeb TsMS § 659 ja § 657 lg 1 p 2 alusel
tühistatud osas uue määruse, millega rahuldab hageja taotluse menetluskulude rahaliseks
kindlaksmääramiseks osaliselt. Ringkonnakohus mõistab kostjalt hageja kasuks välja
menetluskuluna 565 eurot (ilma käibemaksuta), s.o 125 eurot riigilõiv ja 440 eurot lepingulise
esindaja tasu, millelt tuleb tasuda viivist VÕS § 113 lg 1 sätestatud määras alates määruse
jõustumisest kuni nõude täieliku täitmiseni.
Vastavalt TsMS §-le 659 ja § 651 lg-le 1 kontrollib ringkonnakohus maakohtu määruse
seaduslikkust ja põhjendatust üksnes osas, mille peale on edasi kaevatud. Kostja ei esitanud
vastuväiteid hageja kasuks väljamõistetud riigilõivu osas, mistõttu ei pea ringkonnakohus
riigilõivu menetluskuluna väljamõistmist analüüsima. Samuti ei vaidle menetlusosalised hageja
lepingulise esindaja tunnitasu suuruse üle.
7. TsMS § 175 lg 1 alusel ei pea ringkonnakohus lepingulise esindaja kulu põhjendatuse ja
vajalikkuse hindamisel põhjendatuks lähtuda üksnes dokumendi koostamisele kulunud
oletuslikust ajakulust, nagu tegi maakohus. Lisaks ei ole õige arvestada ühe lehekülje
koostamiseks 40 minutit. Menetlustoimingute vajalikkust, mahtu ja keerukust tuleb hinnata
konkreetse vaidluse asjaoludest lähtuvalt. Käesolevas asjas ei olnud tegemist keeruka ega
mahuka vaidlusega. Hageja esitas kaks sisulist vaidlust puudutavat menetlusdokumenti, s.o
hagiavaldus ning seisukoht kostja vastusele. Tsiviilasjas ei toimunud ühtegi kohtuistungit,
menetlusdokumendid ei ole mahukad ning sisaldavad osaliselt õigusnormide tsiteerimist.
Kostja leidis, et põhjendatud ei ole kulu hageja seisukoha koostamisele kostja vastuväidetele
hageja menetluskulude avalduse kohta, kuna nimetatud dokumenti ei ole kostjale edastatud.
Ringkonnakohus möönab, et kohtute infosüsteemi andmetel ei ole nimetatud dokument kostjale
AET-is nähtavaks tehtud ning puuduvad andmed dokumendi muul viisil kostjale edastamise
kohta. Siiski leiab ringkonnakohus, et nimetatud kulu tuleb jätta põhjendatud ja vajaliku kuluna
arvestamata mitte selle kostjale edastamata jätmise tõttu, vaid põhjusel, et sarnaselt
menetluskulude kindlaksmääramise avalduse koostamisega ei vaja sellise dokumendi (s.o
seisukoht vastaspoole vastuväidetele menetluskulude avaldusele) koostamine õigusalaseid
teadmisi. Menetlusosaline saaks selle ilma lepingulise esindaja abita ise esitada ning tegemist
ei ole põhjendatud ja vajaliku kuluga TsMS § 175 lg 1 mõttes (vt Riigikohtu 11. novembri 2014
otsus tsiviilasjas nr 3-2-1-77-14, p 12). Samuti ei ole nimetatud dokumendi puhul tegemist
menetluslikult vajaliku dokumendiga. Tsiviilkohtumenetluse seadustiku menetluskulude

                                               4
kindlaksmääramise regulatsioon näeb ette poolte õiguse esitada menetluskulude avalduse ja
nimekirjad ning seisukoht vastaspoole avalduse suhtes. Seadus ei näe ette võimalust/vajadust
esitada seisukohti vastaspoole vastuväidetele. Menetluskulude kindlaksmääramine on kohtu
diskretsiooniotsus.
Eespoolöeldust lähtudes leiab ringkonnakohus, et tsiviilasja keerukust, mahtu ja dokumentide
sisu arvestades on hageja esindaja põhjendatud ja vajalik kulu käesolevas tsiviilasjas 440 eurot
(ilma käibemaksuta), s.o 4 töötunni ulatuses. Seega kuulub kostjalt väljamõistmisele hageja
menetluskulud kokku 565 eurot (ilma käibemaksuta), s.o riigilõiv 125 eurot ja lepingulise
esindaja kulud 440 eurot. Menetluskuludelt tuleb tasuda viivist VÕS § 113 lg 1 sätestatud
määras alates määruse jõustumisest kuni nõude täieliku täitmiseni.
8. Vastavalt TsMS § 178 lg-le 4 käesoleva määruskaebuse menetlemisel tekkinud kulusid ei
hüvitata.


  /allkirjastatud digitaalselt/     /allkirjastatud digitaalselt/      /allkirjastatud digitaalselt/

        Kai Kullerkupp                  Kersti Kerstna-Vaks                Triin Uusen-Nacke




                                               5

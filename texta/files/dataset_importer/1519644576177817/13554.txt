                           KOHTUOTSUS
                                EESTI VABARIIGI NIMEL


 Kohus                          Tallinna Halduskohus
 Kohtunik                       Sirje Kaljumäe
 Otsuse tegemise aeg ja koht    03. juuni 2016, Tallinn
 Haldusasja number              3-16-782
 Haldusasi                      Menzi      Muck     Eesti    OÜ     kaebus     Riigihangete
                                vaidlustuskomisjoni 11.04.2016 otsuse nr 45-16/170977 ning
                                Riigimetsa Majandamise Keskuse riigihangete osakonna
                                juhataja 01.03.2016 käskkirja nr 1-47.1003/5 punkti 2
                                tühistamiseks
 Menetlusosalised               Kaebaja (pakkuja) - Menzi Muck Eesti OÜ, volitatud esindaja
                                vandeadvokaat Urmas Veinberg
                                Vastustaja (Hankija) – Riigimetsa Majandamise Keskus,
                                esindaja vandeadvokaat Aarne Akerberg
                                Kolmandad isikud: OÜ Castorwood ja OÜ Roodi Agro
 Asja läbivaatamine             Kirjalik menetlus


RESOLUTSIOON
   1. Jätta Menzi Muck Eesti OÜ kaebus rahuldamata.

   2. Jätta menetlusosaliste menetluskulud nende enda kanda.


EDASIKAEBAMISE KORD JA SELGITUSED
Otsuse peale võib Tallinna Ringkonnakohtule esitada apellatsioonkaebuse 10 päeva jooksul
otsuse avalikult teatavakstegemisest arvates, s.o hiljemalt 13. juunil 2016.
Hankeasjas ei saa esitada vastuapellatsioonkaebust (HKMS § 278 lg 3).


ASJAOLUD JA MENETLUSE KÄIK
1. Riigimetsa Majandamise Keskus (RMK) kuulutas 19.02.2016 riigihanke lihtsustatud korras
tellitava teenuse ostmiseks „Maapinna ettevalmistamine ketasadraga ja metsapuu seemnete
külvamine 2016-2021“ (viitenumber 170977) ja tegi kättesaadavaks hankedokumendid (HD).
                                                                                        3-16-782

Hankija jagas hanke kolmeks osaks ja lubas esitada pakkumusi ühele või mitmele osale.
Pakkumuste esitamise tähtpäevaks (26.02.2016) esitasid pakkumused seitse pakkujat - teiste
hulgas Menzi Muck Eesti OÜ.
2. RMK riigihangete osakonna juhataja kvalifitseeris 01.03.2016 käskkirjaga nr 1-47.1003/5 (tl
7–8) viis pakkujat (p 1), jättis Menzi Muck Eesti OÜ kvalifitseerimata (p 2) ning tunnistas
edukaks igas hankeosas madalaima maksumusega pakkumused järgnevalt: Edela regioon –
Castorwood OÜ, Kagu regioon - Osula Oss OÜ ja Kirde regioon - JooLog OÜ (p 5).
Menzi Muck Eesti OÜ kvalifitseerimata jätmist põhjendas RMK järgmiselt: kinnituses kaebaja
hankelepingu täitmisel kasutatava tehnika kohta on esitatud tehnika nimekiri, kus teisena
kirjeldatud tehnikakomplekti andmetest ei nähtu täppiskülviku olemasolu. Pakkuja jäeti
kvalifitseerimata kogu pakutud hankelepingu mahu ulatuses, kuna ta ei vasta pakkuja enda
poolt esitatud andmete alusel vastustaja esitatud kvalifitseerimise tingimustele.
3. Riigihangete vaidlustuskomisjonile (VAKO) laekus 11.03.2016 Menzi Muck Eesti OÜ
vaidlustus RMK riigihangete osakonna juhataja 01.03.2016 käskkirja nr 1-47.1003/5 kehtetuks
tunnistamiseks osas, millega jäeti Menzi Muck Eesti OÜ kvalifitseerimata (käskkirja p 2).
4. VAKO jättis 11.04.2016 otsusega vaidlustuses nr 45-16/170977 (tl 10–12) Menzi Muck
Eesti OÜ vaidlustuse rahuldamata ning vaidlustuse esitamise kulud vaidlustaja enda kanda.
VAKO leidis, et hankija otsus Menzi Muck Eesti OÜ kvalifitseerimata jätmiseks on
õiguspärane, esitades järgmised põhjendused.
1) Menzi Muck Eesti OÜ pakkumuses esitatud andmetest ei nähtu teise tehnikaühiku puhul
täppiskülviku olemasolu. Vormil 5 seda nimetatud ei ole ning täppiskülviku olemasolu ei nähtu
ka vaidlustaja pakkumuses esitatud lepingust. Lepingu tõlkes eesti keelde on märgitud: „KR
8535-1112005 Donare 280 + juurdekuuluvate tarvikute ja varuosadega“ Vaidlustaja tõlkes eesti
keelde on lepingu objekti laiendatud sõnaga „tarvikutega“, mis lepingu rootsikeelses tekstis
puudub. Samuti puuduvad lepingus või muudes vaidlustaja pakkumuse dokumentides andmed
selle kohta, et üheks „tarvikuks“ oleks täppiskülvik;
2) Vaidlustuskomisjon ei nõustu vaidlustaja seisukohaga, et vormil 5 esitatud kinnituse teksti
osast „andmed esitatud pakkumuse esitamise ajal teadaoleva täpsusega“ saab järeldada, et kui
täppiskülvik oli ostetud kasutatuna ja vaidlustaja ei teadnud selle marki ja tehnilist kirjeldust,
võis ta need esitamata jätta. Isegi kui nõustuda, et nõutud täpsusega andmed võis esitamata jätta
ka pakkujal pakkumuse esitamise ajal olemas olnud tehnika kohta, ei saa see tingimus olla
aluseks sellele, et Menzi Muck Eesti OÜ pakkumuses esitatud dokumentides jäeti esitamata
teave mitte üksnes teise tehnikaühiku täppiskülviku margi ja mudeli, vaid ka täppiskülviku
olemasolu kohta üldse;
3) Menzi Muck Eesti OÜ pakkumuses puudusid teise tehnikaühiku puhul andmed täppiskülviku
olemasolu kohta. Andmete esitamata jätmine ei ole pelgalt vormiline puudus, kuna seetõttu ei
vasta vaidlustaja kvalifikatsioon pakkujate tehnilise ja kutsealase pädevuse kontrollimiseks
kehtestatud kvalifitseerimise tingimusele;
4) hankijal ei olnud kohustust teise tehnikaühiku puhul täppiskülviku olemasolu kohta
vaidlustajalt täiendavalt andmeid küsida.
5) tegemist on Riigikohtu 13.06.2013 otsuse nr 3-3-1-24-13 p-s 23 kirjeldatud olukorraga
analoogse juhtumiga, kuna Menzi Muck Eesti OÜ esitas oma pakkumuses dokumendid, mis ei

                                                                                            2(10)
                                                                                     3-16-782

tõendanud pakkujal kvalifitseerimise tingimuses nõutud tehnilise ja kutsealase pädevuse
olemasolu (teise tehnikaühiku puhul ei esitatud andmeid täppiskülviku olemasolu kohta).
Seetõttu ei olnud tegemist riigihangete seaduse (RHS) § 39 lg 4 alusel kõrvaldatava puudusega.
Kohtupraktika (samas p 22) kohaselt ei pea hankija oletama, kas pakkujal on lisaks esitatud
dokumentidele veel dokumente ja andmeid.
5.     Menzi Muck Eesti OÜ esitas Tallinna Halduskohtule kaebuse VAKO 11.04.2016
otsuse nr 45-16/170977 ning Riigimetsa Majandamise Keskuse riigihangete osakonna juhataja
01.03.2016 käskkirja nr 1-47.1003/5 punkti 2 tühistamiseks.
6. Vastustaja on esitanud oma kirjalikud seisukohad 28.04.2016 ja taotluse menetluskulude
väljamõistmiseks ning kuludokumendid 13.05.2016.
Kolmas isik OÜ Castorwood on seisukoha esitanud 05.05.2016.
MENETLUSOSALISTE SEISUKOHAD
7. Kaebaja esitab järgmised väited.
7.1. Vastustaja kehtestatud hankedokumendid olid ebaselged ja vastuolulised ning vastustaja
kohtles pakkujaid ebavõrdselt.
Vastustaja kehtestas pakkujate tehnilise ja kutsealase pädevuse kontrollimiseks
kvalifitseerimise tingimused järgmises sõnastuses: „Iga pakutava mahu kohta (700
hektarit/aastas ja maksimaalselt 150 ha/kuus) peab pakkuja kinnitama, et omab või
liisinglepingu alusel kasutab hiljemalt 1. juuliks 2016 vähemalt 1 (ühte) tehnikakomplekti
teenuse osutamiseks, mis ei ole hõivatud teiste RMKga sõlmitud lepingutega.
Tehnikakomplekti kuulub: 1) minimaalset kolme vedava sillaga ning vähemalt ühe komplekti
roomikutega veduktraktor; 2) kahekettaline hüdraulilise ajamiga ketasader. Ketta diameeter
peab olema vähemalt 1 meeter, koos hammastega. Ketasadral peab olema võimalik reguleerida
vao sügavust ketta kaldenurkade muutmise teel; 3) täppiskülvik. Pakkuja esitab andmed tehnika
kohta ja kinnituse vastaval vormil (Lisa 3, vorm 5) ning samuti tõendusdokumendid selle kohta,
et pakkumuses näidatud tehnika on nõutud ajal pakkuja omandis või kasutuses liisinglepingu
alusel.” Vastustaja kehtestatud hankedokumendi vormil 5 (Kinnitus pakkuja hankelepingu
täitmisel kasutatava tehnika kohta) on kirjas: „andmed esitatud pakkumuse esitamise ajal
teadaoleva täpsusega”. Seega nõuavad vastustaja kehtestatud hankedokumendid pakkumuse
esitajalt andmeid tehnikakomplektide kohta erineva täpsusega.
7.2. Kaebaja lähtus pakkumuse esitamisel ning hankedokumendi vormi 5 täitmisel viimase
nõuetest ja vaidlustajale teadaolevast tehnikakomplekti tähistusest ning esitas
tehnikakomplektide nimekirja vormil 5. Vaidlust ei ole, et vormil 5 esimesena nimetatud
tehnikakomplekt vastab vastustaja esitatud nõuetele. Vaidlus on selles, kas teisena nimetatud
tehnikakomplekti (KR 85-35, Donaren 280) kuulub täppiskülvik.
Kaebaja esitas koos pakkumusega ka tehnikakomplekti KR85-35 Donaren 280 ostulepingu,
mille kohaselt omandas kaebaja tehnikakomplekti „KR 85 35- 1112005 Donare 280 +
juurdekuuluvate tarvikute ja varuosadega”. Lepingus nimetatud juurdekuuluvate tarvikute
hulka kuulus ka täppiskülvik, mis on selle komplekti oluline osa. Kaebaja ei tea komplekti
kuuluva täppiskülviku marki, sest kaebajale teadaolevalt kuulub täppiskülvik selle komplekti
juurde. Seetõttu ei märgitud täppiskülviku marki ka vormil 5.



                                                                                        3(10)
                                                                                      3-16-782

Esitatud dokumendid tõendavad, et teisena nimetatud tehnikakomplekt täidab kõik
kvalifitseerimise tingimustes sätestatud nõuded ning, et vormil 5 teisena nimetatud tehnika
andmed on esitatud kaebajale teadaoleva ning vormil nõutud täpsusega ning kaebajat ei saa
jätta kvalifitseerimata selle pärast, et vastustaja ei osanud esitatud andmetest välja lugeda
vajalikku infot ega palunud kaebajal kinnitada täppiskülviku olemasolu.
7.3. Vastustaja on kohelnud pakkujaid ebavõrdselt. Vaidlustatud Riigihangete osakonna
juhataja 01.03.2016 käskkirja nr 1-47.1003/5 punkti 1 kohaselt on kvalifitseeritud pakkuja
JooLog OÜ, registrikood 11593919. Kaebajal on suuline informatsioon, et nimetatud pakkuja
tehnikakomplekt(id) on vormil 5 esitatud nii, et nendest ei nähtu täppiskülviku olemasolu ning
puudub kinnitus täppiskülviku olemasolu kohta, kuid sellele vaatamata on JooLog OÜ
pakkumine tunnistatud vastavaks.
8. Vastustaja palub jätta kaebus rahuldamata järgmistel põhjendustel.
8.1. Põhjendamatud on etteheited hankedokumentide ebaselguse ja vastuolulisuse kohta ning
need väited on esitatud hilinenult. Hankedokumentide (HD) p 13.1 näeb ette huvitatud isiku
võimaluse esitada küsimus või taotlus täiendava teabe või selgituste saamiseks kirjalikult e-
RHR kaudu. HD p 13.2 näeb ette hankija kohustuse vastata küsimustele 3 tööpäeva jooksul e-
RHR teabevahetuse lehele. Kaebaja ei ole hankemenetluse käigus küsimusi esitanud ega
kasutanud ka võimalust hankedokumente vaidlustada.
8.2. Vormil 5 on sulgudes tõepoolest märkus „andmed esitatud pakkumuse esitamise ajal
teadaoleva täpsusega“, kuid mõistlik isik ei saa tõlgendada seda märkust viisil, et andmed
tehnika kohta võiks jätta üldse esitamata, sest sel juhul võib pakkuja jääda kvalifitseerimata.
Märkus vormil 5 on tingitud kehtivast õiguspraktikast, mille kohaselt ei pea tehnika pakkuja
omandis või kasutuses olema juba pakkumuse esitamisel, vaid võib olla pakkuja omandis või
kasutuses alles hankelepingu täitmisega alustamise hetkel (antud juhul 01.07.2016). Pakkuja ei
pruugi veel teada tehnika registreerimisnumbrit või muud tähist (VIN-koodi), kuid peab
teadma muid tehnikat iseloomustavaid andmeid. Andmedi esitamata ei ole pakkujat võimalik
kvalifitseerida, kuna hankijal pole võimalik veenduda tehnika vastavuses kvalifitseerimise
tingimustele.
8.3. Kaebaja märkis oma pakkumuses tehnilise ja kutsealase pädevuse kvalifitseerimise
tingimusele vastavuse tõendamiseks kaks tehnikakomplekti. Kaebuse esitaja täidetud vormil 5
on teisena esitatud tehnikakomplekt: KR85-35; Donaren 280 (KR85-35 on veduktraktor;
Donaren 280 on ketasader. Lisaks esitas kaebaja selle komplekti kohta Källhults Enterprenad
AB-ga 21.12.2012 sõlmitud müügilepingu. Nendest dokumentidest ei nähtu, et komplekti
kuuluks ka täppiskülvik ning ei ole võimalik kindlaks teha komplekti kuuluvate veduktraktori
ja ketasadra vastavust kvalifitseerimise tingimustes kehtestatud tehnilistele nõuetele.
Müügilepingu tõlge ei vasta originaalile – rootsikeelse originaali järgi ei ole müügilepingu
esemeks „tarvikud“, kuid isegi selle sõna esinemine ei tõendaks, et tarvikute hulgas on
täppiskülvik.
8.4. Kaebajal ei saanud olla mingeid mõistlikke takistusi hankija poolt nõutud kõikide andmete
esitamiseks vormil 5. Võimalus jätta andmeid osaliselt esitamata, on üksnes nendel pakkujatel,
kes tuginevad sellele, et tehnikakomplekt on nende kasutuses alles 01.07.2016 (st päeval, mil
algab hankelepingu täitmine). Isegi kui kaebuse esitaja ei teadnud täppiskülviku marki, siis
oleks tulnud näidata täppiskülviku olemasolu ka teisena esitatud tehnikakomplekti koosseisus.



                                                                                         4(10)
                                                                                        3-16-782

Kui esimese tehnikakomplekti puhul on kaebuse esitaja vormil 5 eraldi välja toonud
veduktraktori, ketasadra ja täppiskülviku margid/mudelid, samuti nende registri
numbrid/tehasetähised, siis teise tehnikakomplekti puhul on välja toodud ainult veduktraktori
ja ketasadra margid/mudelid. Vastustaja ei saanud kuidagi eeldada, et teine komplekt sisaldaks
täppiskülvikut.
8.5. Kuna täppiskülvik oli tehnikakomplektist puudu, ei pidanud vastustaja
menetlusökonoomiast tulenevalt põhjendatuks asuda tuvastama veduktraktori ja ketasadra
vastavust kvalifitseerimise tingimustes kehtestatud tehnilistele nõuetele.
8.6. Vastustaja ei pidanud pöörduma kaebuse esitaja poole täiendava informatsiooni või
dokumentide saamiseks. Tegemist oli lihtsustatud menetlusega (RHS § 19 järgi), mille puhul
ei kohaldu RHS § 39 lg 4. Hankemenetluses kehtivast formaliseerituse põhimõttest tulenevalt
ei pea hankija omal initsiatiivil lisatõendeid otsima. Isegi kui RHS § 39 lg 4 kohalduks, nähtub
kaebuse esitaja poolt esitatud dokumentidest, et esimene tehnikakomplekt sisaldab
täppiskülvikut ja teine tehnikakomplekt mitte, mistõttu vajadus järelepärimiseks puudus.
Tegemist on hankija õiguse, mitte kohustusega.
8.7. JooLog OÜ ja vastustaja vahel olid riigihanke „Maapinna mehhaniseeritud
ettevalmistamine metsauuenduseks ja mehhaniseeritud metsakülv 2011-2015“ tulemusena
sõlmitud töövõtulepingud, mille alusel osutas JooLog OÜ vastustajale aastatel 2011-2015 Kirde
ja Edela regioonides teenuseid, mille teostamiseks kasutatakse ka täppiskülvikut. Seega oli
vastustajale teada, et JooLog OÜ omab kaht nõutavat tehnikakomplekti (sh täppiskülvikuid) ja
vastab vaidlusalusele kvalifitseerimise tingimusele. Kaebaja puhul ei ole vajaliku tehnika
olemasolu varasemast teada.
9. Kolmas isik OÜ Castorwood ei pea kaebust põhjendatuks ning on seisukohal, et hankija on
õiguspäraselt jätnud kaebaja kvalifitseerimata, kuna kaebaja ei ole esitanud teise
tehnikakomplekti osas andmeid täppiskülviku olemasolu kohta. Kolmas isik nõustub VAKO
otsuses esitatud seisukohaga, et täppiskülviku olemasolu ei nähtu ka kaebaja poolt pakkumuses
esitatud lepingust. OÜ Castorwood palub jätta kaebus rahuldamata ja menetluskulud täies
ulatuses kaebaja kanda.
KOHTU PÕHJENDUSED
10. Hankija korraldas riigihanke lihtsustatud korras tellitava teenuse ostmiseks „Maapinna
ettevalmistamine ketasadraga ja metsapuu seemnete külvamine 2016-2021“ (viitenumber
170977). RHS § 19 lg 1 sätestab, et hankija ei ole kohustatud korraldama hankemenetlust
teenuste hankelepingu sõlmimisel, mille eeldatavast maksumusest rohkem kui 50 protsenti
moodustavad CPV määruse VII lisas nimetatud teenused. Vaidlust ei ole valitud menetluse
õiguspärasuses. RHS § 19 lg 3 sätestab, et hankija järgib lihtsustatud korras tellitavate teenuste
tellimisel RHS §-s 3 sätestatud riigihanke korraldamise põhimõtteid ning sõlmib hankelepingu
§-s 5 sätestatud juhtudel kirjalikus vormis.
11. Asjas on vaidlus kaebaja kvalifitseerimata jätmise õiguspärasuse üle. Pooled on erineval
seisukohal selles, kas hankedokumendid olid piisavalt selged ja ühemõttelised, kas kaebaja
pakkumuses esitatud andmed olid küllaldased ja kas hankija pidanuks pakkujalt täiendavaid
andmeid küsima.
12. RMK otsustas korraldada hanke, kuigi sellist kohustust tal ei olnud. Hankija on kehtestanud
olulised riigihanke tingimused HD-s ning HD lisades. Sellisel juhul on hankija kohustatud

                                                                                            5(10)
                                                                                       3-16-782

järgima riigihankemenetluse üldisi põhimõtteid ning arvestama vajadusega tagada läbipaistvus,
kontrollitavus ja pakkujate võrdne kohtlemine.
13. Hankija on kehtestanud pakkujate tehnilise ja kutsealase pädevuse kontrollimiseks
kvalifitseerimise tingimuse (tl 24–25), mis esitab nõuded pakkujal hankelepingu täitmiseks
vajaliku tehnika olemasolu kohta järgmises sõnastuses:
 „Iga pakutava mahu kohta (700 hektarit/aastas ja maksimaalselt 150 ha/kuus) peab pakkuja
kinnitama, et omab või liisinglepingu alusel kasutab hiljemalt 1. juuliks 2016 vähemalt 1 (ühte)
tehnikakomplekti teenuse osutamiseks, mis ei ole hõivatud teiste RMKga sõlmitud lepingutega.
Tehnikakomplekti kuulub:
1) minimaalset kolme vedava sillaga ning vähemalt ühe komplekti roomikutega veduktraktor;
2) kahekettaline hüdraulilise ajamiga ketasader. Ketta diameeter peab olema vähemalt 1
meeter, koos hammastega. Ketasadral peab olema võimalik reguleerida vao sügavust ketta
kaldenurkade muutmise teel;
3) täppiskülvik.“
Samas on sätestatud nõue: „Pakkuja esitab andmed tehnika kohta ja kinnituse vastaval vormil
(Lisa 3, vorm 5) ning samuti tõendusdokumendid selle kohta, et pakkumuses näidatud tehnika
on nõutud ajal pakkuja omandis või kasutuses liisinglepingu alusel.“
Esitatud on ka järgmine selgitus: „Pakkumuse esitamisel rohkem kui ühele hankelepingu
mahule ja/või ühes või mitmes hankeosas esitatavad nõuded summeeritakse. Juhul, kui pakkuja
tehnikakomplektide arv ei vasta tema poolt pakutud soovitava suurima võimaliku hankelepingu
mahu kohta esitatud vastavate nõuete summale, jäetakse pakkuja kvalifitseerimata kogu
pakutud hankelepingu mahu suhtes ja kõikides hankeosades.“
14. Menzi Muck Eesti OÜ esitas oma pakkumuses vormil 5 andmed kahe tehnikaühiku
(komplekti) kohta (tl 9).
Vormil 5 esimesena märgitud esimese tehnikaühiku (Valmet 830.3-8; Bracke T21A; S35)
kvalifitseerimise tingimusele vastavuse üle vaidlus puudub.
Kaebaja on vormil 5 esitanud teise tehnikaühiku kohta järgmised andmed: mark ja mudel,
täismass - KR 85-35; Donaren 280; reg nr või muu tähis - 1112005; masina omanik - Menzi
Muck Eesti OÜ.
Hankija selgitab VAKO-le ja kohtule (tl 22; juurdepääsupiiranguga toimik, tl 112 pöördel)
esimese tehnikaühiku puhul, et Valmet 830.3-8 on veduktraktor; Bracke T21A on ketasader;
SR3 on täppiskülvik Bracke SR3. Teise tehnikaühiku kohta annab hankija selgituse, et KR85-
35 onveduktraktor; Donaren 280 on ketasader.
Kohus nõustub VAKO ja vastustaja seisukohtadega, et vormil 5 esitatust ei ole võimalik
täppiskülviku olemasolu teise tehnikaühiku puhul välja lugeda.
15. Menzi Muck Eesti OÜ esitas pakkumuse dokumentides teise tehnikaühiku kohta
21.12.2012. a Källhults Enterprenad AB-ga sõlmitud müügilepingu (rootsi keeles) ning
vaidlustusmenetluses selle tõlke eesti keelde. Kaebaja väitel kuulub täppiskülvik pakkumuses
esitatud seadmete juurde tarvikuna ning kaebaja hinnangul nähtub see esitatud lepingust.
VAKO, olles võrrelnud rootsikeelset lepingut ja selle tõlget eesti keelde, asus seisukohale, et
täppiskülviku olemasolu ei nähtu ka Menzi Muck Eesti OÜ poolt pakkumuses esitatud


                                                                                          6(10)
                                                                                                     3-16-782

lepingust,. Rootsikeelse lepingu (tl 13) tekst „KR-8535-1112005 Donare 280 + Tillhörande
reservdelslager“, on tõlgitud eesti keelde järgmiselt (tl 14): „KR 8535-1112005 Donare 280 +
juurdekuuluvate tarvikute ja varuosadega“. Tegemist on vabas vormis tõlkega, tõlkija nime ega
kvalifikatsiooni sellelt ei selgu.
VAKO otsuse kohaselt on kaebaja esitatud tõlkes eesti keelde lepingu objekti laiendatud sõnaga
„tarvikutega“, mis lepingu rootsikeelses tekstis puudub ning lepingus on juttu üksnes KR 8535-
1112005 Donare 280 juurde kuuluvatest varuosadest, kuid mitte tarvikutest1. Ka veebis
kättesaadava tõlkeprogramm2 annab sõnale „reservdelslager“ vasteks „varuosade varu“. Eesti-
ja rootsikeelse teksti võrdlusest nähtub selgelt, et sõnastuses „Tillhörande reservdelslager“
puudub ilmselgelt selline osa, mida võiks tõlkida kui sõna „ja“.
Kohtu hinnangul on VAKO teinud lepingute erinevates keeltes esitatud tekstidest õige
järelduse. Samuti on VAKO põhjendatult leidnud, et vaidlustaja pakkumusega esitatud
dokumentides pole andmeid selle kohta, et üheks „tarvikuks“ oleks nimelt täppiskülvik või et
täppiskülvik oleks komplekti KR 8535-1112005 Donare 280 osa.
16. Kaebaja selgitab, et jättis täppiskülviku märkimata tuginedes kvalifitseerimistingimustes
osutatud vormil 5 toodud kinnituse teksti osale „[---] (andmed esitatud pakkumuse esitamise
ajal teadaoleva täpsusega)“. Kaebaja selgituste kohaselt lähtus ta teise tehnikaühiku märkimisel
talle teadaolevast tähistusest ning kaebaja ei teadnud täppiskülviku marki, kuid see kuulub
komplekti juurde.
17. Kohus nõustub vastustajaga, et kaebaja on etteheited HD ebaselguse ja mitmetimõistetavuse
osas esitanud hilinenult. RHS § 117 lg 2 p 7 kohaselt võib esitada vaidlustuse
hankedokumentide peale. Kaebaja seda teinud ei ole, mistõttu tuleb eeldada, et ta on
hankedokumetides esitatuga nõustunud. HD ebaselguse puhuks oli HD p-s 13 (tl 6 p) ette
nähtud võimalus esitada hankijale e-RHR kaudu küsimusi ning hankija kohustus neile e-RHR
teabevahetuse lehel kolme tööpäeva jooksul vastata. Asja materjalidest ei nähtu, et kaebaja
oleks sellist võimalust kasutanud (hankega 170977 seotud küsimused ja vastused, tl 41–42)
ning ta ise ka seda ei väida. Viidatud küsimustest ja vastustest ei nähtu, et teistel pakkujatel
oleks selle sõnastuse mõistmisel olnud probleeme. Olles jätnud kasutamata võimalused
väidetava ebaselguse kõrvaldamiseks ebaselgete hankedokumentide vaidlustamiseks ei ole
andmete esitamata jätmine põhjendatud argumendil, kuidas kaebaja mõistis vormil 5 esitatud
sõnastust.
Tehnilise ja kutsealase pädevuse nõuete all oli selgelt märgitud nõutava tehnikakomplekti
koosseis ja selle ühe elemendina punkti 3 all täppiskülvik (tl 25). Nagu vastustaja eeltoodud
selgitustest nähtub, oli kaebaja märkinud vormil 5 teise tehnikakomplekti puhul andmed
veduktraktori ja ketasadra kohta, mida nõuti vastavalt punktides 1 ja 2. Jättes kasutamata
võimaluse HD teksti põhjal tekkinud küsimustes täpsustusi küsida, võttis pakkuja endale riski,
et andmete ebapiisavuse või ebatäpsuse puhul ei pruugi ta kvalifitseerituks osutuda.
Tsiteeritud tekst vormilt 5 ei saanud luua pakkujale arusaama, et ta ei peaks tõendama tehnilise
ja kutsealase pädevuse nõuete all nõutud tehnika olemasolu kohta nõutud kuupäeval ning et ta
ei peaks seda tegema kõigi kolme nõutud elemendi osas. Kohtu hinnangul ei välistanud ka


1
  ,Rootsi-Eesti sõnaraamat (SA Nordistica Tartuensia 2004): „tillhörande“-„juurdekuuluv“; „reservdelslager“ -
„varuosade ladu“.
2
  https://www.google.ee/#q=translate


                                                                                                         7(10)
                                                                                        3-16-782

vormi 5 sõnastus seda, et täppiskülviku olemasolul, kuid selle marki ja mudelit täpselt teadmata,
saanuks infot külviku olemasolu kohta vormil 5 tabelis siiski kajastada. Ka vormi 5 ülesehitus
ei oleks takistanud sellise teabe esitamist (tl 26).
Asjaolu, et kaebaja on esimese tehnikaühiku kohta toonud nõuetekohaselt välja kõigi kolme
seadme osas, näitab, et ta mõistis vajadust kvalifitseerumise tingimuste täitmiseks esitada teave
nende kõigi kohta.
18. Vaidlus on selle üle, kas Menzi Muck Eesti OÜ pakkumuses teise tehnikaühiku kohta
esitatud andmete ebapiisavaks osutumisel pidanuks hankija küsima pakkujalt täiendavat teavet.
RHS § 39 lg 4 sätestab, et hankija võib nõuda pakkujalt või taotlejalt kvalifikatsiooni
tõendamiseks esitatud dokumentide sisu selgitamist või selgitamist võimaldavate andmete või
dokumentide esitamist. Vastustaja on seisukohal, et see säte ei kohaldu lihtsustatud korras
teenuse tellimisel (RHS § 19 lg 1). Kohus nõustub vastustaja ja VAKO seisukohaga, et hankijal
puudus kohutus täiendavate seisukohtade küsimiseks. Esmalt võimaldab RHS § 39 lg 4
hankijale kaalumisruumi ning teisalt ei ole selle normi kohaldamise kohustust, kuna hankija
lähtus teenuste tellimisel RHS §-st 19.
Riigikohus on viidatud otsuses haldusasjas nr 3-3-1-24-13 (p 17) leidnud, et pakkuja ise peab
tegema kõik selleks, et ükski nõutud dokument pakkumuse komplekteerimisel ei ununeks, et
formularide täitmisel ei jääks ükski lahter täitmata, et andmed ei oleks vastuolulised jne. Samas
leidis Riigikohus, et ehkki riigihankes osaleda soovivalt ettevõtjalt on kohane nõuda
kõrgendatud hoolikust, ei ole eriti mahukate andmete ja nõutavate dokumentide suure hulga
puhul võimalik inimlikke eksimusi täielikult välistada.. Pakkuja kvalifitseerimata jätmise
imperatiivne kohustus pisimagi vea korral ei oleks proportsionaalne.
Kohtu hinnangul ei ole käesoleval juhul tegemist mahukate ega keerukate pakkumuse
dokumentidega ega detailirohkete andmetega, mille puhul pidanuks hankijal tekkima kahtlus,
et pakkuja on ekslikult andmed märkimata jätnud. Tegemist ei olnud pelgalt tehniilise või
vormilise eksimusega, vaid sisulise mittevastavusega kvalifitseerumise tingimustele.
19. Kaebaja väidab tema ebavõrdset kohtlemist võrreldes samuti pakkumuse esitanud JooLog
OÜ-ga. Kaebaja märgib, et talle teadaolevalt pole ka JooLog OÜ oma pakkumuses esitanud
andmeid täppiskülviku kohta, kuid on ometigi kvalifitseeritud. Vastustaja on pakkujate erinevat
kohtlemist selgitanud asjaoluga, et JooLog OÜ on varasemalt 2011–2015 täitnud hankijaga
sõlmitud lepinguid ja osutanud teenuseid, mis eeldas ka täppiskülviku olemasolu. Erinevalt
kaebajast oli vastustaja sõnul talle teada JooLog OÜ kahe tehnikakomplekti olemasolu, mis
sisaldas ka täppiskülvikuid.
Kohus nõustub, et vastustajal ei olnud kohustust lisaks JooLog OÜ pakkumuses vormil 5
(juurdepääsupiiranguga toimik tl 75) esitatule täpsustusi küsida. Kuna hankijal on selles osas
kaalumisruum ja juhul kui ta oli nõutava tehnika olemasolus veendunud, puudus täiendava
teabe küsimiseks vajadus.
Viidatud Riigikohtu otsuse p-s 18 on leitud, et pakkujate võrdse kohtlemise ja läbipaistvuse
põhimõtteid ei riku see, kui sarnased dokumendid või andmed esitamata jätnud pakkujatele
antakse puuduste kõrvaldamiseks ühetaoline võimalus.
20. Praegusel juhul ei loonud hankija ebavõrdset olukorda sellega, et oleks pakkujatele andnud
erineva võimaluse oma pakkumusi täpsustada. Vastustaja käitumist kaebaja ja JooLog OÜ


                                                                                           8(10)
                                                                                        3-16-782

kohtlemisel ei saa pidada erapoolikuks põhjusel, et vastustaja lähtus ka andmetest, mis olid talle
teada varasemtest lepingutest, mille üheks osapooleks ta ise oli. Vastustaja on esitanud JooLog
OÜ-ga sõlmitud lepingus, millest nähtuvalt osutas viimane RMK—le teenust, mis eeldas
täppiskülviku olemasolu (tl 43–48p). Lepingu täitmine täppiskülvikut kasutades nähtus
lepingute p-st 2.3 ja lepingute p 12.3. kohaselt oli töövõtjal kohustus teha töö oma tehniliste
vahenditega.
Kohtule esitatud JooLog OÜ pakkumuse dokumentides kinnitas JooLog OÜ, et on viimase
kolme aasta jooksul täitnud kõik hankijaga sõlmitud lepingud nõuetekohaselt
(juurdepääsupiiranguga toimik, tl 71). Kaebajal selline varasem lepinguline suhe hankijaga
puudus, mida ta on kinnitanud ka pakkumuse vormil 3 (juurdepääsupiiranguga toimik, tl 53).
21. Eeltoodust lähtudes on kohus seisukohal, et VAKO otsus vaidlustuse lahendamisel on
õiguspärane ning puudub alus RMK 01.03.2016 käskkirja nr 1-47.1003/5 punkti 2
tühistamiseks. Seetõttu tuleb kaebus jätta rahuldamata.
MENETLUSKULUD
22. Halduskohtumenetluse seadustiku (HKMS) § 108 lg 1 kohaselt kannab menetluskulud pool,
kelle kahjuks otsus tehakse. Kuna kaebus jääb rahuldamata, jäävad kaebaja menetluskulud tema
enda kanda.
23. HKMS § 108 lg 8 sätestab, et kolmanda isiku menetluskulud hüvitab tema poole vastaspool
samade reeglite järgi nagu poolele. HKMS § 109 lg 1 sätestab, et menetluskulude
väljamõistmiseks esitatakse kohtule enne kohtuvaidlusi menetluskulude nimekiri ja
kuludokumendid. Kirjalikus menetluses esitatakse menetluskulude nimekiri ja
kuludokumendid kohtu poolt määratud tähtaja jooksul. Kuludokumentide ja menetluskulude
nimekirja esitamata jätmise korral menetluskulusid välja ei mõisteta.
Kolmandad isikud ei ole menetluskulude väljamõistmist taotlenud, seega jäävad ka nende
võimalikud menetluskulud nende kanda.
24. Vastustaja on kasutanud menetluses vandeadvokaadi osutatud õigusabi ning on esitanud
taotluse menetluskulude väljamõistmiseks, menetluskulude nimekirja ja tõendid kulude
kandmise kohta tl 140–146). Taotlusest nähtuvalt taotleb vastustaja nii vaidlustusmenetluses
kui ka halduskohtumenetluses kantud kulude väljamõistmist kaebajalt, arvestamata seejuures
käibemaksu.
24.1. HKMS §-des 101–103 on ammendavalt sätestatud menetluskuludena mõistetavad kulud
halduskohtumenetluses ja kohtueelse vaidlustusmenetluse kulud nende hulka ei kuulu. Ka
senise kohtupraktika kohaselt ei ole vaidemenetluses ega ka kohustuslikus
vaidlustusmenetluses kantud õigusabikulusid võimalik vastustajalt HKMS regulatsiooni alusel
välja mõista (Riigikohtu 13.01.2016 otsus haldusasjas nr 3-3-1-65-15, p 12) ning
eriregulatsioon selleks puudub. Seega tuleb jätta rahuldamata vastustaja taotlus
vaidlustusmenetluse kulude väljamõistmiseks.
24.2. Vastustaja taotleb kohtumenetluse kulude väljamõistmist õigusabi osutamise eest 5 tunni
ja 45 minuti osas. Esindaja tunnitasu on 120 eurot.
Kohus peab haldusasja sisu ja menetluse käiku ning asjas esitatud menetlusdokumentide mahtu
arvestades eeltoodud ajakulu põhjendatuks ning esindaja tunnitasu õigusabiteenuse kujunenud
turuhindu arvestades mõistlikuks.

                                                                                            9(10)
                                                                                     3-16-782

24.3. Senine kohtupraktika on pidanud haldusorgani kasuks menetluskulude väljamõistmist
erandlikuks. Halduskohtumenetluses kantud haldusvälise õigusabi teenuse kulude
väljamõistmise õigustamiseks peab kohtuasi olema reeglina haldusorgani igapäevase
põhitegevuse raamidest väljuv (Riigikohtu halduskolleegiumi 30. novembri 2010. otsus asjas
nr 3-3-1-63-10, p 32 ja seal viidatud kohtupraktika; 07.10.2015 otsus haldusasjas nr 3-3-1-11-
15, p 32).
24.4. RMK hankijana on haldusorganiks HKMS § 15 lg 3 ja haldusmenetluse seaduse § 8 lg 1
tähenduses. Kohtupraktikas on menetluskulusid välja mõistetud selliste hankijate kasuks, kelle
igapäevane tegevus ei ole avaliku võimu teostamine ja sellega seonduv kohtuvaidlustes
osalemine (nt Tartu Ringkonnakohtu 29.06.2012 otsus haldusasjas nr 3-12-775,
menetluskulude väljamõistmine SA Tartu Ülikooli Kliinikum kasuks). RMK põhimääruse § 1
kohaselt on RMK Keskkonnaministeeriumi valitsemisalas tegutsev riigitulundusasutus, kelle
tegevusalad on loetletud §-s 9 ning õigused ja kohustused on sätestatud põhimääruse §-s 10, sh
õigus sõlmida riigi nimel RMK tegevuseks vajalikke lepinguid. RMK struktuuris on loodud
eraldi riigihangete osakond ja õigusosakond (https://www.rmk.ee/organisatsioon/struktuur-ja-
tootajad). Seega on kohtu hinnangul RMK-l olema võimekus oma põhitegevusvaldkonna
riigihangetega seotud esindamiseks halduskohtumenetluses ja kulutused välisele õigusabile ei
ole põhjendatud. Seega tuleb jätta rahuldamata ka taotlus kohtumenetluse kulude
väljamõistmiseks.


/allkirjastatud digitaalselt/
Sirje Kaljumäe




                                                                                       10(10)

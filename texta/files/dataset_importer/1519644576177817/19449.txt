                            KOHTUOTSUS
                              EESTI VABARIIGI NIMEL


Kohus                              Tartu Ringkonnakohus

Kohtukoosseis                      Kai Kullerkupp, Kersti Kerstna-Vaks, Triin Uusen-Nacke

Otsuse tegemise aeg ja koht        4. aprill 2016. a Tartu

Tsiviilasja number                 2-14-51593

Tsiviilasi                         O.T.i hagi M.K.i vastu kahju hüvitamiseks

Tsiviilasja hind                   2500 eurot
apellatsioonikohtus

Vaidlustatud kohtulahend           Tartu Maakohtu 8. septembri 2015. a otsus

Kaebuse esitaja ja kaebuse liik    O.T.i apellatsioonkaebus

Kohtuistungi toimumise aeg         Kirjalik menetlus

Menetlusosalised ja nende          Apellant (hageja): O.T. (isikukood: XXXXXXXXXX)
                                   Vastustaja (kostja): M.K. (isikukood: XXXXXXXXXX);
esindajad                          esindaja vandeadvokaat Otto Preem
RESOLUTSIOON                       1. Apellatsioonkaebus rahuldada.
                                   2. Tühistada Tartu Maakohtu 8. septembri 2015. a otsus
                                   osas, millega maakohus jättis O.T.i hagi M.K.i vastu
                                   rahuldamata ja saata asi Tartu Maakohtule uueks
                                   läbivaatamiseks.
                                   3.    Menetluskulude     jaotuse määrab     maakohus
                                   lõpplahendiga.
 Edasikaebamise kord                    Otsuse peale võib esitada kassatsioonkaebuse Riigikohtule 30
                                        päeva jooksul otsuse kättetoimetamisest.
                                        Hagimenetluses      Riigikohtus     võib    menetlusosaline
                                        menetlustoiminguid teha ning avaldusi ja taotlusi esitada
                                        üksnes vandeadvokaadi vahendusel, kui seaduses ei ole
                                        sätestatud teisiti.
                                        Juhul, kui menetlusosaline taotleb menetlusabi, peab ta
                                        esitama tähtaja kestel kassatsioonkaebuse. Kaebuse
                                        põhjendamiseks või riigilõivu tasumiseks või kaebuses esineva
                                        sellise puuduse kõrvaldamiseks, mis on seotud menetlusabi
                                        taotlemisega, annab kohus mõistliku tähtaja pärast
                                        menetlusabi taotluse lahendamist, kui nimetatud taotlus ei ole
                                        esitatud põhjendamatult või tähtaja pikendamise eesmärgil.


MENETLUSOSALISTE NÕUDED, VASTUVÄITED JA PÕHJENDUSED
1. O.T. (hageja) esitas 30. aprillil 2014 hagi M.K.i (kostja) vastu 2500 euro saamiseks.
Hagiavalduse kohaselt kuulus hageja endisele abikaasale P.K.le (end T) enne abiellumist
elamiskõlbmatu poolelioleva elamuga kinnistu asukohaga XXX. Pärast abiellumist 18. augustil
2002 ehitas hageja koos abikaasaga aastatel 2002–2005 elamu valmis ning oktoobris 2005 koliti
sisse. Abikaasa kinkis kinnistu 29. mail 2006 ilma hageja teadmata ja nõusolekuta oma emale,
s.o kostjale. Kinnistu kinkimisest sai hageja teada seoses abielulahutusega.
Hageja on teinud kinnistule 2006 juunist kuni 2008 juunini kulutusi summas ca 6000 eurot,
millest hageja taotleb võlaõigusseaduse (VÕS) § 1042 lg 1 alusel 2500 euro hüvitamist.
Kostja on hageja arvel rikastunud ning hageja on saanud kahju, sest ta kulutas raha vara
parendamiseks või ehitamiseks maa-alal, mille omanikuks sai seadusevastaselt kostja. Abielu
ajal tehtud parendused muutusid ühisvaraks.
Kostja kinnistu omanikuks saamisega jäi hageja ilma temale kuuluvast osast XXX kinnistust.
Kuna hagis nõutakse saadu väljaandmist, tuleb lähtuda tsiviilseadustiku üldosa seaduse (TsÜS)
§ 150 lg-st 2, mille kohaselt on juhul, kui kahju hüvitama kohustatud isik on õigustatud isiku
kulul seoses kahju tekitamisega rikastunud, isik ka pärast TsÜS § 150 lg-s 1 sätestatud 3 aastast
aegumistähtaega möödumist kohustatud andma saadu välja alusetu rikastumise sätete järgi. Nii
omandiõigusest tuleneva omandi väljaandmisnõude kui ka perekonnaõigusest tuleneva nõude
aegumistähtaeg on 30 aastat nõude sissenõutavaks muutumisest.
28. aprilli 2015 menetlusdokumendis taotleb hageja asjaõigusseaduse (AÕS) § 88 lg 2 alusel
tema poolt tehtud parenduste, s.o metallpostidel oleva plekk-katusega küttepuude varjualuse ja
metallpostidega võrkaida, äraviimist kinnistult. Kuna hageja saab neid materjale kasutada
mujal, siis on ta nõus loobuma hüvitisest teiste tööde eest. Kui kohus leiab, et parenduste
äravõtmine ei ole võimalik enne Piret Kanguri ja kostja vahel sõlmitud kinkelepingu tühiseks
tunnistamist, palub hageja kinkeleping tühiseks tunnistada käesoleva menetluse raames.
2. Kostja vaidles hagile vastu, leides, et nõue on aegunud. Kinnistusraamatu andmete
mitteteadmine ei õigusta nõude esitamist hilinemisega.
Kingitud kinnistu ei kuulunud hageja ja P. Kanguri ühisvarasse. Hageja ei teinud hagiavalduses
nimetatud töid (nt maja ühendamine kanalisatsiooni ja veevärgiga), mille tegemise eest hüvitist
nõuab.




                                               2
MAAKOHTU LAHEND
3. Tartu Maakohus jättis 8. septembri 2015 otsusega hagi kahju hüvitamise nõudes rahuldamata
ning hageja nõude parenduste eemaldamiseks ning tehingu tühiseks tunnistamiseks menetlusse
võtmata. Maakohus jättis menetluskulud hageja kanda, mõistis hagejalt riigituludesse välja
menetluskulu 200 eurot, millest tuleb tasuda viivist kuni kohase täitmiseni VÕS § 113 lg 1
teises lauses ettenähtud ulatuses. Menetluskulu tuleb tasuda 60 päeva jooksul alates kohtuotsuse
jõustumisest.
Maakohus leidis, et nõue on aegunud. Hageja on esitanud kostja vastu alusetu rikastumise
nõude VÕS § 1042 lg 1 alusel. TsÜS § 151 lg 1 esimese lause kohaselt on alusetust
rikastumisest tuleneva nõude aegumistähtaeg kolm aastat ajast, mil õigustatud isik teada sai või
pidi teada saama, et tal on alusetust rikastumisest tulenev nõue. Hageja on ise märkinud, et ta
sai kinnistu kinkimisest kostjale teada 5. mail 2011. Hagi on esitatud 30. aprillil 2014, seega
enam kui kolm aastat päras kinnistu kinkimisest teadasaamist. Seetõttu leidis maakohus, et
alusetust rikastumisest tulenev nõue kostja vastu on aegunud. Hageja viidatud TsÜS § 150 lg 2
ei kohaldu, kuna säte reguleerib kahju õigusvastasest tekitamisest tuleneva nõude aegumist.
Maakohus jättis TsMS § 371 lg 2 p 2 alusel menetlusse võtmata hageja 13. aprilli 2015
menetlusdokumendis (tl 91–93) esitatud täiendavad nõuded, s.o kinnisasjale tehtud parenduste
eemaldamise nõue AÕS § 88 lg 2 alusel ning kinkelepingu tühiseks tunnistamise nõue, kuna
hagiga ei ole taotletavat eesmärki võimalik saavutada. AÕS § 88 reguleerib kulutuste
hüvitamist ebaseaduslikule valdajale. Sätte kohaldamise eelduseks on asjaolu, et hageja oli
kulutuste tegemise ajal asja ebaseaduslik valdaja ning kostja asja omanik. Hageja õigus asja
vallata tulenes kokkuleppest endise abikaasaga, mistõttu ei saa hageja esitada kostja vastu
nõuet AÕS § 88 lg 2 alusel. Kinnistu kuulus hageja abikaasale enne nende abiellumist.
Kinnistut ei ole kohtu poolt abikaasade ühisvaraks tunnistatud. Kuna abiellumise ajal kehtinud
perekonnaseaduse (PKS) § 15 lg 1 alusel kuulus vaidlusalune kinnistu hageja abikaasa
lahusvara hulka ning hageja ei ole esitanud nõuet tunnistada vaidlusalune kinnistu PKS § 14
lg-s 2 toodud asjaoludel abikaasade ühisvaraks, ei saa hageja nõuda tehingu tühiseks
tunnistamist, põhjusel et kinnistu võõrandamiseks puudus hageja nõusolek. Maakohus jättis
tsiviilkohtumenetluse seadustiku (TsMS) § 162 lg 1 alusel menetluskulud hageja kanda.
Hagejalt tuleb TsMS § 190 lg 4 alusel mõista riigituludesse välja riigilõiv 200 eurot, mille
tasumisest hageja menetlusabi korras vabastati.

MENETLUSOSALISTE TAOTLUSED JA PÕHJENDUSED
4. Hageja esitas maakohtu otsuse peale apellatsioonkaebuse, milles palub tühistada maakohtu
otsus ning saata asi tagasi samale maakohtule sisuliseks lahendamiseks.
Apellatsioonkaebuse kohaselt on maakohus eiranud nii TsÜS § 150 lg 2 ja 3 nõudeid, kui ka
Riigikohtu 2. juuni 2010 otsuses tsiviilasjas nr 3-2-1-45-10 antud suuniseid, mille kohaselt
juhul, kui kahju hüvitama kohustatud isik on õigustatud isiku kulul kahju tekitamise tõttu
rikastunud, on ta ka pärast 3-aastast aegumistähtaja möödumist kohustatud andma saadu välja
alusetu rikastumise sätete järgi. TsÜS § 150 lg 2 annab lepinguvälise kahju hüvitamise nõude
kõrvale täiendava nõude. Tegemist on õigusvastasest kahju tekitamisest tuleneva nõudega,
mille sisuks on alusetust rikastumisest saadu väljaandmine, kusjuures see nõue tekib siis, kui
õigusvastaselt kahju tekitamise nõue ise on TsÜS § 150 lg 1 järgi aegunud. Selle eeldused on
lepinguvälise kahju hüvitamise nõudega samad, st kohustatud isik peab (erinevalt alusetust
rikastumisest tulenevatest nõudest) üldjuhul olema käitunud õigusvastaselt ja olema selles
süüdi, kannatanu aga saanud kahju (VÕS § 1043 jj). Seega tuleb kohtul esmalt teha nõue
kindlaks üldiste deliktiõiguslike sätete järgi. Muuhulgas tuleb kindlaks teha, kas kannatanu on
saanud kahju. Maakohus oleks pidanud välja selgitama, millal väidetav kahju põhjustanud tegu


                                               3
toime pandi ja kui tegu oli toime pandud 10 aastase aegumistähtaja sees, seejärel oleks
maakohus pidanud tuvastama, kas kostja on õigusvastase ja süülise teoga hagejale kahju
tekitanud ning hageja arvel rikastunud.
5. Kostja vaidles apellatsioonkaebusele vastu ning palus jätta see rahuldamata. Vastuse kohaselt
on maakohus aegumise kohaldamisel tuginenud TsÜS § 151 lg-le 1, mitte TsÜS §-le 150.
Kostja ei ole tekitanud oma õigusvastase käitumisega hagejale kahju ning nimetatud asjaolu ei
nähtu ka kohtule esitatud nõudest. Hageja tolleaegne abikaasa P. K. kinkis 25. mail 2006 talle
lahusvarana kuulunud XXX kinnisasja kostjale. Hagiavalduses esitatud asjaoludel on
välistatud kostja poolt kahju õigusvastane tekitamine ning kohus on asjakohaselt tuginenud
TsÜS § 151 lg-le 1.

RINGKONNAKOHTU PÕHJENDUSED
6. Ringkonnakohus leiab, et apellatsioonkaebus tuleb rahuldada. Ringkonnakohus tühistab
maakohtu otsuse menetlusõiguse normi olulise rikkumise tõttu ja saadab tsiviilasja TsMS § 657
lg 1 p 3 alusel Tartu Maakohtule uueks läbivaatamiseks.
7. Maakohus tegi hageja nõude suhtes TsMS § 449 lg 3 alusel vaheotsuse ning leidis otsuse
resolutsiooni p-s 1, et hageja kahju hüvitamise nõue tuleb jätta rahuldamata. Otsuse
põhjendavas osas käsitles maakohus hageja nõuet kui üksnes alusetu rikastumise sätete alusel
esitatud nõuet. Maakohus oli seisukohal, et hageja on esitanud kostja vastu alusetu rikastumise
nõude VÕS § 1042 lg 1 alusel. Ringkonnakohus leiab, et kohtuotsuse resolutsiooni ja
põhjendava osa vaheline vastuolu nõude õigusliku aluse suhtes rikub menetlusõiguse norme.
8. TsÜS § 151 lg 1 esimese lause järgi on alusetust rikastumisest tuleneva nõude
aegumistähtaeg kolm aastat ajast, mil õigustatud isik sai teada või pidi teada saama, et tal on
alusetust rikastumisest tulenev nõue. Seega algab alusetu rikastumise nõude aegumistähtaeg
ajast, mil õigustatud isik pidi teada saama asjaoludest, millest saab järeldada rikastumisnõude
olemasolu, st rikastumise toimumisest ja rikastumise põhjustaja isikust. Oluline ei ole, et isik
saaks ka õiguslikult aru nõude olemasolust (vt Riigikohtu 18.märtsi 2015. a otsus tsiviilasjas
nr 3-2-1-180-14, p 12).
Kostja tugineb aegumise vastuväite esitamisel sellele, et hagejale oli juba varem (22. juulil
2011 esitatud hagiavaldusest lähtuvalt) praeguses hagis nimetatud asjaolud teada (tl 49).
Maakohus leidis, et hageja nõue on aegunud. Maakohus oli seisukohal, et hageja on ise
märkinud, et ta sai kinnistu kinkimisest kostjale teada 5. mail 2011. Maakohtu põhjenduste
kohaselt on hagi esitatud 30. aprillil 2014, seega enam kui kolm aastat pärast kinnistu
kinkimisest teadasaamist. Maakohtu järeldus ei ole arusaadav: juhul, kui maakohus lähtus
alusetu rikastumise nõude aegumistähtaja arvutamisel 5. maist 2011, ei olnud hageja nõue 30.
aprilliks 2014 aegunud.
Ringkonnakohus ei saa praegusel juhul asja suhtes teha TsMS § 657 lg 1 p 2 alusel uut otsust
ilma asja esimese astme kohtule uueks läbivaatamiseks saatmata. Hageja esitatud nõude
aegumine sõltub selle õiguslikust alusest ning hageja esitatud nõudega seotud asjaoludest.
Ringkonnakohus saadab asja maakohtule hageja nõude aluse väljaselgitamiseks.
9. Asjas kantud menetluskulude jaotuse otsustab TsMS § 173 lg 3 teise lause kohaselt maakohus
vastavalt asja uue läbivaatamise tulemusele.

  /allkirjastatud digitaalselt/     /allkirjastatud digitaalselt/      /allkirjastatud digitaalselt/

        Kai Kullerkupp                 Kersti Kerstna-Vaks                 Triin Uusen-Nacke



                                               4
5

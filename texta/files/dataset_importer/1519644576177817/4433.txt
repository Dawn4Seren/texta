                                                                                4-16-7496




                        KOHTUMÄÄRUS
Kohus                            Harju Maakohus

Määruse tegemise aeg ja koht     24. oktoobril 2016. a Tallinnas Liivalaia kohtumajas

Väärteoasja number               4-16-7496

Kohtukoosseis                    Kohtunik Velmar Brett

Kaebuse sisu                     Jevgeni Bõkov’i kaebus Politsei- ja Piirivalveameti
                                 Põhja prefektuuri Lääne-Harju politseijaoskonna
                                 ennetus- ja menetlustalituse menetlusteenistuse
                                 23.09.2016. a üldmenetluse otsuse peale väärteoasjas
                                 nr 2317,16,008488 KarS § 218 lg 1 järgi

Kaebuse esitaja (menetlusalune   Jevgeni Bõkov (isikukood: 37406020291)
isik)                            Kodakondsus: Eesti Vabariigi
                                 Aadress: XXXX
                                 E-post: XXXX
                                 Töökoht: Mittetulundusühing XXXX
                                 Karistatus: kehtivaid kriminaalkaristusi 2 ja kehtivaid
                                 väärteokaristusi 2

Kaitsja                          vandeadvokaadi abi Silver Reinsaar
                                 Advokaadibüroo CLARUS
                                 Aadress: Parda 12 Tallinna Harjumaa 10151
                                 E-post: info@clarusab.ee

Kohtuväline menetleja            Politsei- ja Piirivalveamet (registrikood: 70008747)
                                 Politsei- ja Piirivalveameti Põhja prefektuuri Lääne-
                                 Harju politseijaoskonna ennetus- ja menetlustalituse
                                 menetlusteenistus
                                 Aadress: Rahumäe tee 6/1 Tallinn Harjumaa 11316
                                 E-post: pohja@politsei.ee

Menetluse liik                   Kirjalik menetlus

RESOLUTSIOON                     Juhindudes VTMS § 118 lg 2 p-st 1 kohtunik määras:

   1. Jätta rahuldamata Jevgeni Bõkov’i kaitsja esitatud taotlus kaebetähtaja
      ennistamiseks.
   2. Jätta Jevgeni Bõkov’i kaebus Politsei- ja Piirivalveameti Põhja prefektuuri
      Lääne-Harju politseijaoskonna ennetus- ja menetlustalituse menetlusteenistuse
      23.09.2016. a üldmenetluse otsuse peale väärteoasjas nr 2317,16,008488 läbi
4-16-7496

       vaatamata seoses kaebetähtaja möödalaskmisega.
    3. Tagastada esitatud kaebus menetlusalusele isikule Jevgeni Bõkov’ile ja tema
       kaitsjale vandeadvokaadi abi Silver Reinsaar’ele.

Edasikaebamise kord
VTMS § 192 lg 1 ja § 193 lg 1 kohaselt võib kohtumenetluse pool käesoleva kohtumääruse
peale esitada määruskaebuse Harju Maakohtule 15 päeva jooksul alates päevast, mil ta sai
vaidlustatavast kohtumäärusest teada või pidi teada saama.


ASJAOLUD, KOHTULE ESITATUD KAEBUS JA ENNISTAMISTAOTLUS

23.09.2016. a koostas Politsei- ja Piirivalveameti Põhja prefektuuri Lääne-Harju
politseijaoskonna ennetus- ja menetlustalituse menetlusteenistuse väärteomenetleja Signe
Nõmme väärteoasjas nr 2317,16,008488 üldmenetluse otsuse, millega karistas Jevgeni
Bõkov’it karistusseadustiku § 218 lg 1 järgi kvalifitseeritava väärteo toimepanemise eest 50
trahviühiku ehk 200 euro suuruse rahatrahviga (KVM tl 12-13).
Väärteootsuse kohaselt karistati Jevgeni Bõkov’it selle eest, et ta 26.08.2016. a kell 09:52
Klooga maanteel Vääna-Jõesuu külas Harku vallas Harjumaal lõhkus tahtlikult mingi terava
esemega Jelena Rešetnikova’le kuuluva mootorsõiduki Honda Accord reg nr-ga XXXX
esimese parema ning tagumise vasaku autorehvi, tekitades teoga varalist kahju 200 eurot
(KVM tl 12).
14.10.2016. a saabus Harju Maakohtule menetlusaluse isiku Jevgeni Bõkov’i kaitsja
vandeadvokaadi abi Silver Reinsaar’e poolt esitatud kaebus koos kaebetähtaja ennistamise
taotlusega Politsei- ja Piirivalveameti Põhja prefektuuri Lääne-Harju politseijaoskonna
ennetus- ja menetlustalituse menetlusteenistuse 23.09.2016. a üldmenetluse otsuse peale
väärteoasjas nr 2317,16,008488 (kohtu tl 1-5).
Kaebuses taotletakse Politsei- ja Piirivalveameti 23.09.2016. a otsuse tühistamist ja
väärteoasjas nr 2317,16,008488 väärteomenetluse lõpetamist väärteomenetluse seadustiku
(edaspidi: VTMS) § 29 lg 1 p 1 alusel seoses väärteotunnuste puudumisega. Kaebaja on
seisukohal, et väärteootsuse tegemisel on tuginenud kohtuväline menetleja sisuliselt üksnes
tunnistaja Jelena Rešetnikova ütlustele, kes ei ole aga objektiivne tõendiallikas ning uuritud ei
ole võimalust, et tunnistaja andis valeütlusi. Kohtuväline menetleja ei ole sisuliselt
põhjendanud, miks peab usaldusväärsemaks tunnistaja ütlusi võrreldes menetlusaluse isiku
ütlustega.
Kaebetähtaja ennistamise taotlust põhjendas kaebaja järgmiselt. Kaitsjal ei olnud võimalik
esitada kaebust kaebetähtaja jooksul, sest kaitsjale ei olnud esitatud väärteotoimikut aja
jooksul, mis sellega arvestaks. Kaitsja esitas Politsei- ja Piirivalveametile juba 03.10.2016. a
ehk kaheksa päeva enne kaebetähtaja lõppu, kuid vastus sellele koos toimikuga laekus alles
kaebuse esitamise viimasel päeval. Kui väärteotoimikuga tutvumiseks, menetlusaluse isikuga
nõupidamiseks, tõendite kogumiseks ning kaebuse koostamiseks jääb kaitsjale vaid üks päev,
siis on tegemist ilmselgelt ebamõistliku ajaga kaebuse koostamiseks. Kui kohtuväline
menetleja oleks kaitsjale teinud toimiku kättesaadavaks mõistliku aja, nt 3-4 päeva jooksul,
oleks kaitsja saanud kaebuse koostada ja esitada tähtaegselt. Kuivõrd väärteotoimikut ei olnud
kohtuväline menetleja kaitsjale mõistliku aja jooksul saatnud, siis oli kaebuse tähtaegne
esitamine objektiivselt võimatu, mistõttu oli kaebaja seisukohal, et esineb mõjuv põhjus
kaebetähtaja ennistamiseks.



2
                                                                                    4-16-7496
KOHTU SEISUKOHT

Väärteomenetluse seadustiku § 118 lg 2 p 1 kohaselt teeb maakohtunik kaebuse läbi
vaatamata jätmise kohta määruse ja saadab määruse koopia ning tagastab kaebuse selle
esitanud isikule, kui kaebus on esitatud pärast VTMS § 114 lõigetes 3 ja 4 sätestatud tähtaja
möödumist ja tähtaja ennistamise taotlust ei ole esitatud või maakohtunik on jätnud tähtaja
ennistamata.
Arvestades, et käesolevas väärteoasjas on koostatud kohtuvälise menetleja poolt otsus
üldmenetluses, mitte kiirmenetluses, siis tuleb juhinduda kaebetähtaja puhul VTMS § 114
lg-st 4, mille kohase tuleb kaebus üldmenetluses tehtud otsuse peale esitada maakohtule 15
päeva jooksul alates päevast, mil kohtuvälise menetleja otsus on menetlusosalisele
kohtuvälise menetleja juures kättesaadav.
Riigikohtu kriminaalkolleegium on seisukohal, et (rõhutused lisatud maakohtu poolt)
„Väärteoprotokolli koopia menetlusalusele isikule allkirja vastu kätteandmise või sellest
keeldumise kohta protokollile vastava märke tegemisega loetakse väärteoprotokoll kätte
saaduks ja kohtuvälise menetleja otsuse kuupäev teatavaks tehtuks. VTMS § 114 lg-s 4
sätestatud kaebuse esitamise tähtaja arvutamise juures on õiguslik tähendus vaid sellel, millal
on väärteoprotokolli kohaselt kohtuvälise menetleja otsus kohtuvälise menetleja juures
kättesaadav, mitte aga kohtuvälise menetleja otsuse kättesaamisel.“ (RKKKo nr 3-1-1-84-13,
p 8.1; RKKKo nr 3-1-1-99-10, p 16).
Jevgeni Bõkov’i suhtes 26.08.2016. a koostatud väärteoprotokollist nähtuvalt on kohtuvälise
menetleja lahend kohtuvälise menetleja juures kättesaadav alates 23.09.2016. a (KVM tl 9).
Väärteoprotokolli on Jevgeni Bõkov saanud allkirja vastu kätte selle tegemise päeval ehk
26.08.2016. a (KVM tl 9). Kuivõrd eeltoodud Riigikohtu seisukoha kohaselt on kaebetähtaja
arvutamise juures oluline vaid see, millal väärteoprotokolli kohaselt oli kohtuvälise menetleja
lahend (sh otsus) kohtuvälise menetleja juures kättesaadav, oli käesoleval juhul VTMS § 114
lg 4 kohane 15-päevase kaebetähtaja viimane päev kohtuvälise menetleja otsuse peale
10.10.2016. a, sest 15. päev (08.10.2016. a) langes laupäevasele päevale, mistõttu loetakse
VTMS § 38 lg 1 ja kriminaalmenetluse seadustiku § 171 lg 3 kohaselt, et tähtaja viimane päev
on puhkepäevale järgnev esimene tööpäev. Jevgeni Bõkov’i kaitsja vandeadvokaadi abi Silver
Reinsaar esitas kaebuse Harju Maakohtule Politsei- ja Piirivalveameti otsuse peale aga alles
14.10.2016. a (vt kohtu tl 1). Seega on käesoleval juhul kaebus kohtuvälise menetleja
üldmenetluse otsuse peale esitatud 4 päeva peale selleks ettenähtud tähtaja möödumist.
VTMS § 118 lg 2 p 1 alusel tuleks peale seaduses ettenähtud tähtaega esitatud kaebus jätta
läbi vaatamata, kui ennistamistaotlust ei ole esitatud või kui kohus jätab ennistamistaotluse
rahuldamata. Käesoleval juhul on kaebaja esitanud kaebuses muuhulgas ka kaebetähtaja
ennistamise taotluse, mida kohus järgnevalt analüüsibki.
Kuivõrd väärteomenetluses ei ole eriregulatsiooni kaebetähtaja ennistamiseks sätestatud, siis
tuleb VTMS § 2 kohaselt kohaldada kriminaalmenetluse seadustiku (edaspidi: KrMS) sätteid.
KrMS § 172 lg 2 sätestab, et kaebetähtaja möödalaskmise mõjuvad põhjused on: 1) äraolek,
mis ei seondu kriminaalmenetlusest kõrvalehoidumisega; 2) muu asjaolu, mida uurimisasutus,
prokuratuur või kohus peab mõjuvaks. Lõige 3 kohaselt võib ennistamist taotleda 14 päeva
jooksul alates päevast, millal takistus ära langes.
Järgnevalt analüüsib kohus seda, kas kaebaja esiletoodud argumendid kaebetähtaja
ennistamiseks on mõjuvad KrMS § 172 lg 2 mõttes ning kui esines mõjuv põhjus, siis, kas
ennistamistaotlus on esitatud 14 päeva jooksul alates päevast, mil takistus ära langes. Antud
juhul ei ole kaebaja ennistamistaotluses välja toonud äraolekut, mis oleks takistanud kaebust
õigeaegselt esitada, mistõttu peab kohus hindama, kas kaebaja poolt esile toodud argumendid
kaebetähtaja ennistamiseks on kohtu hinnangul mõjuvad.


                                                                                             3
4-16-7496
Kohtule esitatud kaebetähtaja ennistamise taotluses on kaitsja kaebuse hilinenud esitamist
põhjendatud asjaoluga, et kaitsjal ei olnud piisavalt aega kaebuse koostamiseks, sest
kohtuväline menetleja edastas kaitsjale väärteotoimiku alles kaebetähtaja viimasel päeval,
mistõttu ei saanud kaitsja ühe päeva jooksul väärteotoimikuga tutvuda, menetlusaluse isikuga
nõu pidada, tõendeid koguda ja kaebust koostada. Esmalt märgib kohus, et kaebaja
esiletoodud põhjendused kaebetähtaja möödalaskmiseks on tõendamata ning paljasõnalised.
Seega ainuüksi sel põhjusel leiab kohus, et kaebetähtaeg tuleb jätta ennistamata, kuivõrd
kaebuse möödalaskmise mõjuva põhjuse esinemist ei ole kaebaja tõendanud. Sellest
hoolimata selgitab kohus järgnevalt, et isegi kui kaebaja poolt oleks tõendatud, et kaitsja
esitas Politsei- ja Piirivalveametile 03.10.2016. a väärteotoimiku nõude ning kaitsjale saadeti
kohtuvälise menetleja poolt väärteotoimik alles kaebetähtaja viimasel päev, ei esine siiski
kohtu hinnangul käesoleval juhul mõjuvat põhjust kaebetähtaja ennistamiseks. Arvestades
kaebuse mahtu ja sisu, oleks jõudnud kaebuse koostada ka toimiku saamise päeval.
Väärteokaebuse esitamisel uurib kohus väärtegu algusest peale (ab ovo) ja ei ole seotud
kaebuse põhjendustega ega alati isegi taotluse ulatusega. Seega ei ole kaebuse esitamise
vältimatuks eelduseks väärteotoimikuga tutvumine.
Samuti leiab kohus, et kuivõrd kohtuvälise menetleja lahend oli kättesaadav juba alates
23.09.2016. a, siis ei ole ei menetlusalune isik ega tema kaitsja toonud esile mitte ühtegi
mõjuvat põhjust, miks ei saanud kas menetlusalune isik või tema kaitsja juba enne
03.10.2016. a esitada kohtuvälisele menetleja väärteotoimiku nõuet. Ehk kohtuvälise
menetleja lahendi kättesaadavaks tegemisest oli möödunud juba 10 päeva (15-päevasest
kaebetähtajast), enne kui kaitsja ja menetlusalune isik hakkasid üldse antud väärteoasjas
kaebuse esitamiseks mingeid samme astuma. Sealjuures oli võimalik nii menetlusalusel isikul
kui tema kaitsjal minna kohtuvälise menetleja enda juurde (ja seda ka juba enne 03.10.2016.
a) ning tutvuda väärteotoimikuga kohtuvälise menetleja juures kohapeal selle asemel, et jääda
ootama seda, millal kohtuväline menetleja saadab kaitsjale toimikust koopia. Menetlusaluse
isiku ja tema kaitsja väärteotoimikuga tutvumise õigus kohtuvälise menetleja juures on ära
toodud ka Jevgeni Bõkov’i suhtes juba 26.08.2016. a koostatud ja samal päeval isikule ka
kätte antud väärteoprotokollis (vt KVM tl 9 pöördel). VTMS § 114 lg-s 5 on samuti
sõnaselgelt välja toodud, et: Kaebuse esitamise tähtaja jooksul asub väärteotoimik
kohtuvälise menetleja juures ja seda ei väljastata. Menetlusosalised võivad väärteotoimikuga
tutvuda ja teha sellest väljakirjutusi või taotleda tasu eest koopiate tegemist toimiku
materjalidest. Seega ei esinenud kohtu hinnangul mittemingisuguseid takistusi
väärteotoimikuga tutvumiseks ei menetlusaluseks isikul ega tema kaitsjal kogu kaebetähtaja
jooksul, s.t vahemikul 23.09.2016. a – 10.10.2016. a. Käesoleval juhul on alust arvata, et nii
menetlusalune isik kui tema kaitsja on lähtunud enda mugavusest ning eelistanud, et
kohtuväline menetleja saadaks kaitsjale väärteotoimikust (digitaalse) koopia, selle asemel, et
menetlusalune isik või tema kaitsja peaksid ise füüsiliselt minema kohtuvälise menetleja
juures asuva väärteotoimikuga tutvuma.
Kaitsjal oli võimalik menetlusaluse isikuga nõu pidada kogu kaebetähtaja jooksul. Sealjuures
on ka menetlusaluse isiku positsioon antud väärteoetteheite osas olnud algusest peale üheselt
selge – isik ei tunnista teo toimepanemist (vt KVM tl 9, 2-2 pöördel). Samuti on
menetlusalusele isikule teada ka kõik varasemad sündmused, mis neil on tunnistajaga olnud,
mis tema hinnangul muudavad tunnistaja ütlused ebausaldusväärseteks. Seega ei saanud
kohtu hinnangul käesoleval juhul olla kaebuse esitamise takistus see, et kaitsjal ei olnud
võimalik menetlusaluse isikuga nõu pidada, sest antud võimalus on kaitsjal olnud kogu
kaebetähtaja jooksul. Seetõttu oleks saanud kaitsja juba enne kaebuse koostamist ja
väärteotoimikuga tutvumist välja selgitada menetlusaluse isiku positsiooni ja argumendid
antud väärteoasjas. Sealjuures arvestades ka asjaolu, et väärteomenetluses ei ole kaitsja
osalemine enne kohtumenetlust üldse kohustuslik ning kohtumenetluses on kaitsja osavõtt
kohustuslik vaid 14-18-aastaste ja psüühikahäirega isikute puhul, siis on seadusandja

4
                                                                                   4-16-7496
eeldanud, et menetlusalune isik on võimeline väärteomenetluses iseseisvalt oma õigusi
kaitsma. Seega ei ole väärteokaebuse esitamisel maakohtule kaitsja olemasolu tingimata
vajalik. Kohus on seisukohal, et täisealine täieliku süüvõimega isik on suuteline väärteoasjas
koostama kaebuse maakohtule ka iseseisvalt ehk märkima põhjused ja taotluse, miks ta
soovib Politsei- ja Piirivalveameti otsuse täielikku tühistamist.
Väide, et kaitsjal ei olnud võimalik kaebetähtaja jooksul koguda tõendeid, mistõttu esitas ta
kaebuse peale kaebetähtaega, on arvestades kohtule esitatud kaebust kohtu hinnangul kohatu.
Nimelt ei ole kaebusega koos kohtule esitatud mitte ühtegi kaitsja poolt kogutud tõendit, vaid
kaebuse põhistustes on koguni märge, et Kaitsja esitab kõnealused kriminaalmenetluse
lõpetamise määrused väärteoasja menetlemise käigus (kohtu tl 2 pöördel). Seega kui
kaebusega koos ei olnudki kaitsjal kavatsust esitada täiendavaid tõendeid, siis ei ole ka
võimalik, et täiendavate tõendite kogumine iseenesest oleks kuidagiviisi takistanud kohtule
kaebuse tähtaegset esitamist. Siinkohal märgib kohus, et maakohtule 4 päeva peale seaduses
sätestatud tähtaega esitatud kaebusele ei ole kaitsja poolt lisatud isegi mitte seadusest
tulenevalt kohustuslikus korras kohtuvälise menetleja otsuse koopiat (vt VTMS § 115 lg 5 p
1).
Kohus on seisukohal, et eeltoodud põhjustel tuleb jätta Jevgeni Bõkov’i kaitsja esitatud
taotlus kaebetähtaja ennistamiseks rahuldamata, kuivõrd kaebaja ei ole esitanud mõjuvat
põhjust kaebetähtaja möödalaskmiseks. Seetõttu tuleb jätta läbi vaatamata ka Jevgeni Bõkov’i
kaitsja poolt Harju Maakohtule esitatud kaebus Politsei- ja Piirivalveameti Põhja prefektuuri
Lääne-Harju politseijaoskonna ennetus- ja menetlustalituse menetlusteenistuse 23.09.2016. a
üldmenetluse otsuse peale väärteoasjas nr 2317,16,008488.



Velmar Brett
kohtunik
(allkirjastatud digitaalselt)




                                                                                            5

                            KOHTUOTSUS
                                 EESTI VABARIIGI NIMEL



Kohus                               Tartu Ringkonnakohus
Kohtukoosseis                       Tiina Pappel, Maili Lokk ja Agu Timmi
Otsuse avalikult                    19.01.2016, Tartu
teatavakstegemise aeg ja koht
Haldusasja number                   3-14-51387
Haldusasi                           Gert Jostovi kaebus Keskkonnaameti 05.06.2014. a kirja nr V
                                    6-6/14/7203-4        õigusvastaseks    tunnistamiseks     ja
                                    Keskkonnaameti         kohustamiseks     otsustada    uuesti
                                    detailplaneeringu kooskõlastamise ning detailplaneeringu
                                    kehtestamiseks nõusoleku andmise küsimus
Vaidlustatud kohtulahend            Tartu Halduskohtu 09.12.2014. a otsus
Menetluse alus ringkonnakohtus      Gert Jostovi apellatsioonkaebus
Asja läbivaatamine                  Kirjalik menetlus
Menetlusosalised                    Kaebaja Gert Jostov, esindaja vandeadvokaat Margus Lentsius
                                    Vastustaja Keskkonnaamet
                                    Kaasatud haldusorgan Vihula Vallavalitsus

RESOLUTSIOON

1. Jätta Gert Jostovi apellatsioonkaebus rahuldamata ja Tartu Halduskohtu 09.12.2014. a
   otsus muutmata.
2. Jätta kaebaja poolt apellatsioonimenetluses kantud menetluskulud tema enda kanda.


EDASIKAEBAMISE KORD

Otsuse peale võib esitada kassatsioonkaebuse otse Riigikohtule 30 päeva jooksul otsuse avalikult
teatavakstegemise päevast, s.o hiljemalt 18.02.2016 (HKMS § 212 lg 1).



 ASJAOLUD JA MENETLUSE KÄIK

 1. Vihula Vallavalitsus algatas 11.09.2012. a korraldusega nr 888 Gert Jostovi taotlusel Võsul
 Laine tn 13 asuva kinnistu (registriosa nr 71031) detailplaneeringu koostamise. Detailplaneeringu
 koostamise eesmärgiks oli kinnistu jagamine, kruntidele ehitusõiguse seadmine, liikluskorralduse
ja tehnosüsteemide lahendamine ning vajalike kitsenduste ja servituutide määramine (tl 9).
Täpsustatud detailplaneeringuga tehti ettepanek katastriüksuse jagamiseks kolmeks
katastriüksuseks, igale krundile on planeeritud üks elamu koos abihoonega.

2. Laine tn 13 kinnistu asub Lahemaa rahvuspargi piiranguvööndis, mistõttu küsis Vihula
Vallavalitsus Keskkonnaameti Viru regioonilt planeerimisseaduse (PlanS) § 17 lg 2 p-i 3
järgset kooskõlastust detailplaneeringule ning looduskaitseseaduse (LKS) § 14 lg 1 p-le 5
vastavat nõusolekut planeeringu kehtestamiseks. Keskkonnaamet keeldus kooskõlastuse ning
nõusoleku andmisest 02.08.2013. a kirjaga, mille kaebaja Tartu Halduskohtus vaidlustas.
Tartu Halduskohus rahuldas 07.03.2014. a otsusega haldusasjas nr 3-13-1891 esitatud kaebuse
täies ulatuses ning kohustas haldusorganit menetlustoimingut uuesti läbi viima.

3. Vihula Vallavalitsus esitas 03.04.2014. a kirjaga nr 7-1.2/13/1516 Keskkonnaametile
taotluse kooskõlastada Laine tn 13, Võsu detailplaneering. Keskkonnaamet keeldus
detailplaneeringule kooskõlastuse ning planeeringu kehtestamiseks vajaliku nõusoleku
andmisest 05.06.2014. a kirjaga nr V 6-6/14/7203-4 (tl-d 16-22).

4. G. Jostov esitas Tartu Halduskohtule kaebuse Keskkonnaameti 05.06.2014. a kirja
õigusvastaseks tunnistamiseks ja Keskkonnaameti kohustamiseks otsustada uuesti
detailplaneeringu kooskõlastamise ning detailplaneeringu kehtestamiseks nõusoleku andmise
küsimus. Kaebuse lahendamise raames palub kaebaja kontrollida asjassepuutuvate sätete,
eeskätt LKS § 14 lg 2, põhiseaduspärasust.
Kaebuse kohaselt on LKS § 14 lg 2 ebamäärasuse tõttu vastuolus Eesti Vabariigi põhiseaduse
(PS) § 13 lg-s 2 sätestatud õigusselguse põhimõttega. Lisaks tuleb kontrollida, kas
põhiseadusega on kooskõlas Vabariigi Valitsuse määrusega ehk seadusest madalamal astmel
seisva õigusaktiga omandiõiguse (PS § 32) ning kohaliku omavalitsuse enesekorraldusõiguse
(PS § 154) piiramine. Riive ulatuses, mille puhul on kaitseala valitsejal sisuliselt piiramatu
õigus otsustada lubatavate tegevuste üle, ei ole kooskõlas PS § 11 teise lausega, moonutades
omandiõiguse olemust. Kuivõrd tegemist ei ole täpse ega selge piiranguga, ei ole see
kooskõlas PS § 3 lg-st 1 tuleneva parlamendireservatsiooniga. LKS § 14 lg-s 2 sisalduv
kooskõlastuse andmisest keeldumise õiguse ulatus sõltub sellest, kuidas määratleb Vabariigi
Valitsus kaitstava loodusobjekti kaitse eesmärgi.
Kui pidada kehtivat regulatsiooni põhiseadusega kooskõlas olevaks, on Keskkonnaameti
keelduv menetlustoiming õigusvastane piisava ja kohase motiveeringu puudumise tõttu.
Tuvastades, et kavandatav tegevus võib kahjustada Lahemaa rahvuspargi kaitse eesmärki, on
sisuline kaalumine lõpetatud ja keelduv otsus vastu võetud. Vaidlustatud kirjast ei nähtu, et
vaidlustatud toimingu läbiviimisel oleks hinnatud kaebaja omandiõiguse riive
proportsionaalsust (PS § 11) vastavalt praktikas juurdunud kolmeastmelisele skeemile.
Detailplaneeringu kehtestamist soovitakse rahvuspargis asuval tiheasustusalal 3523 m 2
suurusel osal. Tegemist on kaduvväikese osaga nii rahvuspargist kui sellel asuvast
metsakooslusest. Kolme suvilaga kaasnev inimmõju on sesoonne ja madal. Kinnistul
majandustegevust ei planeerita, mistõttu on metsakoosluse võimalik ohustamine ja
kahjustamine minimaalne, kavandatav tegevus mõjutaks 16 puud. Olulist mõju ega kahju
keskkonnale kavandatava tegevusega ei kaasne, mistõttu on keeldumine detailplaneeringu
kooskõlastamisest ebaproportsionaalne. Tegemist ei ole metsamaaga ning selles osas on
kaitseala valitseja korranud asja eelmisel otsustamisel tehtud kaalutlusviga, minnes otsesesse
vastuollu Tartu Halduskohtu poolt kohtuasjas nr 3-13-1891 antud juhistega.
Kavandatav tegevus on kooskõlas maakonnaplaneeringuga, Vihula valla üldplaneeringuga,
katastriüksuse sihtotstarbega ja Vihula Vallavalitsuse ehitusmäärusega. Ebaõige on jätta
kaalutlusõiguse teostamisel arvesse võtmata erahuvid ja need avalikud huvid, mis ei seondu
keskkonnakaitsega. Keeldumine on ebaproportsionaalne ka siis, kui lähtuda metsade kaitse-
eesmärgist. Krundile ühe hoonestusala rajamine tingiks seitsme puu mahavõtmise.
                                               2
Keskkonnaameti kirjast ei selgu, mis põhjusel on täiendava üheksa puu mahavõtmine
sedavõrd olulise keskkonnamõjuga, et kaalub üles kõik muud era- ja avalikud huvid.
Hinnatud ei ole ehitamisega kaasneva negatiivse mõju olulisust, ehitiste edaspidise
kasutamise viisi ega sellega kaasnevaid positiivseid mõjusid.


HALDUSKOHTU LAHEND

5. Tartu Halduskohus jättis 09.12.2014. a otsusega kaebuse rahuldamata ja menetluskulud
poolte endi kanda.
Halduskohtu otsuse kohaselt ei nõustu kohus kaebajaga, et LKS § 14 lgs 2 märgitud väljend
„kui see võib kahjustada kaitstava loodusobjekti kaitse eesmärgi saavutamist või kaitstava
loodusobjekti seisundit“ on üldsõnalisuse tõttu vastuolus PS § 13 lg-ga 2. Looduskaitseseadus
ja kaitse-eeskirjad annavad selged ning mõistetavad piirangud tegevusele kaitsealal. LKS § 14
lg 2 kohaselt tuleb igal konkreetsel juhul kaitseala valitsejal kooskõlastuse andmise
kaalumisel hinnata, kas kavandatav ehitustegevus võib kahjustada kaitstava loodusobjekti
seisundit või kaitse-eesmärgi saavutamist. Seadusandja mõte ei olnud täielikult välistada
ehitamist kaitseala piiranguvööndis.
Omandi vaba kasutamine võib olla kitsendatud looduskaitselistel eesmärkidel. Üldjuhul ei
takista maa eraomandis olemine kehtestatud keskkonnakaitserežiimi täitmist ning LKS-st ei
tulene, et kaitsealasse kuuluv maa peaks olema tingimata riigi omandis. LKS on ette näinud,
et avalik huvi võib kaaluda üles omaniku huvi.
Kitsendused tegevuseks kaitsealal tulenevad looduskaitseseadusest, mis sätestab
üldprintsiibina piiranguvööndis ehitamise keelu. LKS annab volituse Vabariigi Valitsusele
kehtestada LKS üldreeglist erandeid sh ehitamiseks, kaitse-eeskirjaga. Vähem intensiivseid
põhiõiguste piiranguid võib täitevvõim kehtestada täpse, selge ja piirangu intensiivsusega
vastavuses oleva volitusnormi alusel ka määrusega. Kohaldatavad normid ei ole
põhiseadusega vastuolus ega too ka konkreetsel juhul kohaldamisel kaasa põhiseadusevastast
tulemust.
Keskkonnaameti 05.06.2014. a otsuses sisalduv tingimuslik kooskõlastus on menetlustoiming.
Menetlustoimingute põhjendamise nõuet ja selle ulatust ei ole haldusmenetlust reguleerivates
üldseadustes eraldi käsitletud, kuid praktikas on leitud, et see tuleneb haldusmenetluse
üldpõhimõtetest ning eriti halduskohtus iseseisvalt vaidlustatavaid menetlustoiminguid tuleb
põhjendada isikute õiguste kaitse võimaldamiseks vajalikul määral (Riigikohtu 03.12.2012 . a
otsus asjas nr 3-3-1-47-12, p 23; 14.01.2009. a otsus asjas nr 3-3-1-62-08, p 10).
Keskkonnaamet pidi kaaluma kaebaja kui kinnistu omaniku õigusi koosmõjus loodusobjekti
kaitse eesmärgiga.
Keskkonnaamet on kaalutlusotsust teostades lähtunud kinnistuomaniku huvist jagada Laine tn
13 kinnistu kolmeks elamumaa kinnistuks ja igale kinnistule püstitada elamu koos
kõrvalhoonega. Asjaolu, et planeering vastab valla ehitusmäärusele, üldplaneeringule, Laine
tn 13 kinnistu on elamumaa ja valla ehitusmäärus lubab minimaalselt 1000 m 2 suurusi krunte,
ei tähenda, et planeeringu soovitud kujul kehtestamine on automaatselt lubatav, sest kinnistu
asub     Lahemaa      rahvuspargis. Tegevuste        kavandamisel     tuleb   arvestada    nii
looduskaitseseadusega kui ka Lahemaa rahvuspargi kaitse-eeskirja tingimustega.
Nõustuda ei saa kaebaja seisukohaga, et vaidlustatud Keskkonnaameti keeldumine oli
motiveerimata. Keeldumise otsustust on põhjendatud nii faktilisest kui õiguslikust küljest.
Keskkonnaamet on piiranguvööndisse ehitamise võimalikkuse üle otsustamisel
kaalutlusõigust teostanud lähtudes looduspargi põhieesmärgi kui loodusobjekti kaitse-
eesmärgi saavutamise vajadusest ja HMS § 4 lg-st 2. Keskkonnaamet on lähtunud ka
asjaolust, et seadusandja mõte ei ole olnud täielikult välistada ehitamist kaitseala
piiranguvööndis. Konkreetset juhtu arvestades on vastustaja analüüsinud ka Lahemaa
looduspargi kaitse-eesmärke ja kaebaja taotluse sisu. Seega on vastustaja oma kaalutlustes
                                              3
lähtunud pärandkultuurmaastiku säilitamise vajadusest nii üldiselt kui ka konkreetse juhtumi
eripära arvestades. Kohus möönab, et Keskkonnaameti 05.06.2014. a tingimuslik
kooskõlastus võinuks olla motiveeritud praegusest ulatuslikumalt ja selgemalt, kuid
mõnevõrra pinnapealsele sõnastusele vaatamata on Keskkonnaameti otsusest leitavad
peamised põhjendused ning põhjendamispuudused pole takistanud kaebajal halduskohtusse
pöördumist ega muutnud seda ülemäära keeruliseks.
Kuna Keskkonnaameti 05.06.2014. a otsus ei ole õigusvastane, jääb ka kaebaja
kohustamiskaebus rahuldamata.


MENETLUSOSALISTE SEISUKOHAD RINGKONNAKOHTUS

6. G. Jostov esitas Tartu Halduskohtu 09.12.2014. a otsusele apellatsioonkaebuse, milles
palub halduskohtu otsus tühistada ja teha uus otsus, millega kaebus rahuldada.
Apellatsioonkaebuse kohaselt leidis halduskohus, et piirang omandiõigusele ja kohaliku
omavalitsuse enesekorraldusõigusele tuleneb seadusest, mitte Vabariigi Valitsuse määrusest
(Lahemaa rahvuspargi kaitse-eeskiri). Halduskohtu seisukoha kohaselt tuleneb piirang
kaitseala piiranguvööndis ehitamisele LKS § 31 lg 2 p-st 8. Samal ajal on kohus nentinud, et
seadusandja eesmärk ei ole olnud ehitamise täielik välistamine. Säte, mille kohaselt
kehtestatakse ehitamisele absoluutne keeld, kui Vabariigi Valitsus ei määra teisiti, on
vastuolus seadusandja enda eesmärgiga – piirata ehitustegevust osaliselt. Sellise õigusliku
konstruktsiooni puhul tuleneb kitsendus omandiõigusele kaitse-eeskirjast, mitte seadusest.
LKS § 14 lg-s 2 sisalduv määratlemata õigusmõiste „loodusobjekti kaitse-eesmärk“
sisustatakse kaitse-eeskirja alusel. Lõppastmes sõltub omandiõiguse riive ulatus seadusest
madalamal astmel asuvast õigusaktist. Isegi kui pidada seesugust õiguslikku struktuuri
lubatavaks, peab volitusnorm olema täpne ja selge. LKS § 31 lg 2 p 8 ei ole täpne,
võimaldades kaitse-eeskirjaga kehtestada mis tahes reeglistik, ning ka § 14 lg 2 ei ole selge.
Kuna igasugune tegevus kahjustab kaitstava loodusobjekti seisundit, siis on halduskohtu
tõlgenduse korral kaitseala valitsejal õigus keelata mis tahes tegevus, sh ehitustegevus. LKS §
14 lg 2 ebamäärasuse tõttu ei ole selge, missuguseid asjaolusid ja mil määral kaitseala
valitseja võib arvesse võtta või peab arvesse võtma kooskõlastuse andmise otsustamisel.
Tegemist ei ole selge ja mõistetava piiranguga, vaid kehtiv regulatsioon ei võimalda
üksikisikul haldusorgani käitumist piisava tõenäosusega ette näha ega oma käitumist
sellekohaselt reguleerida. Säte on vastuolus põhimõttega, mille kohaselt peavad normid, mis
võimaldavad isiku õigusi piirata, olema keskmisest selgemad ja täpsemad.
Halduskohus ei avanud LKS § 14 lg 2 sisu ja piirdus vaid ringdefinitsiooniga, mistõttu ei
vasta halduskohtu otsuse põhjendav osa HKMS § 165 lg 1 p-le 4.
Keskkonnaameti keskkonnakaitsehuvidele tuginev keelduv otsustus jätab kohaliku
omavalitsuse võimaluseta kaaluda ülejäänud avalikke huve ning erahuve (PlanS § 17 lg 4).
Selliselt on tegemist olulise riivega kohaliku omavalitsuse enesekorraldusõigusele (PS § 154).
Kaebaja ei nõustu halduskohtu järeldusega, et kohaldatud normid ei too kaasa
põhiseadusevastast tulemust.
Halduskohtu hinnang Keskkonnaameti kaalutlusotsuse õiguspärasuse kohta tugineb tõendite
ebaõigel hindamisel ning materiaal- ja menetlusõiguse normide rikkumisel. Nõustuda ei saa
kohtu järeldusega, et vaidlustatud toiming on tehtud kooskõlas kaalutlusõiguse piiride ja
eesmärgiga ning arvesse tuleb võtta üksnes looduskaitselisi huve. Arvestades Keskkonnaameti
keelduva otsuse siduvat ja lõplikku tagajärge, on ebaõige jätta kaalutlusõiguse teostamisel
arvesse võtmata erahuvid ja need avalikud huvid, mis ei seondu keskkonnakaitsega.
Detailplaneeringuga kavandatava tegevuse positiivsed mõjud on jäetud nii haldusorgani kui
halduskohtu poolt tähelepanuta.
Haldusorgan lähtus otsustuse tegemisel ebaõigest standardist. Ehitamise keelamine peab
olema äärmiselt põhjendatud. Kaitseala valitseja ei ole toonud esile ehitamise keelamist
                                              4
õigustavaid kaalukaid põhjuseid, need ei nähtu ka vaidlustatavast kohtuotsusest.
Detailplaneeringuga kavandatavate hoonete ehitamine ja nende kasutamine ei põhjusta
olulisel määral looduslike väärtuste hävimist, järgitud on põhimõtet, et hooned sulanduksid
keskkonda. Tähelepanuta on jäetud, et detailplaneeringuga on kavandatud maksimaalselt
säilitada kinnistul kasvavaid puid. 16 puud ei saa pidada kogu Võsu maastikuilmet
kujundavaks elemendiks. Halduskohtu otsus ja vaidlustatud menetlustoiming on
põhjendamata küsimuses, miks on täiendava üheksa puu mahavõtmine sedavõrd olulise
keskkonnamõjuga toiming, et kaalub üle kõik muud era- ja avalikud huvid.
Kaitseala valitseja hinnang ei ole olnud igakülgne ega erapooletu, kuid halduskohus jättis
selle kaebuse lahendamisel käsitlemata. Kaebajale kuuluv kinnistu ei asu inimtegevusest
puutumatus piirkonnas ning haldusorgan ei ole tuginenud sellele, et ehitustihedus oleks
piiranguvööndis muutunud talumatult kõrgeks. Üle 3500 m2 suuruse pindalaga kinnistule
mahub rohkem ehitisi loodusobjekti kahjustamata kui väiksematele kruntidele. Sama
piirkonna krundid on väiksemad ning suurema täisehitusprotsendiga kui kaebaja kinnistu.
Haldusorgani ega halduskohtu motiveeringutest ei selgu, kuidas looduskaitsealane huvi kõik
muud huvid üle kaalub.
Nõustuda ei saa praktikaga, mille kohaselt ei oma sisulist tähendust asjaolu, et planeering
vastab Lääne-Virumaa maakonnaplaneeringule, valla ehitusmäärusele ja kehtivale
üldplaneeringule. Detailplaneeringuga kavandatav tegevus on nimetatud dokumentidega
kooskõlas, mistõttu peaksid Keskkonnaameti kooskõlastuse andmisest keeldumist õigustavad
põhjused olema erakordselt olulised. Seesuguseid põhjendusi ei nähtu vaidlustatud
kohtuotsusest ega kaitseala valitseja kirjast.
Haldusorgan ei ole hinnanud piirangu proportsionaalsust PS § 11 järgse kolmeastmelise
skeemi alusel ja halduskohus kordas haldusorgani viga. Samuti puudub kohtulahendist
põhjendus, miks halduskohus ei pea piirangu proportsionaalsuse hindamist kohaseks või
vajalikuks.
Halduskohus on ebaõigesti tuvastanud asjaolu, et kolme suvila kavandamine muudab Võsule
omast maastikuilmet ning asustusstruktuuri. Võsu rannaalale iseloomulik metsapuhver
detailplaneeringu kehtestamisel ei kao. Detailplaneeringu kehtestamine taotletaval kujul ei
muuda oluliselt Võsule omast maastikuilmet ega ajaloolist asustusstruktuuri.
Arvestades, et halduskohus kordas haldusorgani põhjendusi, on halduskohtu käsitlus
vastuoluline. Põhjendused, mis ei olnud vaidlustatud toimingu motiveerimiseks piisavad, on
osutunud halduskohtu otsuse põhjendamiseks ammendavateks.

7. Keskkonnaamet palub vastuses apellatsioonkaebusele jätta apellatsioonkaebus rahuldamata
ja menetluskulud kaebaja kanda.
Vastuse kohaselt on Keskkonnaamet seisukohal, et LKS ja kaitse-eeskirjad võimaldavad
piisava tõenäosusega ette näha haldusorgani käitumist ja piirangute mahtu. Arvestades
looduskaitseliste piirangutega koormatud alade mahtu, samuti asjaolu, et meid ümbritsev
keskkond on pidevas muutumises, ei saa seaduste ega ka kaitse-eeskirjadega sätestada täpseid
piiranguid iga ala suhtes, mistõttu ongi LKS näinud ette võimaluse tegevuskeeldudele
erandite kehtestamiseks läbi kaitse-eeskirja ja kaitse-eeskirjad näevad sageli ette
juhtumipõhise otsustamise kaitseala valitseja poolt.
Juhtumipõhisel otsustamisel tuleb lähtuda vastava kaitstava loodusobjekti kaitse-eeskirjaga
sätestatud kaitse-eesmärgist. Õige ei ole kaebaja väide, et igasugune tegevus rikub kaitse-
eesmärke. Samuti ei saa omanik eeldada, et kõik tema kaitsealal kavandatav saab heakskiidu.
Nõustuda ei saa kaebaja seisukohaga, et LKS § 14 lg 2 on ebamäärane. LKS § 14 lg 2 annab
selge sõnastuse, et lähtuda tuleb vastava ala suhtes kehtestatud kaitse-eeskirjast ja selles
sisalduvatest kaitse-eesmärkidest. Nii on tagatud, et üksikisik teaks oma kinnistuga seotud
piiranguid, saaks haldusorgani käitumist piisava tõenäosusega ette näha ja oma käitumist
sellekohaselt reguleerida. Samuti on täpne LKS § 31 lg 2 p 8, sätestades üldise ehituskeelu ja
andes kaitse-eeskirja kehtestamisel võimaluse seada erandeid.
                                              5
Registrikaardilt on näha, et kaebaja omandas kinnistu pärast selle koormamist LKS § 16 lg-s
5 sätestatud ostueesõigusega Eesti Vabariigi kasuks. Seega oli kaebajale kinnistut ostes teada,
et omandi valdamise osas kehtivad piirangud. Samuti olid avalikult kättesaadavad kaitseala
kaitse-eesmärke määratlevad või selgitavad dokumendid. Alates 2004. aastast on kaitseala
valitseja leidnud, et kinnistu jagamine kolmeks elamukrundiks ei ole põhjendatud.
LKS §-s 14 on sätestatud, et looduskaitselised huvid võivad üles kaaluda erahuvi ja ka avaliku
huvi, kui kavandatakse kaitsealal ehitist avalikes huvides. Kohalik omavalitsus ei ole teada
andnud, et vaidlustatava planeeringu soovitud kujul kehtestamine oleks valla jaoks vajalik.
Kõik kaebaja märgitud võimaliku avaliku huviga seonduv ja positiivsed mõjud on võimalik
ellu viia ka juhul kui ei rajata kolme hoonestusala. Vaadeldav detailplaneering on selgelt
erahuvides. Detailplaneeringu soovitud kujul kehtestamata jätmine ei takista tee rajamist ja
parema juurdepääsu võimaldamist. Kolme suvila rajamist ei saa käsitleda turismi
edendamisena. Kavandatavad suvilad on elamud, mitte majutushooned. Kinnistu korrashoiu
võimalikkus ei sõltu elamute arvust kinnistul.
Vastustaja ei nõustu kaebaja väitega, et kaitseala valitseja on lähtunud otsuse tegemisel
ebaõigest standardist ning, et äärmiselt põhjendatud peab olema ehitamise keelamine.
Kaitseala valitseja on 05.06.2014. a otsuses kaalunud ehitamise võimalikkust kinnistule nii ala
looduskoosluste, asustusstruktuuri- ja maastikuilme kaitse-eesmärkidest ja ei nõustu väitega,
et elamumaa sihtotstarbega krundil tuleb jätta tähelepanuta puudega seotud väärtused
kinnistul. Metsamaa kõlvik võib kuuluda maa koosseisu sõltumata maa sihtotstarbest.
Keskkonnaamet ei ole andnud nõusolekut 7 puu raieks, vaid märkinud, et hoonestus tuleb
kavandada selliselt, et metsakooslus säiliks maksimaalselt. Miljöö kaitset ei saa vaadelda
puude arvu käsitlevalt, vaid kavandatavat tegevust üldiselt vaadeldes. Arvestades kinnistu
suurust ja kavandatavate hoonete arvu, kaotab soovitud mahus hoonestusalade rajamine ala
loodusliku olemuse. Asjaolu, et Võsul on varasemalt algsete kruntide jagamisel moodustatud
väiksemaid kinnistuid ja piirkonna krundid on suurema täisehitusprotsendiga, ei saa olla
põhjenduseks, miks peaks Laine tn 13 kinnistu jagama kolmeks ja kogu ulatuses hoonestama.
Valla ehitusmäärus, kehtiv üldplaneering ning Lääne-Virumaa maakonnaplaneering ei näe
ette, et Lahemaa rahvuspargi piiranguvööndis asuvaid kinnistuid saab jagada soovitud arvul
ehituskruntideks ja hoonestada. Kinnistu hoonestamist ei keelata, mistõttu ei saa rääkida
vastuolust viidatud dokumentidega.
Võttes kaitse alla Lahemaa rahvuspargi, on riigil huvi sellel alal olevaid väärtusi säilitada ja
sel alal ehitustegevuse piiramine on paratamatu. LKS näeb seega ette, et avalik huvi võib
kaitstava loodusobjekti kaitse eesmärgil kaaluda üles omaniku huvi. Seega ei ole põhjendatud
kaebaja arvamus, et põhiseaduslike väärtuste kaitse prioriteetsusest tulenevalt peab kaitseala
valitseja igal juhul tagama erahuvi kaitse. Kaitseala valitseja on igati hinnanud ja kaalunud
kaebaja soove seoses kinnistuga ja ebaõiged on väited, et ei ole järgitud omaniku huve.
Detailplaneeringualal on tegemist ühe elamumaa kinnistuga. Seega saab omanik kasutada
kinnistut eesmärgipäraselt.
Halduskohus, hinnates vaidlustatud Keskkonnaameti otsuse vastavaid punkte ja lugedes neid
sisalduvad asjaolud ja kaalutlused õigeks, on põhjendanud oma otsust õiguspäraselt ja
piisavalt.
Kaebaja ei ole kaebuses ega selle täienduses seadnud kahtluse alla Keskkonnaameti otsuses
tuvastatud asjaolusid ja sisulisi põhjendusi.

8. Kaasatud haldusorgan Vihula Vallavalitsus nõustub vastuses apellatsioonkaebusele kaebaja
esitatud apellatsioonkaebusega ja ei vaidle sellele vastu.


RINGKONNAKOHTU PÕHJENDUSED


                                               6
9. Ringkonnakohus leiab, et G. Jostovi apellatsioonkaebus tuleb jätta rahuldamata ning Tartu
Halduskohtu 09.12.2014. a otsus muutmata. Ükski apellatsioonkaebuses esitatud seisukoht ei
ole aluseks halduskohtu vaidlustatud otsuse tühistamisele. Ainuüksi asjaolu, et kaebaja ei
nõustu halduskohtu põhjendustega ei saa olla aluseks kohtuotsuse tühistamisele.
Ringkonnakohus nõustub halduskohtu otsuses toodud põhjendustega ja HKMS § 201 lg 4
alusel ei pea vajalikuks neid korrata. Seoses apellatsioonkaebusega peab ringkonnakohus
vajalikuks märkida järgmist.

10. Ringkonnakohus ei nõustu apellatsioonkaebuses esitatud seisukohaga, et halduskohus ei
ole avanud LKS § 14 lg 2 sisu ja seega on rikkunud põhjendamiskohustust. Halduskohus on
õigesti tuvastanud, et LKS § 14 lg 2 kohaselt tuleb igal konkreetsel juhul hinnata kaitseala
valitseja kooskõlastamise andmisel, kas kavandatav ehitustegevus võib kahjustada kaitstava
loodusobjekti seisundit või kaitse-eesmärgi saavutamist. Samuti on kohus õigesti märkinud, et
seadusandja eesmärgiks ei ole olnud välistada täielikult ehitustegevust kaitseala
piiranguvööndis, kuna muidu puuduks vajadus kaitseala valitsejale kooskõlastustaotluste
esitamiseks. Samuti annab LKS § 14 lg 3 kaitseala valitsejale õiguse tegevuste
kooskõlastamisel seada kirjalikke tingimusi, mille täitmisel ei kahjustata loodusobjekti kaitse-
eesmärgi saavutamist või kaitstava loodusobjekti seisundit. Asjas puudub vaidlus selle üle, et
kaitseala valitseja ei ole keelanud ehitustegevust kaebajale kuuluval kinnistul üldse, vaid oli
nõus ühe üksikelamu ja abihoone kavandamisega kinnistu Laine tänava poolsesse ossa
kavandatava krundi nr 3 hoonestusalale varasemalt ehitustegevusega mõjutatud kohta. Samuti
pidas vastustaja võimalikuks samasse kohta ka paarismaja ehitamist koos kahe abihoonega.
Seega puudub alus väita, et kaebajal puudub õigus oma omandit vabalt kasutada, vaid piiratud
on seda seadusest tulenevalt. Vastustaja on andnud kaebajale ka tingimused, millele peab tema
poolt soovitud ehitus vastama. Halduskohus on õigesti tuvastanud, et üldplaneering ega mingi
muu dokument ei näe ette kinnistu jagamist kolmeks kinnistuks ja kõigi kolme hoonestamist,
samuti ei ole selleks nõusolekut andnud ka varasemad kaitseala valitsejad. Pealegi on
vastustaja oma vastuses apellatsioonkaebusele õigustatult viidanud ka sellele, et kuna kaebaja
omandas kinnistu pärast selle koormamist LKS § 16 lg-s 5 sätestatud ostueesõigusega Eesti
Vabariigi kasuks, siis oli tal juba ostmisel teada, et omandi valdamise, kasutamise ja
käsutamise osas esinevad piirangud.

11. PlanS § 17 lg 2 kohaselt kooskõlastab planeeringu koostamist korraldav kohalik
omavalitsus enne planeeringu vastuvõtmist detailplaneeringu asjaomase riigiasutusega, kui
planeeritaval maa-alal asub riikliku kaitse alla võetud maa-ala või selle kaitsevöönd, samuti
kultuurimälestis või selle kaitsevöönd või loodusobjekti kaitsevöönd. LKS § 14 lg 1 p 5
kohaselt ei või kaitsealal, hoiualal, püsielupaigas ja kaitstava looduse üksikobjekti
kaitsevööndis ilma kaitstava loodusobjekti valitseja nõusolekuta kehtestada detail- ja
üldplaneeringut. Kuna selline nõusolek on seaduse kohaselt kohalikule omavalitsusele siduv,
siis puudub omavalitsusel võimalus kohaldada PlanS § 17 lg 4 sätteid. Kuigi see on teatud
määral omavalitsuse enesekorraldusõigust riivav, ei ole tegemist siiski nii intensiivse
omavalitsuse õiguse rikkumisega, mis tingiks selle põhiseaduse vastaseks tunnistamise.

12. Ringkonnakohus ei nõustu apellatsioonkaebuses esitatud seisukohaga, et halduskohus on
vastustaja menetlustoimingu õiguspärasuse hindamisel hinnanud tõendeid ebaõigesti ja
seeläbi rikkunud materiaal- ja menetlusõiguse norme. Halduskohus on otsuse p-s 24
kokkuvõtvalt välja toonud kaalutlused, millest vastustaja juhindus kaalutlusotsust teostades.
Halduskohus on leidnud, et vastustaja on kaalutlusõigust kasutanud õigesti ja otsuses on välja
toodud selle tegemise nii faktilised kui ka õiguslikud alused. Seejuures on vastustaja lähtunud
pärandkultuurmaastiku säilitamise vajadusest nii üldiselt kui ka konkreetse juhtumi eripära
arvestades. Mis puudutab kaebaja väidet, et vastustaja on kaalumata jätnud erahuvid ja muud
avalikud huvid, siis ringkonnakohus taolise seisukohaga ei nõustu. Kaebaja ei ole kaebuses
                                               7
ega ka apellatsioonkaebuses välja toonud muid avalikke huvisid, mida vastustaja oleks
pidanud kaaluma. Seega ei ole vastustaja mingeid muid avalikke huvisid pidanud ka kaaluma.
Mis puudutab aga erahuvide kaalumist, siis on vastustaja seda teinud, kuna on oma otsuses
viidanud, millistel asjaoludel ja millistel tingimustel on ta nõus kaebaja poolt soovitud
detailplaneeringu kooskõlastama.
Eeltoodud alusel on halduskohus õigesti jätnud kaebuse rahuldamata ja ringkonnakohus
nõustub halduskohtu seisukohaga.

13. Apellatsioonkaebuse rahuldamata jätmisel jäävad kaebaja poolt apellatsioonimenetluses
kantud menetluskulud HKMS § 108 lg 1 alusel tema enda kanda.

 /allkirjastatud digitaalselt/   /allkirjastatud digitaalselt/   /allkirjastatud digitaalselt/
       Tiina Pappel                      Maili Lokk                       Agu Timmi




                                              8

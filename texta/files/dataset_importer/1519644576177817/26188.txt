                         KOHTUMÄÄRUS
Kohus                               Tartu Maakohus

Kohtukoosseis                       kohtunik Marian Priks

Määruse tegemise aeg ja koht        15. jaanuar 2016. a, Valga kohtumaja

Tsiviilasja number                  2-15-13951
Tsiviilasi                          Korteriühistu X hagiavaldus M.M. vastu võlgnevuse
                                    nõudes

Menetlustoiming                     Menetluse lõpetamine hagist loobumisel

Menetlusosalised ja nende           Hageja: Korteriühistu X (rk xxxxxxxx; asuk X, Valga)
                                    Hageja esindaja: M. T. (e-post x)
esindajad                           Kostja: M.M. (ik xxxxxxxxxxx; eluk X-xx Valga; e-
                                    post x)

Menetlusvorm                        kirjalik menetlus

RESOLUTSIOON
1. Võtta vastu Korteriühistu X avaldus hagist loobumiseks.
2. Lõpetada tsiviilasja nr 2-15-13951 menetlus hagist loobumise tõttu.
3. Tagastada Korteriühistu X poolt tasutud riigilõivu summast (14.09.2015. a 125 eurot)
pool ehk 62,50 (kuuskümmend kaks ja 50 senti) eurot Korteriühistu X a/a-le
EExxxxxxxxxxxxxxxxxx SEB Pank.
Menetluskulude jaotus
Menetluskulud jätta kostja kanda.
Määrus toimetada kätte menetlusosalistele
Edasikaebamise kord
Määruse peale menetluse lõpetamist ja menetluskulude jaotust ning väljamõistmist
puudutavas osas võib esitada määruskaebuse 15 päeva jooksul Tartu Ringkonnakohtule Tartu
Maakohtu Valga kohtumaja kaudu.
Määruse peale riigilõivu tagastamist puudutavas osas ei saa esitada määruskaebust (TsMS §
150 lg 8)


ASJAOLUD
18.09.2015. a saabus Tartu Maakohtu Valga kohtumajale Korteriühistu X hagiavaldus M.M.
vastu võlgnevuse nõudes, mis võeti menetlusse 09.10.2015. a määrusega. Kostja sai
hagimaterjalid kätte 18.12.2015. a ning 05.01.2016. a teavitas kostja kohut, et ta on võlgnevuse
ja riigilõivu hagejale tasunud. 07.01.2016. a saabus kohtule hageja avaldus hagist loobumiseks
ja taotlus riigilõivu tagastamiseks 50% ulatuses. 07.01.2016. a määrusega saatis kohus
loobumiseavalduse kostjale välja ning andis tähtaja (7p) arvamuse esitamiseks. Kostja kinnitas,
et sai dokumendid kätte 07.01.2016. a. Seega oli arvamuse esitamiseks viimane päev
14.01.2016. a.

KOHTU PÕHJENDUS
1. Tsiviilkohtumenetluse seadustiku (edaspidi TsMS) § 428 lg 1 p 3 järgi kohus lõpetab
menetluse otsust tegemata, kui hageja on hagist loobunud. TsMS § 429 lg 1 järgi hageja võib
hagist loobuda kuni hagi kohta tehtud lahendi jõustumiseni, esitades selleks avalduse. Kohus
võtab hagist loobumise vastu määrusega, millega ühtlasi lõpetab asja menetluse. TsMS § 431
lg 1 alusel kohus lõpetab menetluse määrusega.
Seega tuleb tsiviilasjas nr 2-15-13951 menetlus lõpetada, kuna hageja on hagist loobunud.
TsMS § 432 järgi kui menetlus on lõpetatud, ei saa hageja uuesti pöörduda kohtusse hagiga
sama kostja vastu vaidluses samal alusel sama hagieseme üle. Kui menetlus on lõpetatud
hagist loobumise tõttu või kompromissiga, on lõpetamisel samad materiaalõiguslikud ja
protsessuaalsed tagajärjed nagu menetluse lõpetamisel kohtuotsusega, kui seadusest ei tulene
teisiti.
2. Riigilõivu tagastamine
TsMS § 139 lg 2 järgi riigilõivu tuleb tasuda menetlustoimingult, mille tegemise eest on
riigilõivuseaduses sätestatud riigilõiv. TsMS § 124 lg 1 ja § 133 lg 1 järgi oli käesolevas asjas
hagihinnaks 690,68. Riigilõivuseaduse § 59 lg 1 ja lisa 1 järgi tuli hagihinnalt kuni 750 eurot
tasuda riigilõivu 125 eurot. Hageja on 14.09.2015. a tasunud 125 eurot /tl 5/.
TsMS § 150 lg 2 p 2 järgi pool menetluses tasutud riigilõivust tagastatakse, kui hageja loobub
hagist. TsMS § 150 lg 4 sätestab, et riigilõivu tagastab kohus, kelle menetluses asi viimati oli,
üksnes selle menetlusosalise avalduse alusel, kes riigilõivu tasus või kelle eest riigilõiv tasuti.
Riigilõiv tagastatakse menetlusosalisele, kes selle pidi tasuma, või tema korraldusel muule
isikule. Hageja on teinud kohtule taotluse poole riigilõivu tagastamise kohta.
Seega kuulub tagastamisele KÜ X poolt tasutud riigilõivu summast 125 eurot pool ehk
62,50 eurot.
3. Menetluskulud
3.1 TsMS § 173 lg 1 kohaselt lahendab kohus menetluskulude jaotuse menetlusosaliste vahel
kohtuotsuses või menetlust lõpetavas määruses. TsMS § 168 lg 4 ja 5 järgi kui hageja loobub
hagist või võtab selle tagasi, kannab ta kostja menetluskulud, v.a juhul, kui ta loobub hagist
või võtab selle tagasi seetõttu, et kostja on nõude pärast hagi esitamist rahuldanud. Kui hageja
loobub hagist või võtab selle tagasi seetõttu, et kostja on pärast hagi esitamist tema nõude
rahuldanud, kannab kostja hageja menetluskulud. Tulenevalt TsMS § 174 lg-st 1 ja 2 määrab
kohus kindlaks menetluskulude rahalise suuruse.
Kohus märgib, et käesoleval juhul on hageja loobunud hagist, kuna kostja on peale hagi
kättesaamist hageja nõude rahuldanud. Seetõttu tuleb menetluskulud jätta kostja kanda.
Hageja menetluskuluks on ainult riigilõiv 125 eurot, millest hagejale tagastatakse pool ehk
62,50 eurot. Kostja on kohtule teada andnud, et ta on hagejale riigilõivu tasunud. Hageja ei
ole sellele vastu vaielnud ega loobumise avalduses esitanud taotlust kostjalt menetluskulude
väljamõistmiseks. Seega ei ole põhjust menetluskulude rahalise suuruse kindlaksmääramiseks
ega väljamõistmiseks.
Kohus juhib poolte tähelepanu sellele, et kuna hagejale tagastatakse loobumise tõttu pool
tasutud riigilõivust ehk 62,50 eurot, siis oli kostja kohustuseks hüvitada hagejale riigilõivu
ainult ülejäänud pooles ulatuses ehk 62,50 eurot. Juhul, kui kostja on maksnud enam, siis
tuleb enamtasutu osas kostjal endal hagejaga kokkuleppele saada (nt tagastamine,
tasaarveldamine vms).


/allkirjastatud digitaalselt/


Marian Priks
kohtunik

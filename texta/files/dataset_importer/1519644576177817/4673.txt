                              KOHTUMÄÄRUS

 Kohus                            Tallinna Ringkonnakohus

 Tsiviilasja number               2-16-8354

 Määruse tegemise aeg ja koht     19. oktoober 2016, Tallinn

 Kohtukoosseis                    Indrek Soots, Gaida Kivinurm, Krista Kirspuu

 Tsiviilasi                       Metexcom OÜ (pankrotis) pankrotihalduri Indrek
                                  Lepsoo     avaldus 1   Trest   OÜ     pankroti
                                  väljakuulutamiseks

 Vaidlustatud kohtulahend         Harju    Maakohtu      30.06.2016     määrus     ajutise
                                  pankrotihalduri nimetamata jätmise kohta

 Kaebuse esitaja ja kaebuse liik Metexcom OÜ (pankrotis) pankrotihaldur Indrek Lepsoo
                                 määruskaebus

 Menetlusosalised     ja   nende Võlausaldaja: Metexcom OÜ (pankrotis, registrikood
 esindajad                       11535856) pankrotihaldur Indrek Lepsoo, lepinguline
                                 esindaja vandeadvokaat Denis Piskunov

                                  Võlgnik: 1 Trest OÜ (registrikood 10343636), lepinguline
                                  esindaja vandeadvokaat Viktor Särgava

 Menetluse liik                   Kirjalik menetlus

Resolutsioon:
    1. Harju Maakohtu 30.06.2016 määrus jätta muutmata.
    2. Määruskaebus jätta rahuldamata.
    3. Määruskaebuse esitamisest tingitud menetluskulud jätta Metexcom OÜ
       (pankrotis) pankrotihaldur Indrek Lepsoo kanda.

Edasikaebamise kord
Määruse peale võib menetluskulude jaotuse osas esitada määruskaebuse Riigikohtule 15 päeva
jooksul määruse kättetoimetamisest alates. Muus osas ei saa määruskaebust esitada (PankrS §
5 lg 2, § 15 lg 5).

Seaduses sätestatud alustel võib menetlusosaline taotleda riigipoolset menetlusabi
menetluskulude kandmiseks. Menetlusabi andmise taotlus ei peata seaduses sätestatud ega
kohtu määratud menetlustähtaja kulgemist. Seaduses sätestatud tähtaja järgimiseks peab
menetlusabi taotleja tegema tähtaja kestel ka menetlustoimingu, mille tegemiseks ta
menetlusabi taotleb, eelkõige esitama kaebuse. Kaebuse põhjendamiseks või riigilõivu
tasumiseks või kaebuses esineva sellise puuduse kõrvaldamiseks, mis on seotud menetlusabi
taotlemisega, annab kohus mõistliku tähtaja pärast menetlusabi taotluse lahendamist, kui
nimetatud taotlus ei olnud esitatud põhjendamatult või tähtaja pikendamise eesmärgil. See ei
välista menetlustähtaja ennistamist.

Asjaolud ja menetluse käik
1. 27.05.2016 esitas Metexcom OÜ (pankrotis) pankrotihaldur Indrek Lepsoo (võlausaldaja,
   avaldaja) Harju Maakohtule avalduse 1 Trest OÜ (võlgnik) pankroti väljakuulutamiseks.
   Lisaks palus avaldaja pankrotiavalduse tagada ning peatada täitemenetluse täiteasjas nr
   008/2015/2667 kuni ajutise halduri nimetamiseni või pankrotiavalduse lõpliku
   lahendamiseni ja tühistada 01. juuniks 2016 määratud enampakkumine Tallinnas, Võsa tee
   1 (registriosa nr 17984901) asuva kinnistu suhtes.

2. Pankrotiavalduse kohaselt on avaldajal võlgniku vastu alusetust rikastumisest tulenev nõue.
   Võlgniku ja Metexcom OÜ (pankrotis) vahel oli 01.12.2008 sõlmitud leping nr 02-081201,
   mille kohaselt tellis Metexcom OÜ (pankrotis) võlgnikult raamatupidamis- ning
   asjaajamisteenuseid. Lepingu p 3.2 sätestas, et tellija tasub raamatupidamisteenuste eest
   fikseeritud tasu koos käibemaksuga 4248 krooni (s.o 271,50 eurot). 01.02.2014 sõlmitud
   lepingu lisas nr 8 on pooled kokku leppinud, et raamatupidamisteenuste eest tasub tellija
   fikseeritud tasu 2400 eurot. Alates 2013.a on Metexcom OÜ (pankrotis) teinud võlgnikule
   25 erinevates summades makset. Kokku on perioodil aprill 2013 – september 2014 tehtud
   makseid summas 40 144,74 eurot. Võlausaldaja poolt 11.05.2016 esitatud
   pankrotihoiatuses on võlausaldaja lähtunud eeldusest, et vahepealsed lepingu lisad 1-7 ei
   puuduta raamatupidamisteenuse hindu. Võlgniku vastusest pankrotihoiatusele aga nähtub,
   et lisadega 2-7 on järk-järgult tõstetud raamatupidamisteenuse hinda. Lisa 7 kohaselt
   kohustus Metexcom OÜ (pankrotis) tasuma raamatupidamisteenuse eest fikseeritud tasu
   1768,80 eurot. Võlgnikuga sõlmitud leping ja lisad kuni lisani 7 on ilmselt õiguslikult
   kehtivad. Lepingu ja lepingu lisad nr 2-7 on Metexcom OÜ (pankrotis) poolt allkirjastanud
   juhatuse liige KK. Seevastu lisa nr 8 on allkirjastanud juhatuse liige DS ja võlgniku poolt
   volikirja alusel DS abikaasa OS. Avaldaja on seisukohal, et 01.02.2014 sõlmitud lepingu
   lisa nr 8 on tühine. Vastavalt äriseadustiku (ÄS) § 181 lg-s 3 sätestatud seadusjärgse
   esindusõiguse piirangu kohaselt on juhatuse poolt iseendaga ja enda kontrollitava
   ettevõtjaga osaühingu nimel tehingu tegemine keelatud. Antud juhul on tegemist
   olukorraga, kus juhatuse liige DS on sõlminud tehingu äriühinguga, kus ta on 100% omanik,
   Metexcom OÜ (pankrotis) osanike nõusolekut tehingu tegemiseks ei ole ning seejuures on
   tõstetud raamatupidamisteenuste tasu ühe aasta jooksul 35% ulatuses. Vastavalt TsÜS § 84
   lg 1 ei ole tühisel tehingul algusest peale õiguslikke tagajärgi ning tühise tehingu alusel
   saadu tagastatakse vastavalt alusetu rikastumine sätetele.

3. Alusetu rikastumine on toimunud ulatuses, milles võlgnikule makstud tasu ületab lepingu
   lisas nr 7 kokkulepitud raamatupidamisteenuse tasu, sh osas, milles enne lisa 8 sõlmimist
   on makstud lepingus kokkulepitust suuremat tasu. Lisa 7 järgi oli raamatupidamisteenuste
   tasu suuruseks kuus 1768,80 eurot. Metexcom OÜ (pankrotis) poolt 05.09.2014,
   01.08.2014, 02.07.2014, 03.06.2014, 12.05.2014, 02.04.2014, 07.03.2014, 04.02.2014
   kuupäevadel võlgnikule tehtud maksed sisaldavad vähemalt 2400 euro ulatuses
   raamatupidamisteenust, mille kehtiv hind on 1768,80 eurot. Seega on võlgnik saanud
   alusetult tasu vähemalt 5049,60 euro ulatuses (2400-1768,80=631,20; 631,20*8=5049,60
   eurot). Seejuures tuleb arvestada, et 03.06.2014, 12.05.2014, 07.03.2014 ja 04.02.2014

                                                                                            2
   maksed on suuremad kui 2400 eurot, seega on nende maksete osas alusetu rikastumine
   veelgi suurem. Lisaks ei ole võlausaldaja antud juhul arvestanud väiksemate masketega,
   mille puhul väidetavalt on tegemist asjaajamisteenusega, kuid mille osutamine ja
   põhjendatus on küsitav. Nõude täpne suurus selgub pankrotimenetluses nõuete esitamise ja
   kaitsmise tulemusena. Igal juhul on võlausaldajal selge nõue vähemalt summas 5049,60
   eurot.

4. Lisaks sellele, et võlgnikul on avaldaja ees täitmata rahaline kohustus, ajendab
   pankrotiavaldust esitama soov takistada võlgniku ainsa vara, s.o betoonvilla Pirital, müüki
   ühe sissenõudja väidetava nõude katteks. Võlgniku ainuosanikuks ja ainukeseks juhatuse
   liikmeks on DS. DS oli ühtlasi juhatuse liige Metexcom OÜ-s kuni selle pankroti
   väljakuulutamiseni 09.01.2015. Metexcom OÜ pankrotimenetluses sai selgeks, et DS
   tekitas Metexcom OÜ-le (pankrotis) hiigelkahju, müües väärtusliku metalli maha varatutele
   äriühingutele. Kahju hüvitamine on võimalik DS-le kuuluva 1 Trest OÜ ainuosaluse arvelt,
   sest 1 Trest OÜ omandis on betoonvilla Pirital (aadressiga Tallinn, Pirita, Võsa tee 1). Harju
   Maakohus menetleb tsiviilasjas nr 2-15-8274 avaldaja hagi DS vastu kahju hüvitamiseks
   summas 394 504,53 eurot, millele lisanduvad viivised. Viidatud tsiviilasjas ei ole hagi
   tagamise korras võimalik võlgnikule kuuluva kinnistu võõrandamist keelata, kuna nõuet ei
   ole esitatud 1 Trest OÜ vastu. Enne eelnimetatud tsiviilasjas arutluse all olevate tehingute
   tegemist on seatud võlgnikule kuuluvale betoonvillale variisikute nimele „tühjad“
   hüpoteegid. Korduvalt on sissenõudja ASPIRE Management OÜ nõudel tehtud katseid
   betoonvillat võlgniku omandist välja viia. Võlgniku pankroti väljakuulutamisel tehakse
   ausas ja läbipaistvas menetluses selgeks, kes on võlgniku tegelikud võlausaldajad ja mis DS
   ainuosalus 1 Trest OÜ-s väärt on.

5. 31.05.2016 määrusega rahuldas Harju Maakohus avaldaja taotluse pankrotiavalduse
   tagamiseks ning peatas Tallinna kohtutäituri Mati Kadaku poolt võlgniku vara suhtes läbi
   viidava täitemenetluse täiteasjas 008/2015/2667 ning tühistas 01.juuniks 2016 määratud
   Tallinnas, Võsa tee 1 asuva kinnistu (registriosa 17984901) enampakkumise.

Võlgniku vastuväited
6. Võlgnik vaidles pankrotiavaldusele vastu ning leidis, et pankrotiavalduse aluseks oleva
   nõude puhul on tegemist ilmselgelt ebaselge nõudega, mis kuulub läbivaatamisele
   hagimenetluses. Nõue põhineb väitel, et võlausaldaja on võlgnikule tasunud perioodil aprill
   2013 – september 2014 osutatud raamatupidamisteenuste eest liiga palju. Pankrotiavalduse
   läbivaatamisel ei ole võimalik hakata tuvastama, kas mingi arve alusel osutatud teenuste
   eest on tasutud liiga palju või vähe. Selleks tuleks kõik pankrotiavalduse aluseks olevad
   arved üks haaval läbi lahata, vaadata milliseid teenuseid osutati ja kas teenuste eest osutatud
   arve oli ülepaisutatud. Arusaadavalt väljub see pankrotimenetluse raamest. Võlgnik leidis,
   et lepingu lisa 8 ei saa olla tühine. ÄS § 181 lg 3 reguleerib tehinguid äriühingu ja juhatuse
   liikme vahel, kuid lisa 8 ei ole sõlmitud mitte Metexcom OÜ (pankrotis) ja juhatuse liikme
   DS vahel, vaid Metexcom OÜ (pankrotis) ja võlgniku vahel. DS ja võlgnik on eraldi
   õigussubjektid ja neid ei saa samastada. Lisaks eeltoodule ei saa ÄS § 181 lg 3 kohaselt lisa
   8 olla tühine ka seetõttu, et tegemist on turutingimustel tehtud tehinguga. Eluvõõras on
   väide, justkui 2014. aastal tuleks arveldada 2008. aastal sõlmitud lepingus kokku lepitud
   tasumääradega. Samuti oli 2014 teostatavate tööde maht võrreldamatult suurem kui 2008.
   Sellest tingituna ka aasta aastalt tasu suurendati. Metexcom OÜ (pankrotis) ei ole
   vaidlustanud, et ta on esitatud arvete alusel teenuse kätte saanud. Seega, kui pole tõendatud,
   et osutatud teenuse hind oli ülepaistatud, siis ei oma tähtsust, kas lisa 8 on kehtiv või mitte.


                                                                                                 3
7. Lisaks on pankrotiavalduses aetud segamini võlgnik ja DS. Kuigi pankrotiavalduses on
   märgitud, et võlgniku pankrotistamata jätmisel tekib avaldajale suur kahju, tuleb märkida,
   et avaldajal on pankrotiavalduse kohaselt võlgniku vastu vaid 5049,60 euro suurune nõue.
   Juhul, kui tulevikus võlausaldaja nõue DS vastu rahuldatakse, siis teoreetiliselt saab
   võlausaldaja oma nõudeid realiseerida 1 Trest OÜ osaku arvelt. Asjatult koormava vaidluse
   vältimiseks otsustas võlgnik pankrotiavalduse aluseks oleva nõude täita ja raha ära maksta.
   Võlgnik rõhutas, et täitmisega ta võlausaldaja nõuet ei tunnista, sest täitis selle vaid
   menetlusökonoomilistel kaalutlustel. Võlausaldaja on kõik arvete alusel osutatud teenused
   kätte saanud ja kunagi ei ole selle üle vaidlust olnud. Nõue arvete alusel osaliselt raha
   tagasisaamiseks on esitatud pankrotiavaldusena ilmselgelt pahatahtlikult. Võlgnik ei välista
   tulevikus selle summa tagasisaamiseks võlausaldaja vastu alusetu rikastumise alusel nõude
   esitamist. 16.06.2016 tasus võlgnik võlausaldajale täies ulatuses pankrotiavalduse aluseks
   oleva nõude summas 5049,60 eurot.

Maakohtu määrus ja selle põhjendused
8. Harju Maakohus jättis 30.06.2016 määrusega rahuldamata avalduse võlgnikule ajutise
   halduri nimetamiseks ning lõpetas tsiviilasja menetluse. Ühtlasi tühistas maakohus
   pankrotiavalduse tagamise, millega kohus peatas Tallinna kohtutäituri Mati Kadaku poolt
   võlgniku vara suhtes läbiviidava täitemenetluse täiteasjas 008/2015/2667. Menetluskulud
   jättis maakohus menetlusosaliste endi kanda.

9. Kohus leidis, et ajutise halduri nimetamine ei ole põhjendatud, kuivõrd esineb PankrS § 15
   lg 3 p 6 nimetatud pankrotimenetluse alustamist välistav asjaolu – kohustus, millel
   pankrotiavaldus põhineb on 16.06.2016 täidetud. Ajutise halduri nimetamata jätmise alused
   on sätestatud PankrS § 15 lg 3 p-des 1-7. Kohus jätab ajutise halduri nimetamata punkti 1
   kohaselt, kui võlgnik vaidleb nõudele põhjendatult vastu ja kohus leiab, et vaidlus nõude
   üle tuleb lahendada väljaspool pankrotimenetlust ning punkti 6 kohaselt kui võlgnik või
   kolmas isik on enne ajutise halduri nimetamist täitnud kohustuse, millel pankrotiavaldus
   põhineb, või andnud piisava tagatise kohustuse täitmiseks. 16.06.2016 tasus kolmas isik
   võlausaldajale 5049,60 eurot. Pankrotimenetluse aluspõhimõtteks on, et pankrotimenetluse
   aluseks olev nõue peab olema selge. Käesoleval juhul on nõue täidetud, mistõttu on
   pankrotiavalduse alus ära langenud. Kohus leidis, et antud asjaoludel ei ole võimalik ajutist
   haldurit nimetada.

10. Lähtudes TsMS § 172 lg 1 leidis maakohus, et on õiglane, kui avaldaja ja võlgniku
    menetluskulud jäävad avaldaja ja võlgniku enda kanda. Kohus lähtus siinkohal asjaolust, et
    võlgnik ise ei ole kohustust täitnud, selle on täitnud võlgnikku esindav advokaadibüroo,
    mistõttu ei ole kõrvaldatud võlausaldaja kahtlus, et võlgnik võib tegelikkuses siiski
    maksejõuetu olla. Pankrotiavalduse esitamisel puudus avaldajal alus arvata, et
    pankrotiavaldus võidakse sel põhjusel jätta rahuldamata.

Määruskaebus
11. 15.07.2016 esitas avaldaja Harju Maakohtu 30.06.2016 määruse peale määruskaebuse,
    milles palub maakohtu määruse tühistada ja saata asi uueks lahendamiseks samale
    maakohtule.

12. Määruskaebuse kohaselt on maakohus alusetult jätnud võlgnikule ajutise halduri
    nimetatama põhjusel, et nõue on võlgniku poolt peale pankrotiavalduse esitamist täidetud.
    Määruskaebuse esitaja ei nõustu maakohtu seisukohaga, sest võlgnikul puudus tahe
    kohustust täita ja teiseks on osa nõudest endiselt täitmata. Kohus on jätnud arvestamata, et

                                                                                              4
   võlgnik on tasunud võlausaldaja nõude ilmselge eesmärgiga vältida pankrotimenetlust.
   Vastavalt TsÜS § 68 lg-le 2 peab tahteavalduses väljenduma tahe. TsÜS § 75 lg 1 kohaselt
   tuleb kindlale isikule tehtud tahteavaldust tõlgendada vastavalt tahteavalduse tegija tahtele.
   Võlgniku tahe rahasumma tasumisel on otseselt suunatud pankrotimenetluse vältimisele,
   mis mh takistab Pirita betoonvilla müüki ja selle kaudu ühingust vara väljaviimist. Kuna
   võlgnikul on puudunud tahe kohustus täita, siis ei ole põhjendatud võlgnikule ajutise halduri
   nimetamata jätmine.

13. Isegi juhul, kui kohus leiab, et rahasumma tasumist koos tagasinõudmise reservatsiooniga
    saab lugeda nõude täitmiseks, on kohus jätnud arvestamata, et täidetud ei ole kogu
    võlausaldaja nõuet. Lisaks pankrotiavalduses toodud ilmselgele nõude suurusele 5049,60
    eurot, tuleb antud juhul arvestada ka nõude teist osa, st osa, milles võlgnikule tasutud
    summad ei ole põhjendatud. Lepingu lisa 7 kohaselt kuulus raamatupidamisteenuse eest
    tasumisele igakuiselt 1768,80 eurot. Võlgnikule on perioodil aprill 2013 kuni september
    2014, s.o 18 kuu jooksul tasutud kokku 40 144,74 eurot. Lisa 7 kohaselt kuuluks antud
    perioodi eest tasumisele 31 838,40 eurot. Seda summat ületavas osas, s.o summas 8306,34
    eurot, on võlgnikule tehtud väljamaksed alusetud. Lepingu kehtivuse ajal, sh veel enne
    lepingu lisa nr 8 sõlmimist, on võlgnikule alusetult tasutud rohkem, kui on lisas 7 toodud
    tasu. Võlgnik ei ole selgitanud ega põhjendanud, mille eest võlgnik viidatud summas raha
    sai. Seega on pankrotiavaldust arutades muutunud nõue ka viidatud osas selgeks. Järelikult
    on avaldaja nõue vähemalt 8306,34 eurot. Kolmas isik on tasunud üks päev enne
    pankrotiasja istungit 5049,60 eurot. Isegi, kui arvestada nimetatud tasumist kohustuse
    täitmisena, on avaldajal endiselt nõue vähemalt 3256,74 euro ulatuses.

Vastus määruskaebusele
14. Võlgnik vaidles määruskaebusele vastu ja palus jätta selle rahuldamata.

Edasine menetluse käik
15. Maakohus jättis määruskaebuse rahuldamata ning edastas selle TsMS § 663 lg 5 alusel
    läbivaatamiseks ja lahendamiseks ringkonnakohtule.

Ringkonnakohtu seisukoht
16. Ringkonnakohus, tutvunud asja materjaliga, leiab, et määruskaebuse väited ei anna alust
    maakohtu määruse tühistamiseks. Vastavalt TsMS § 657 lg 1 p-le 1 ja §-le 659 jätab
    ringkonnakohus maakohtu määruse muutmata ning määruskaebuse rahuldamata. Vastusena
    määruskaebuse väidetele märgib ringkonnakohus järgmist.

17. PankrS § 15 lg 3 p 6 sätestab, et kohus jätab võlausaldaja pankrotiavalduse alusel ajutise
    halduri nimetamata, kui võlgnik või kolmas isik on enne ajutise halduri nimetamist täitnud
    kohustuse, millel pankrotiavaldus põhineb, või andnud piisava tagatise kohustuse
    täitmiseks. Tsiviilasja materjalidest nähtuvalt on 16.06.2016 võlgnikku esindav
    advokaadibüroo teinud avaldajale ülekande summas 5049,60 eurot selgitusega „OÜ 1Trest
    eest tsiviilasjas nr 2-16-8354 esitatud nõue“(tl 88). Kolleegium leiab, et maakohus on
    õigesti tuginenud PankrS § 15 lg 3 p 6 ja jätnud põhjendatult ajutise halduri nimetamata,
    kuna kohustus, millel pankrotiavaldus põhineb on 16.06.2016 kolmanda isiku poolt
    avaldajale täidetud. Eeltoodut ei muuda ringkonnakohtu hinnangul asjaolu, et võlgnik
    avaldaja nõuet sisuliselt tunnustanud ei ole. PankrS § 15 lg 3 p 6 alusel ajutise halduri
    nimetamata jätmisel ei ole kohustust hinnata, millistel põhjustel pankrotiavalduse aluseks
    olev nõue võlausaldaja ees on täidetud. Kohtu järeldust nõude täitmise kohta ei muuda ka
    määruskaebuses esitatud väide, et võlausaldaja tegelik nõue on vähemalt 8306,34 eurot ning

                                                                                               5
   nõue on endiselt 3256,74 euro ulatuses täitmata. Kuigi pankrotiavalduses on avaldaja
   märkinud, et tema nõue on tõenäoliselt suurem kui 5049,60 eurot, on avaldaja tuginenud
   siiski sellele, et tal on võlgniku vastu selge nõue summas 5049,60 eurot. 20.06.2016, kui
   maakohtus toimus eelistung ajutise halduri nimetamiseks, on avaldaja saatnud küll kohtule
   e-kirja, mille kohaselt on tema nõue võlgniku vastu 8306,34 eurot, millest 3256,74 eurot on
   tasumata (t lk 94). Eelistungi toimumise päeval saadetud e-kirja ei saa aga pidada
   pankrotiavalduse õigeaegseks ja nõuetekohaseks muutmiseks, mistõttu on maakohus jätnud
   selle põhjendatult tähelepanuta. Kolleegiumi leiab, et PankrS § 15 lg 3 p 6 mõttest tulenevalt
   ei saa võlausaldaja ka määruskaebuse menetluses pankrotiavalduse aluseks olevat nõuet
   suurendada. Pankrotiavalduses tugines avaldaja sellele, et tal on võlgniku vastu selge nõue
   summas 5049,60 eurot. See nõue on võlgniku poolt täidetud.

18. Ringkonnakohtu arvates on maakohus viidanud õigesti ka PankrS § 15 lg 3 p-le 1, mille
    järgi jätab kohus ajutise halduri nimetamata, kui võlgnik vaidleb nõudele põhjendatult vastu
    ja kohus leiab, et vaidlus nõude üle tuleb lahendada väljaspool pankrotimenetlust.
    Riigikohus on tsiviilasjas nr 3-2-1-17-02 tehtud lahendi p-s 10 selgitanud, et
    pankrotiavalduse aluseks olev nõue ei ole selge ja seda tuleb tõendada hagimenetluses, kui
    nõude olemasolu kindlakstegemine eeldab asjaolude tuvastamist ja õiguslike hinnangute
    andmist mahus, mis väljub pankrotimenetluse raamest. Avaldaja on pankrotiavalduses
    tuginenud sellele, et avaldaja on võlgnikule teinud alusetult väljamakseid. Avaldaja on
    põhjendanud, et 01.02.2014 avaldaja ja võlgniku vahel sõlmitud lepingu lisa nr 8, millega
    tõsteti raamatupidamisteenuste osutamise tasu 2400 euroni, on ÄS § 181 lg 3 tulenevalt
    tühine ning lisaks on võlgnikule ka enne lepingu lisa 8 sõlmimist makstud lepingus
    kokkulepitust suuremat tasu. Võlgnik on avaldaja nõudele vastu vaielnud ning tuginenud
    sellele, et võlausaldaja on kõik esitatud arvete alusel osutatud teenused kätte saanud,
    lepingu lisa 8 ei ole tühine ning tegemist oli turutingimustel tehinguga. Ringkonnakohus
    leiab, et käesoleval juhul eeldab nõude olemasolu kindlakstegemine asjaolude tuvastamist
    ja õiguslike hinnangute andmist sellises mahus, mis väljub pankrotimenetluse raamest ning
    pankrotiavalduse aluseks olevat nõuet tuleb tõendada hagimenetluses.

19. Ülaltoodust tulenevalt on maakohus põhjendatult PankrS § 15 lg 3 punktidele 1 ja 6
    tuginedes jätnud ajutise halduri nimetamata. Vastavalt PankrS § 15 lg 7 kui kohus ajutist
    haldurit ei nimeta, siis pankrotiavalduse alusel edasist menetlust ei toimu ja menetlus lõpeb.
    Seega on maakohus õigesti pankrotiavalduse menetlemise lõpetanud ning avaldaja
    määruskaebus tuleb jätta rahuldamata.

20. Ringkonnakohus märgib, et 21.09.2016 esitas avaldaja ringkonnakohtule taotluse, milles
    palus arutada määruskaebust kohtuistungil. TsMS § 667 lg 3 sätestab, et määruskaebus
    lahendatakse kirjalikus menetluses, kui kohus ei pea vajalikuks kohtuistungit korraldada.
    Kolleegiumi hinnangul ei ole kohtuistungi korraldamine vajalik, mistõttu lahendatakse
    määruskaebus kirjalikus menetluses.

21. Kuna ringkonnakohus jätab määruskaebuse rahuldamata, jäävad määruskaebuse esitamisest
    tingitud menetluskulud TsMS § 171 lg 1 järgi kaebuse esitaja kanda. Kuna maakohus ei
    määranud kindlaks menetluskulude rahalist suurust, siis ei tee seda ka ringkonnakohus
    (TsMS § 174 lg 4). Tulenevalt TsMS § 177 lg 2 määrab maakohus menetluskulude rahalise
    suuruse kindlaks määrusega mõistliku aja jooksul menetlust lõpetava määruse jõustumisest.

22. Vastavalt PankrS § 5 lg 2 võib ringkonnakohtu määruse peale määruskaebuse kohta edasi
    kaevata üksnes siis, kui see on käesolevas seaduses ette nähtud. PankrS § 15 lg 5 ei võimalda

                                                                                                6
    esitada määruskaebust ringkonnakohtu määruse peale, millega jäeti rahuldamata
    määruskaebus maakohtu ajutise halduri nimetamata jätmise määruse peale. Tulenevalt
    TsMS § 178 lg-st 1 on määrus edasikaevatav menetluskulude jaotuse osas.


(allkirjastatud digitaalselt)   (allkirjastatud digitaalselt)   (allkirjastatud digitaalselt)
       Indrek Soots                   Gaida Kivinurm                   Krista Kirspuu




                                                                                                7

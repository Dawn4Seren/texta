                            KO HTUMÄ ÄRU S

Kohus                               Tartu Ringkonnakohus
Kohtukoosseis                       Einar Vene, Agu Timmi, Madis Ernits
Määruse tegemise aeg ja koht        25.08.2016, Tartu
Haldusasja number                   3-16-1076
Haldusasi                           Don-Maximilian Jaegeri kaebus Tartu Vangla vastu
                                    etapeerimisega    tekitatud    mittevaralise kahju
                                    hüvitamiseks
Vaidlustatud kohtulahendid          Tartu Halduskohtu 28.06.2016. a määrus
Menetluse alus ringkonnakohtus      Don-Maximilian Jaegeri määruskaebus
Menetlusosalised                    määruskaebuste esitaja Don-Maximilian Jaeger
                                    Tartu Vangla


RESOLUTSIOON
Jätta määruskaebus rahuldamata ja Tartu Halduskohtu 28.06.2016. a määrus muutmata.


EDASIKAEBAMISE KORD
Määruse peale võib esitada määruskaebuse otse Riigikohtule 15 päeva jooksul määruse
kättetoimetamisest arvates.

ASJAOLUD JA MENETLUSE KÄIK


1. Määruskaebuse esitaja esitas 03.03.2016 Tartu Vanglale kahju hüvitamise taotluse
(1925p), milles nõudis mittevaralise kahju hüvitamist summas 60 000 eurot selle eest, et teda
etapeeriti ajavahemikul 27.01.2009–12.03.2013 ebainimlikes tingimustes kokku 20 korda.

2. Tartu Vangla jättis 02.05.2016 otsusega nr 1-13/34-2 (tl 15-17) määruskaebuse esitaja
kahju hüvitamise taotluse 27.01.2009, 10.02.2009, 18.03.2009, 24.04.2009, 03.07.2009,
25.06.2009, 09.06.2009, 02.10.2009, 24.08.2010, 31.08.2010, 07.09.2010, 14.09.2010,
11.01.2011, 25.01.2011, 27.01.2012, 23.04.2012 ja 02.07.2012 toimunud saatmiste osas
haldusmenetluse seaduse (HMS) § 14 lg 6 p 1 kohaselt läbi vaatamata, kuna see on esitatud
tähtaega ületades ja tähtaeg ei kuulu ennistamisele. Tartu Vangla leidis, et 05.03.2013 ja
12.03.2013 saatmiste osas on kahju hüvitamise taotlus esitatud tähtaegselt, kuid taotlus jääb
rahuldamata. Tartu Vangla jättis 10.07.2013 saatmist puudutavas osas taotluse läbi vaatamata
pädevuse puudumise tõttu.
3. Määruskaebuse esitaja esitas 29.05.2016 Tartu Halduskohtule kaebuse (tl 1-7p) Tartu
Vangla vastu etapeerimisega tekitatud mittevaralise kahju hüvitamiseks. Ühes kaebusega esitas
määruskaebuse esitaja ka taotluse riigilõivu tasumisest vabastamiseks.
Määruskaebuse esitaja märgib kaebuses, et teda etapeeriti järgnevatel kuupäevadel: 27.01.2009,
10.02.2009, 18.03.2009, 24.04.2009, 03.07.2009, 25.06.2009, 09.06.2009, 02.10.2009,
24.08.2010, 31.08.2010, 07.09.2010, 14.09.2010, 11.01.2011, 25.01.2011, 27.01.2012,
23.04.2012, 02.07.2012, 05.03.2013, 12.03.2013 ja ta on seisukohal, et talle ei tagatud
saatemasinates vaba isiklikku ruumi vähemalt 0,8 m2; transportimisel ei järgitud
turvalisusnõudeid; rikuti Euroopa inimõiguste ja põhivabaduste kaitse konventsiooni (EIÕK)
artiklit 3 ja piirati täiel määral põhiseaduslikke õigusi ja vabadusi. Kaebaja pidi olema igal
etapeerimisel alates ühest tunnist kuni nelja tunnini sundasendis, mil põlved olid vastu külma
metallseina; valgustust sõitude ajal ei olnud; kinni ei olnud võimalik kuskilt hoida ja pea kohal
oli teravate äärtega raudrest sõrestikuna ning see tekitas kaebajas hirmutunnet, ärevust,
vaimseid ja hingelisi kannatusi. Määruskaebuse esitaja leiab, et hüvitamiskaebus on esitatud
täies osas tähtaegselt, kuna vastustaja süüline õigusvastane tegevus toimus pikaajaliselt,
järjepidevalt ja teadlikult ning kaebaja väärikuse alandamine tekitas kaebajale hirmutunnet,
depressiooni ja masendust. Tekitati rohkem kannatusi ja ebameeldivusi, kui need, mis
paratamatult vangistusega kaasnevad.

4. Tartu Halduskohus tagastas 28.06.2016. a määrusega (tl 29-31p) määruskaebuse esitaja
kaebuse osaliselt, s.o 27.01.2009, 10.02.2009, 18.03.2009, 24.04.2009, 03.07.2009, 25.06.2009,
09.06.2009, 02.10.2009, 24.08.2010, 31.08.2010, 07.09.2010, 14.09.2010, 11.01.2011,
25.01.2011, 27.01.2012, 23.04.2012 ja 02.07.2012 toimunud etapeerimiste osas mittevaralise
kahju hüvitamise nõudes (resolutsiooni p 1); jättis rahuldamata taotluse riigilõivu tasumisest
vabastamiseks kaebuse esitamisel (resolutsiooni p 2); jättis kaebuse käiguta ja andis
määruskaebuse esitajale tähtaja riigilõivu tasumiseks (resolutsiooni p 3).
Halduskohus selgitab, et kuna määruskaebuse esitaja esitas vanglale kahju hüvitamise taotluse
seoses saatebussis valitsenud väärikust alandavate tingimustega, pidi määruskaebuse esitaja
kahjust teada saama juba saatebussis viibides või hiljemalt pärast saatmist. Määruskaebuse
esitajat etapeeriti erinevatel kuupäevadel ning erinevatel marsruutidel. Seega hakkas kahju
hüvitamise nõude esitamise kolmeaastane tähtaeg kulgema samuti erineval ajal sõltudes
etapeerimise päevast. Kahju hüvitamise nõude esitamise tähtaeg hakkas kulgema RVastS § 17
lg 3 alusel vastavalt 27.01.2009 ja 27.01.2012. Seega oli isegi 27.01.2012 toimunud
etapeerimisega tekitatud kahju hüvitamise taotluse esitamise viimaseks päevaks 27.01.2015.
Taotlus Tartu Vanglale on esitatud 03.03.2016. Lähtudes 27.01.2012 toimunud etapeerimise
eest kahju hüvitamise taotlusest, on taotlus esitatud enam kui aasta hiljem esialgsest
menetlustoimingu teostamiseks ettenähtud tähtpäevast, mistõttu vanglal ei olnud võimalik
HMS § 34 lg 3 tõttu määruskaebuse esitaja taotluse esitamise tähtaega ennistada.
23.04.2012 ja 02.07.2012 toimunud väidetavalt väärikust alandavates tingimustes saatmistega
tekitatud kahju hüvitamise nõudes puuduvad objektiivsed põhjused, mis takistanuks
määruskaebuse esitajal varem, kui 2016. aasta kevadel, kahju hüvitamise taotlusega vangla
poole pöörduda. Sõltumata sellest, kas määruskaebuse esitaja sai või pidi saama talle
väidetavalt tekkinud kahjust aru juba saatebussis viibides, pidi ta 23.04.2012 ja 02.07.2012
toimunud saatmiste osas saama sellest teada vastavalt 23.04.2015 ja 02.07.2015.
Määruskaebuse esitaja taotlus Tartu Vanglale on esitatud 03.03.2016. Halduskohus leiab, et
kuna määruskaebuse esitaja ei ole esitanud kohtule sisulisi argumente kaebetähtaja
ennistamiseks, vaid osundab üksnes vanglale etteheidetavatele rikkumistele ning vangla
tegevuse väidetavale õigusvastasusele, siis puudub kohtu hinnangul alus kaebetähtaja
ennistamiseks.
05.03.2013 ja 12.03.2013 toimunud etapeerimistega tekitatud mittevaralise kahju hüvitamise
nõude osas tuleb määruskaebuse esitaja kaebus jätta käiguta ja anda tähtaeg selles esineva
puuduse kõrvaldamiseks. Halduskohus leiab, et kaebaja sissetulek ei ole piisav riigilõivu
2                                              2
tasumiseks, aga kaebaja majanduslik seisund ei ole ainus kriteerium, mille alusel tuleks
otsustada tema riigilõivust vabastamine. Isiku maksejõuetuse tuvastamine ei tingi automaatselt
isiku vabastamist riigilõivu tasumisest. Kui kohus peab kaebuse edulootusi väheseks, siis
vaatamata menetlusabi taotleja majanduslikule seisundile, mis ei võimalda tal menetluskulusid
tasuda, talle menetlusabi ei anta. Halduskohus märgib, et sarnastel asjaoludel on kinnipeetavad
ka varasemalt hüvitamisnõuetega kohtu poole pöördunud ning kaebused on jäetud rahuldamata
(nt haldusasjad 3-14-51309, 3-14-50790, 3-14-50691, 314-50981). Määruskaebuse esitaja ei
ole käesolevas asjas välja toonud midagi oluliselt erinevat võrreldes varasemate juba kohtu
menetluses olnud kaebustega. Halduskohus nõustub kohtupraktikas väljendatud
seisukohtadega, et Euroopa Inimõiguste Kohtu (EIK) otsustes ei ole üheselt määratletud, kui
palju ruumi peab kinnipeetaval saatebussis olema. EIK praktikas on hüvitise väljamõistmise
tinginud saatmistingimused kogumis (nt suure hulga kinnipeetavate paigutamine ühte autosse
või vagunisse, igal isikul istekoha puudumine, valgustuse ja ventilatsiooni puudulikkus), mitte
pelgalt arvestuslik põrandapind isiku kohta. Samuti on saatmisbussis oleva ruumi puhul
asjakohane võrdlus ühistranspordis kasutatavatele reisibussidele ettenähtud ühele reisijale
kehtestatud minimaalse ruumi suurusega (kuna siseriiklik õigus ei sätesta miinimumnõudeid
saatmisbussi põrandapinnale). Määruskaebuse esitaja on kaebuses viidanud ka CPT raportile,
kuid CPT standardid ei ole siduvad ega otsustava kaaluga. Ka muud määruskaebuse esitaja
poolt välja toodud tingimused ei annaks kogumis tõenäoliselt alust hüvitise väljamõistmiseks.
Liiklusseaduse § 30 lg 1 sätestab turvavöö kinnitamise nõude üksnes turvavöö olemasolul.
Halduskohus märgib, et saatemasin on eriotstarbeline alarmsõiduk, mille istmed ei pea olema
varustatud turvavöödega. Kuna saatmisbussis transporditakse kinni peetavaid isikuid, siis on
põhjendatud ka bokside lukustamine. Samuti ei nähtu kaebusest, et määruskaebuse esitaja
poolt viidatud teravate äärtega restid oleksid talle tekitanud mingisugust kahju. Määruskaebuse
esitaja viitab kaebuses oma tervise ohtu seadmisele, kuid mittevaralise kahju hüvitist ei ole
võimalik nõuda tervise ohtu seadmise eest. Ka Riigikohus on 30.11.2015. a otsuses nr 3-3-1-
56-15 leidnud, et ühekordne veidi üle kahe tunni kestnud etapeerimine oludes, kus kaebaja
lukustati bussis eraldi ühekohalisse kambrisse, mille laius oli 0,6 m, pikkus 0,75 m ja kõrgus
1,5 m ning ohjeldusmeetmena paigaldati talle käe- ja jalarauad, ei alandanud kaebaja
inimväärikust. Omavahel ühendatud raudades kitsas bussikongis viibimine võis põhjustada
kaebajale ebamugavust, kuid seda mitte sellisel määral, mida saaks pidada inimväärikuse
alandamiseks. Tuginedes eeltoodule jätab halduskohus määruskaebuse esitaja taotluse
riigilõivu tasumisest vabastamiseks HKMS § 111 lg 1 alusel rahuldamata, kuna peab kaebuse
edulootusi väheseks.

MENETLUSOSALISE SEISUKOHAD RINGKONNAKOHTUS

5. Määruskaebuse esitaja esitas Tartu Halduskohtu 28.06.2016. a määruse resolutsiooni p-de 1
ja 2 peale määruskaebuse (tl 35-37), milles palub Tartu Halduskohtu 28.06.2016. a määruse
tühistada ja võtta hüvitamiskaebus täies ulatuses menetlusse ning vabastada määruskaebuse
esitaja riigilõivu tasumisest kaebuse esitamisel.
Määruskaebuse esitaja selgitab, et taotles halduskohtult hüvitamiskaebuse esitamisel
riigilõivust vabastamist oma majandusliku seisundi tõttu, aga halduskohus jättis riigilõivust
vabastamise taotluse rahuldamata. Halduskohus jättis seega määruskaebuse esitaja ilma
õiglasest kohtupidamisest, sest maksejõuetuse tõttu on temalt ära võetud kohtusse pöördumise
õigus.
Määruskaebuse esitaja leiab, et vangla on järjepidevalt, korduvalt ja lausa süüdimatult rikkunud
määruskaebuse esitaja edapeerimisel ebainimlikes tingimustes inim- ja põhiõigusi. Selline
tegevus on kestnud aastaid ja sellised transpordi ebainimlikud tingimused alandavad väärikust.
Kinnipidamisasutuste mittenõuetekohased tingimused võivad olla mõjult mõõdukad, kuid
kogumis kahjustada isiku õigusi ja vabadusi olulisel määral.

3                                              3
Seadusest tulenevalt ei saa välistada pärast kümne aasta möödumist kahju tekkimisest
hüvitamiskaebuse esitamist. Isegi olukorras, kus kaebaja esitab hüvitamiskaebuse kümne aasta
jooksul, ei muuda aeg Tartu Vangla õigusvastast tegevust ega rikkumist olematuks.
Määruskaebuse esitaja leiab, et hoolimata varasematest sarnastest asjadest on iga kaebuse ese
erinev ning igas asjas võivad olla erinevad asjaolud.
EIK on kinnipeetavate transpordi puhul alla 0,8 m 2 leidnud, et isikute transportimiseks on see
ebapiisav ja see on EIÕK artikli 3 rikkumine, olenemata sõidu kestusest, ning on välja
mõistnud hüvitise 3 000 eurot, mis peaks olema standardiks sellise rikkumise eest ja õiglane
hüvitis.

6. Tartu Vangla palub määruskaebusele esitatud vastuses (tl 52-52p) jätta määruskaebus
rahuldamata.
Tartu Vangla leiab, et määruskaebusest ei nähtu sisulisi põhjendusi, miks määruskaebuse esitaja
peab kaebuse osalist tagastamist õigusvastaseks. Kuna määruskaebuse esitaja ei läbinud
nõuetekohaselt kohustuslikku kohtueelselt menetlust, ei ole tema hüvitamiskaebus selles osas
ka lubatav ning lähtuvalt HKMS § 121 lg 1 p-s 4 sätestatust ei saanudki halduskohus tema
sellist nõuet menetlusse võtta. Kuna määruskaebuse esitaja pidi tekkinud kahjust teada saama
hiljemalt tema saatmise lõppedes, siis ei ole määruskaebuse esitaja viited 10-aastasele üldisele
taotluse esitamise tähtajale asjakohased.

RINGKONNAKOHTU PÕHJENDUSED

7. Ringkonnakohus leiab, et ükski määruskaebuses esitatud väide ei anna alust
määruskaebuse rahuldamiseks ja Tartu Halduskohtu 28.06.2016. a määruse tühistamiseks.
Ringkonnakohus nõustub halduskohtu määruste põhjendustega ja ei pea vajalikuks neid korrata
(HKMS § 203 lg 2 ja § 201 lg 4). Seoses määruskaebusega peab ringkonnakohus vajalikus
märkida järgmist.

8. Määruskaebuse esitaja leiab, et seadusest tulenevalt ei saa välistada pärast kümne aasta
möödumist kahju tekkimisest hüvitamiskaebuse esitamist. Ringkonnakohus märgib, et
halduskohus on põhjalikult selgitanud kahju hüvitamise taotluse tähtaegust ja seetõttu ei pea
ringkonnakohus vajalikuks seda korrata. Halduskohus tagastas määruskaebuse esitajale
põhjendatult kaebuse 27.01.2009, 10.02.2009, 18.03.2009, 24.04.2009, 03.07.2009,
25.06.2009, 09.06.2009, 02.10.2009, 24.08.2010, 31.08.2010, 07.09.2010, 14.09.2010,
11.01.2011, 25.01.2011, 27.01.2012, 23.04.2012 ja 02.07.2012 toimunud etapeerimiste osas
mittevaralise kahju hüvitamise nõudes.


9. Määruskaebuse esitaja ei nõustu, et halduskohus tuvastas küll määruskaebuse esitaja
maksejõuetuse, aga ei vabastanud määruskaebuse esitajat riigilõivu tasumisest ja seega võeti
temalt õigus ausale kohtumenetlusele. Ringkonnakohus selgitab, et HKMS § 111 lg 1 kohaselt
antakse menetlusabi taotlejale menetlusabi, kui menetlusabi taotleja ei suuda oma majandusliku
seisundi tõttu menetluskulusid tasuda või ta suudab neid tasuda üksnes osaliselt või
osamaksetena ning on piisav alus eeldada, et kavandatav menetluses osalemine on edukas.
Järelikult kui menetluses osalemine ei ole eelduslikult edukas, siis sõltumata menetlusabi
taotleja majanduslikust seisust, talle menetlusabi ei anta. Halduskohus pidas kaebuse edulootusi
väheseks ja seega jättis määruskaebuse esitaja taotluse riigilõivu tasumisest vabastamiseks
rahuldamata. Ringkonnakohtu hinnangul on halduskohtu põhjendused ja viidatud
kohtulahendid asjakohased. Kuna määruskaebuse esitaja osalemine menetluses ei ole
tõenäoliselt edukas, siis ei ole põhjendatud rahuldada ka määruskaebuse esitaja riigilõivust
vabastamise taotlust kaebuse esitamisel.
4                                               4
10. Seega jätab ringkonnakohus määruskaebuse Tartu Halduskohtu 28.06.2016. a määruse
peale rahuldamata ja Tartu Halduskohtu 28.06.2016. a määruse muutmata.


    /allkirjastatud digitaalselt/   /allkirjastatud digitaalselt/   /allkirjastatud digitaalselt/
             Einar Vene                     Agu Timmi                       Madis Ernits




5                                                 5

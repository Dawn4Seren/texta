                          KOHTUOTSUS
                                    Eesti Vabariigi nimel

 Kohus                           Tallinna Ringkonnakohus

 Kohtukoosseis                   Indrek Soots, Gaida Kivinurm, Indrek Parrest

 Otsuse tegemise aeg ja koht     08. september 2016, Tallinn

 Tsiviilasja number              2-15-11500

 Tsiviilasi                      Tridensi Kuressaare Kaubalao Osaühingu hagi Osaühingu
                                 Warma Auto vastu kahju 7397,15 eurot hüvitamiseks

 Vaidlustatud kohtulahend        Pärnu Maakohtu 27.10.2015 otsus

 Kaebuse esitaja ja kaebuse      Tridensi Kuressaare Kaubalao Osaühingu apellatsioonkaebus
 liik

 Apellatsioonkaebuse hind        7397,15 eurot

 Menetlusosalised ja nende       Hageja: Tridensi Kuressaare Kaubalao Osaühing (registrikood
 esindajad                       10120082), lepinguline esindaja vandeadvokaat Andres Tamm

                                 Kostja: Osaühing Warma Auto (registrikood 10794567),
                                 lepinguline esindaja vandeadvokaat Kelli Ristal

 Menetluse liik                  Kirjalik menetlus

Resolutsioon
   1. Tühistada Pärnu Maakohtu 27.10.2015 otsus ja saata tsiviilasi uueks
      läbivaatamiseks tagasi samale maakohtule.
   2. Apellatsioonkaebus rahuldada osaliselt.

Edasikaebamise kord
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavakstegemisest.

Hagimenetluses Riigikohtus võib menetlusosaline menetlustoiminguid teha ning avaldusi ja
taotlusi esitada üksnes vandeadvokaadi vahendusel. Menetlusosaline võib ise esitada
Riigikohtule menetlusabi saamise taotluse, samuti esitada teise menetlusosalise kaebuse või
muu taotluse kohta seisukohti ja vastuväiteid. Menetlusabi andmise taotlus ei peata seaduses
sätestatud ega kohtu määratud menetlustähtaja kulgemist. Seaduses sätestatud tähtaja
järgimiseks peab menetlusabi taotleja tegema tähtaja kestel ka menetlustoimingu, mille
tegemiseks ta menetlusabi taotleb, eelkõige esitama kaebuse. Kaebuse põhjendamiseks või
riigilõivu tasumiseks või kaebuses esineva sellise puuduse kõrvaldamiseks, mis on seotud
menetlusabi taotlemisega, annab kohus mõistliku tähtaja pärast menetlusabi andmise taotluse
lahendamist, kui nimetatud taotlus ei olnud esitatud põhjendamatult või tähtaja pikendamise
eesmärgil. See ei välista menetlustähtaja ennistamist.

Hagi ja selle aluseks olevad asjaolud
1. 03.08.2015 esitas Tridensi Kuressaare Kaubalao Osaühing (hageja) Pärnu Maakohtule
   hagiavalduse Osaühingult Warma Auto (kostja) töövõtulepingule mittevastava töö
   tegemisega tekitatud kahju summas 7397,15 eurot väljamõistmiseks.

2. Hagiavalduses toodud asjaolude kohaselt pöördus hageja 10.12.2014 kostja poole
   probleemiga, et auto generaatori märgutuli põleb ja laadimine puudub. Kostja võttis auto
   remondiks töösse ning diagnostika käigus selgus, et generaatori rihmapinguti kinnituspolt
   oli murdunud, rihm rullikutelt maha jooksnud ja kukkunud alla mootori põhjakattele. Kostja
   tellis vastava pinguti koos poldiga ning väidetavalt K.G.Knutsson AS-lt generaatori
   soonrihma. 16.12.2014 teostas kostja generaatoririhma vahetuse koos pinguti, pinguti poldi
   ja pingutusrullikuga ning esitas tehtud tööde eest arve summas 354,91 eurot. 25.02.2015
   purunes auto generaatoririhm uuesti. Seekord oli vigastatud välimine abiseadmete rihm, mis
   oli mootori pöörlemise tõttu jooksnud hammasrihma vahele ja oli hammasrihma ära
   lõhkunud ja selle tagajärjel lõhkunud ära ka mootori plokikaane. Teistkordse auto remondi
   eest tasus hageja arve nr 14123322 alusel Info Auto AS-le 7397,15 eurot. Peale seda, kui
   hageja esindaja 21.04.2015 esitas kostjale ametlikult kahju hüvitamise nõude, soovis kostja
   saada nimetatud rihma ekspertiisi tegemiseks endale. Rihm anti kostja esindajale üle
   22.04.2015 ning 19.05.2015 teatas kostja, et rihma maaletooja K.G.Knutsson AS poolt
   tehtud ekspertiisi kohaselt ei ole üleantud rihma ja rullikute põhjal võimalik otsustada, mis
   põhjusel rihm purunes. Info Auto AS töötaja arvamuse kohaselt võis rihma purunemine olla
   tingitud asjaolust, et rihm oli veidike lühem, kui seda on originaalrihm. Hageja eeldas
   tellijana, et kostja kui kogenud autoremondiettevõte remondib auto kvaliteetselt, misjärel
   saab ta sellega sõita. Töövõtja aga paigaldas autole generaatoririhma, mis oli lühem kui
   originaalrihm ning mis purunes kahe kuu pärast ning mille purunemine tekitas raske
   mootorivigastuse.

Kostja vastuväited
3. Kostja vaidles hagiavaldusele vastu ja palus jätta selle rahuldamata. Kostja poolt teostatud
   remondil ja asjaolul, et pärast kahe kuu möödumist autol generaatoririhm uuesti purunes,
   puudub põhjuslik seos. Kostja poolt teostatud töö oli nõuetekohane ja vastas
   lepingutingimustele. Hageja viis auto remonti Info Auto AS-i ega andnud kostjale võimalust
   kontrollida, millest oli generaatoririhma purunemine tekkinud ega vajaduse korral ise viga
   parandada. Hageja ei esitanud kostjale ühtegi dokumenti (eksperthinnangut), millest oleks
   selgunud rihma purunemise põhjus. Kostja esitas hagejale ise palve, et viimane edastaks talle
   purunenud generaatoririhma koos pingutusrullikutega, et kostja saaks need ekspertiisi saata.
   Hageja edastas kostjale üksnes generaatoririhma ning kostja saatis selle rihma müünud AS-i
   K.G. Knutsson vahendusel rihma tootnud tehasesse ekspertiisi. Continentali poolt 11.05.2015
   koostatud ekspertarvamuse kohaselt ei põhjustanud riket soonrihm, kuna selles tootes vigu ei
   leitud. Ekspertarvamuse kommentaari kohaselt on soonrihma kulumise põhjustanud
   generaatori vabajooksu rullik, väntvõlli rihmaratas või pinguti või oli rihmaajami joondatus
   paigast ära ja põhjustas tugeva kulumise. Seejärel aga võisid lahti tulnud nöör/sooned
   hammasrihma vahele jääda. Continental kinnitas 18.08.2015 kinnituskirjaga, et soonrihmal ei

                                                                                              2
   ole materjali ega valmistusvigu. Mõõtmed vastavad tootja nimetatud väärtustele ja jäävad
   originaalrihmade pikkusele kehtestatud lubatud vahemikku. Antud juhul on hageja esitanud
   kostja vastu kahjunõude, tuginedes üksnes ühele väitele, et talle on tekkinud kahju seoses
   asjaoluga, et kostja paigaldas tema autole ettenähtust lühema generaatoririhma. Muid
   põhjuseid, miks kahju võis tekkida, hagiavalduses välja toodud ei ole. Kostja poolt hagejale
   esitatud arvest nr 45821 nähtub, et autol vahetati neli detaili. Vaadates Info Auto AS arvet,
   siis eeltoodud neljast detailist vahetati uuesti välja ainult generaatoririhm. Ülejäänud kolme
   detaili Info Auto AS ei vahetanud. Järelikult olid need korras ja paigaldatud nõuetekohaselt
   ega saanud põhjustada soonrihma purunemist.

Esimese astme kohtu lahend ja selle põhjendused
4. Pärnu Maakohus jättis 27.10.2015 otsusega rahuldamata hageja taotluse ekspertiisi läbi
    viimiseks ning jättis hagi rahuldamata. Menetluskulud jättis maakohus hageja kanda.

5. Kohus märkis, et andis 02.10.2015 määrusega menetlusosalistele tähtaja täiendavate
   tõendite ja taotluste esitamiseks kuni 16.10.2015. Viidatud kuupäeval esitas hageja kohtule
   taotluse autotehnilise ekspertiisi läbi viimiseks. Hageja selgitas, et kuivõrd kostja väidab, et
   tema tehtud remont oli kvaliteetne ning ei põhjustanud rihma ning mootori purunemist,
   tuleks rihma purunemise põhjuse kindlaksmääramiseks läbi viia ekspertiis. Käesoleval
   juhul on hageja väitnud, et kostja teostatud töö oli ebakvaliteetne, kuna ta paigaldas hageja
   autole mittenõuetekohase generaatorrihma, st rihm oli liiga lühike ning see põhjustas rihma
   purunemise ning auto mootorile rasked kahjustused. Kohus selgitas, et asjas on juba
   kogutud piisavalt tõendeid autole paigaldatud generaatorrihma nõuetekohasuse kohta.
   Eelkõige on nendeks tõenditeks ContiTech Antriebssysteme GmbH väljastatud 11.05.2015
   ja 18.08.2015 garantii vastused, AV ja JM e-kirja vahetus ning 21.09.2015 Info-Auto AS
   teenindusjuhi vastus. Hageja pole esitanud sisulisi vastuväiteid nende tõendite
   usaldusväärsuse ning õigsuse kohta ega põhistanud sellega ekspertiisi läbi viimise vajadust.
   Kohus leidis, et käesoleval juhul on kogutud piisavalt tõendeid kostja poolt paigaldatud
   generaatorrihma nõuetele vastavuse kohta ning jättis taotluse ekspertiisi korraldamiseks
   TsMS § 238 lg 1 p 2 alusel rahuldamata.

6. Maakohtu otsuse kohaselt puudub poolte vahel vaidlus alljärgnevas:
   - hageja pöördus 10.12.2014 kostja poole probleemiga, et auto generaatori märgutuli
      põles ning laadimine puudus; kostja poolt läbi viidud diagnostika käigus selgus, et
      generaatori rihma pinguti polt oli murdunud ja rihm oli rullikutelt maha jooksnud;
   - kostja tellis Info-Auto AS-st pinguti koos poldiga ning AS-st K.G. Knutsson uue
      generaatorrihma;
   - kostja teostas hagejale kuuluval autol generaatorrihma vahetuse koos pinguti poldiga,
      rihmarullikuga ning lamerihmapingutiga ning esitas tehtud tööde eest hagejale arve nr
      45821 summas 354,91 eurot, mis on hageja poolt tasutud; hageja ja kostja vahel oli
      eelnimetatud tööde teostamiseks sõlmitud töövõtuleping (VÕS § 635 lg 1);
   - hageja autole paigaldati generaatorrihm, mis on 1 mm lühem, kui Volvo originaal
      generaatorrihm.

7. Hageja nõudeõiguse tekkimise eelduseks on kostja tehtud töö lepingutingimustele
   mittevastavus (VÕS § 641) ning kostja vastutus selle eest (VÕS § 642). Hageja leiab, et
   kostja töö ei vasta lepingutingimustele seetõttu, et ta paigaldas hageja autole
   generaatorrihma, mis oli lühem, kui originaalrihm ning mis seetõttu purunes ja põhjustas
   kahju. Ka oma 21.04.2015 nõudes kostjale on hageja selgitanud, et kostja ebakvaliteetne
   töö seisnes lühema generaatorrihma paigaldamises. Seega saaks kostja poolt teostatud

                                                                                                 3
   autoremonti lepingutingimustele mittevastavaks pidada siis, kui kostja paigaldas hageja
   autole generaatorrihma, mis ei vasta auto tootja (Volvo) poolt kehtestatud nõuetele.

8. Kostja on hageja autole Volvo XC60 tellinud generaatorrihma K.G. Knutsson AS-lt, kes
   saatis autole paigaldatud ning purunenud generaatorrihma osas rihma tootajale
   garantiinõude. 06.05.2015 e-kirjas on generaatorrihma tootja esindaja kinnitanud, et
   generaatorrihma lubatud erinevus tootja poolt on +/- 3 mm ning rihma pikkus ei saa
   kirjeldatud probleeme tekitada. K.G. Knutsson AS saatis hageja poolt edastatud, purunenud,
   generaatorrihma siiski garantiinõude korras tootjale. 11.05.2015 ContiTech
   Antriebssysteme GmbH (rihma tootaja) garantiinõude vastusest nähtub, et generaatorrihm
   vastas nõuetele ning rikke põhjuseks ei saanud olla toote enda viga. 18.08.2015
   garantiinõude vastuses kinnitatakse, et vaidlusalune generaatorrihm vastab tootja nimetatud
   väärtusele ja see jääb originaalrihmade pikkusele lubatud vahemikku. Garantiinõuet ei
   aktsepteeritud, kuna rikke põhjuseks ei olnud generaatorrihm. Hageja pole esitanud sisulisi
   vastuväiteid tootja vastuste kohta. Lisaks on kostja esitanud kohtule AS Info-Auto
   teenindusjuhi 21.09.2015 vastuse teabenõudele, milles kinnitatakse, et Volvo tehase sõnul
   1mm lamerihma pikkuse erinevus ei ole probleem.

9. Kohus asus seisukohale, et on tõendatud, et kostja poolt hageja autole paigaldatud 1mm
   lühem generaatorrihm, kui seda on originaalrihm, vastas auto tootja poolt kehtestatud
   kvaliteedinõuetele. Hageja pole välja toonud muid asjaolusid töö lepingutingimustele
   mittevastavuse osas. Et asjas on leidnud tõendamist, et kostja poolt paigaldatud
   generaatorrihm vastas Volvo tehase poolt generaatorrihmale ettenähtud pikkusnõuetele
   ning et konkreetne rihm oli vigadeta ja nõuetekohane, leidis kohus, et kostja töö vastas
   lepingutingimustele. Kuivõrd hageja nõudeõiguse esimene eeldus – töö mittevastavus
   lepingutingimustele, on täitmata, puudub vajadus analüüsida teisi kahjunõude eeldusi ning
   hinnata teisi tõendeid.

Apellatsioonkaebus ja selle põhjendused
10. 26.11.2015 esitas hageja Pärnu Maakohtu 27.10.2015 otsuse peale apellatsioonkaebuse,
    millega palub maakohtu otsuse tühistada ja uue otsusega hagi rahuldada. Samuti taotles
    hageja nõuda kostjalt välja hageja poolt üleantud purunenud generaatoririhma ja teha
    rihmale autotehniline ekspertiis tuvastamaks, miks rihm purunes.

11. Maakohus on lähtunud vaid hageja ja mootori parandanud Info Auto AS töötaja ühest
    oletusest, et rihma purunemine võis olla tingitud lühema rihma paigaldamisest. Kohus on
    tuvastanud, et kostja poolt hageja autole paigaldatud generaatoririhm purunes ning jooksis
    hammasrihma vahele ning purustas mootori. Küsimus on selles, kas kostja poolt
    paigaldatud rihm oli õige või oli rihm paigaldatud ebaõigesti, mis tõi kaasa rihma ja kogu
    mootori purunemise. Kohus on analüüsinud vaid seda, kas mootori purunemine tulenes
    rihma pikkusest. Samas on jätnud kohus analüüsimata ja hindamata muud rihma
    purunemise võimalused, mida hageja (ja ka kostja) on kohtule esitatud tõenditega
    kinnitanud. Nimelt asjaolu, et rihma purunemine võis olla tingitud kas generaatori
    vabajooksu rulliku, väntvõlli rihmaratta või pinguti tõttu, või oli rihmaajami joondatus
    paigast ära ja põhjustas tugeva kulumise. Kuna käesoleval ajal on samal autol rihm
    purunemata sõitnud samade ajamite ja rullikutega ligi aasta, siis oleks olnud võimalik
    selgitada välja tehniline põhjus, miks rihm katkes. Seega ei saanud rihma purunemise
    põhjuseks olla rullikute või ajamite purunemine, vaid see, et kostja oli rihma paigutanud
    valesti (vale joondumine).


                                                                                            4
12. Maakohus on jätnud põhjendamatult rahuldamata hageja ekspertiisitaotluse rihma
    purunemise tehnilise põhjuse väljaselgitamiseks. Hageja pole soovinudki ümber lükata
    asjaolu, et 1 mm lühem rihm ei olnud rihma purunemise põhjuseks. Tsiviilasja lahendamisel
    on oluline tuvastada tehniline põhjus, miks abiseadme rihm purunes. Kuna kostja piisava
    põhjalikkusega tõendas, et rihma pikkuse erinevus ei olnud selleks põhjuseks, siis pidi
    selleks olema valesti paigaldatud rihm, millel oli vale joondumine. Kuna rihma paigaldas
    kostja, siis on ta ka süüdi vales paigaldamises ning rihma ja kogu mootori purunemises.
    Hageja soovis ise teha ekspertiisi purunenud rihmale selle purunemise tehnilise põhjuse
    kindlakstegemiseks ning pöördus selleks kostja poole, et viimane tagastaks talle 22.04.2015
    üleantud generaatoririhma. Kostja keeldus rihma tagastamast, põhjendades seda asjaoluga,
    et ta on selle saatnud KG Knutsson AS ekspertiisi tegemiseks. Hageja leiab, et kostja ei
    tagasta asitõendit tahtlikult. TsMS § 236 lg 2 kohaselt, kui tõendit esitada sooviv
    menetlusosaline ei saa tõendit ise esitada, võib ta taotleda kohtult tõendite kogumist. Kohus
    peaks kohustama kostjat esitama kohtule talle hageja poolt heauskselt üleantud purunenud
    generaatoririhm, et sellele saaks teha ekspertiisi.

Vastus apellatsioonkaebusele
13. Kostja vaidles apellatsioonkaebusele vastu ja palus jätta maakohtu otsuse muutmata.

Ringkonnakohtu seisukoht
14. TsMS § 657 lg 1 p 3 kohaselt on ringkonnakohtul apellatsioonkaebuse lahendamisel õigus
    tühistada kohtuotsus osaliselt või täielikult ja saata asi vastavas ulatuses esimese astme
    kohtule uueks läbivaatamiseks, kui ringkonnakohus ei saa asja ise lahendada.
    Ringkonnakohus leiab, et maakohus on asja lahendamisel oluliselt rikkunud
    menetlusõiguse norme. Seetõttu tuleb esimese astme kohtu otsus tühistada ning tsiviilasi
    saata samale maakohtule uueks läbivaatamiseks. Apellatsioonkaebus kuulub rahuldamisele
    osaliselt.

15. TsMS § 392 lg 1 p-de 1, 3 ja 4 järgi selgitab kohus eelmenetluses välja hageja nõuded ja
    menetlusosaliste seisukohad nende nõuete suhtes, menetlusosaliste faktilised ja õiguslikud
    väited esitatud nõuete ja väidete kohta ning tõendid, mida menetlusosalised esitavad oma
    faktiliste väidete põhjendamiseks ja esitatud tõendite lubatavuse kohta. Kohtuotsuse saab
    TsMS § 435 lg 1 järgi langetada pärast seda, kui asja on arutatud ammendavalt ja asi on
    lahendi tegemiseks valmis.

16. Asja materjalidest nähtuvalt oli poolte vahel sõlmitud töövõtuleping, mille järgi teostas
    kostja hageja sõiduautol generaatoririhma vahetuse koos pinguti poldiga, rihmarullikuga
    ning lamerihmapingutiga. Kahe kuu möödudes pärast remondi teostamist purunes auto
    generaatoririhm uuesti ning hageja kandis auto remondiga seoses kulutusi summas 7397,15
    eurot. Hagiavalduse kohaselt nõuab hageja kostjalt lepingutingimustele mittevastava töö
    tegemisega tekitatud kahju hüvitamist. Maakohus on leidnud õigesti, et vastavalt VÕS
    § 641 on hageja nõudeõiguse tekkimise üheks eelduseks kostja tehtud töö
    lepingutingimustele mittevastavus. TsMS § 230 lg 1 kohaselt peab hagimenetluses kumbki
    pool tõendama neid asjaolusid, millele tuginevad tema nõuded ja vastuväited, kui seadusest
    ei tulene teisiti. Maakohus andis 02.10.2015 määrusega menetlusosalistele tähtaja
    täiendavate tõendite ja taotluste esitamiseks kuni 16.10.2015. Hageja esitas tähtaegselt
    16.10.2015 maakohtule taotluse, milles palus määrata rihma purunemise põhjuse
    kindlakstegemiseks tehnilise ekspertiisi. Maakohus jättis taotluse TsMS § 238 lg 1 p 2
    alusel rahuldamata, põhjusel, et asjas on juba kogutud piisavalt tõendeid autole paigaldatud
    generaatorrihma nõuetekohasuse kohta.

                                                                                               5
17. Ringkonnakohtu hinnangul on maakohus põhjendamatult jätnud hageja ekspertiisitaotluse
    TsMS § 238 lg 1 p 2 alusel rahuldamata. TsMS § 238 lg 1 p 2 kohaselt võtab kohus vastu
    ainult sellise tõendi ja korraldab selliste tõendite kogumise ning arvestab asja lahendamisel
    ainult sellist tõendit, millel on asjas tähtsust. Tõendil ei ole asjas tähtsust eelkõige, kui
    asjaolu kohta on kohtu hinnangul juba piisavalt tõendeid esitatud. Käesoleval juhul on
    hageja esitanud taotluse ekspertiisi läbiviimiseks eesmärgiga tõendada asjaolu, et kostja
    poolt läbiviidud remont ei vastanud lepingutingimustele. Riigikohus on selgitanud, et kohus
    saab keelduda TsMS § 238 lg 1 p 2 alusel tõendi vastuvõtmisest üksnes siis, kui asjaolu
    positiivse tõendatuse kohta on juba piisavalt tõendeid kogutud, mitte aga siis, kui väidetava
    asjaolu kohta ei ole tõendeid kogutud. Nimetatud säte on mõeldud tagama
    menetlusökonoomiat olukorras, kus asjaolu kohta tõendite edasine kogumine oleks tarbetu
    ajakulu (vt Riigikohtu otsus tsiviilasjas nr 3-2-1-113-13, p 15). Kuigi hageja on välja
    toonud, et generaatoririhma purunemise võis põhjustada kostja poolt paigaldatud rihma
    ebaõige pikkus, ei saa sellest järeldada, et ta muud rihma purunemise põhjused välistas ning,
    et ta ei soovinudki muude rihma purunemise põhjuste kohta tõendeid esitada. Maakohus on
    jätnud tähelepanuta, et hageja on hagiavalduses nõude alusena tuginenud üldistatult sellele,
    et kostja poolt teostatud remont ei vastanud lepingutingimustele. Ringkonnakohus leiab, et
    maakohus ei ole andnud hagejale võimalust esitada tõendeid selle kohta, et
    generaatoririhma purunemine võis olla tingitud millestki muust, kui asjaolust, et
    paigaldatud generaatoririhm oli lühem kui originaalrihm.

18. Eeltoodust tulenevalt leiab ringkonnakohus, et maakohus on jätnud olulises osas täitmata
    TsMS § 392 lg 1 p-des 1, 3 ja 4 sätestatud eelmenetluse ülesanded ning see võis tuua kaasa
    ebaõige otsuse. Seega tuleb maakohtu otsus TsMS § 657 lg 1 p 3 alusel tühistada. Kuna
    maakohus on jätnud olulises osas tuvastamata asjas tähtsust omavad asjaolud, ei ole
    ringkonnakohtul võimalik teha asjas uut otsust ning asi tuleb saata maakohtule uueks
    läbivaatamiseks. Asja uuel läbivaatamisel tuleb maakohtul anda pooltele võimalus esitada
    tõendeid selle kohta, kas generaatorrihma purunemine võis olla tingitud muust asjaolust,
    kui generaatorrihma pikkus. Asja uueks arutamiseks saatmine samale maakohtule on
    põhjendatud muuhulgas sellega, et ringkonnakohus ei saa hakata esimesena tuvastama
    vaidluse lahendamiseks olulisi asjaolusid ja esimesena hindama olulisi tõendeid. Sellisel
    juhul oleks poolte kaebeõigus ebaproportsionaalselt piiratud. Kassatsioonimenetluse
    eripära arvestades ei ole selles menetluses võimalik kaevata tõendite hindamise ja faktiliste
    asjaolude tuvastamise peale, mistõttu kaotaksid pooled võimaluse selles osas otsust
    vaidlustada.

19. Koos apellatsioonkaebusega esitatud taotlused hageja poolt kostjale üle antud purunenud
    generaatoririhma välja nõudmiseks ja rihmale ekspertiisi määramiseks jäävad maakohtu
    otsustada.

20. Menetluskulud jaotatakse TsMS § 173 lg 3 alusel asja uuel läbivaatamisel maakohtus.


(allkirjastatud digitaalselt)    (allkirjastatud digitaalselt)      (allkirjastatud digitaalselt)
      Indrek Soots                    Gaida Kivinurm                         Indrek Parrest




                                                                                                    6

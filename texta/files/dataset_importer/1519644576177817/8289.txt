                        KOHTUMÄÄRUS
Kohus                                Tallinna Ringkonnakohus
Kohtukoosseis                        Eesistuja Virgo Saarmets, liikmed Maret Altnurme ja
                                     Villem Lapimaa
Määruse tegemise aeg ja koht         30. august 2016, Tallinn
Haldusasja number                    3-15-1869
Haldusasi                            TK kaebus Tahkuranna Vallavolikogu 25. juuni 2015.
                                     a otsuse nr 41 tühistamiseks
Vaidlustatud kohtulahend             Tallinna Halduskohtu 22. aprilli 2016. a otsus
Menetlusosalised                     Kaebaja – TK
                                     Vastustaja – Tahkuranna vald
                                     Kolmas isik – AV
Menetluse alus ringkonnakohtus       TK apellatsioonkaebus
Menetlustoiming                      Apellatsioonkaebuse tagastamine


RESOLUTSIOON
Tagastada TK apellatsioonkaebus Tallinna Halduskohtu 22. aprilli 2016. a otsuse peale
haldusasjas nr 3-15-1869 läbivaatamatult selle esitajale.


EDASIKAEBAMISE KORD
Määruse peale võib esitada määruskaebuse Riigikohtule 15 päeva jooksul määruse
kättetoimetamisest arvates (HKMS § 187 lg 7; § 235 lg 3).


ASJAOLUD JA MENETLUSE KÄIK
1.    Tahkuranna Vallavolikogu kehtestas 27.06.2008 otsusega nr 39 Heliste
detailplaneeringu, millega moodustati Võiste alevikus teemaa krunt (Sarapuu tänav –
registriosa nr 4117606, pindala 1080 m2) ning jagati Heliste kinnistu kolmeks elamumaa
krundiks (Sarapuu tn 2 – registriosa nr 2677006, pindala 2197 m2; Sarapuu tn 6 – registriosa
nr 4117506, pindala 2816 m2; Sarapuu tn 8 – registriosa nr 4117406, pindala 2229 m2). TK on
Tahkuranna Vallavolikogu 27.06.2008 otsuse nr 39 vaidlustanud haldusasjas nr 3-12-1420,
mille menetlus ei ole seni lõppenud (Tallinna Halduskohus lõpetas 15.02.2016 määrusega
haldusasja menetluse kaebetähtaja rikkumise tõttu ja Tallinna Ringkonnakohus jättis
10.05.2016 määrusega halduskohtu määruse muutmata, TK määruskaebuse menetlusse
võtmist ei ole Riigikohus veel otsustanud).
2.   Tahkuranna Vallavolikogu kehtestas 25.06.2015 otsusega nr 41 Võiste alevikus
Sarapuu tn 6 detailplaneeringu, mille eesmärgiks on täpsustada alal kehtiva Heliste
                                                                                      3-15-1869

detailplaneeringuga määratud Sarapuu tn 6 elamukrundi lubatud hoonestusala (kuni kaks
hoonet – kuni 2-korruseline elamu + 1-korruseline majandushoone –, hoonestusalune pind
kuni 325 m2, hoonete kõrgus maapinnast kuni 8,5 m). Kehtestatud detailplaneeringu kohaselt
on Sarapuu tn 6 kinnistule lubatud püstitada maksimaalselt kolm hoonet (ühepereelamu +
kaks abihoonet), hoonete suurim lubatud ehitusalune pindala on 500 m2 ja suurim lubatud
kõrgus 8,5 m.
3.    TK esitas 27.07.2015 Tallinna Halduskohtule kaebuse Tahkuranna Vallavolikogu
25.06.2015 otsuse nr 41 tühistamiseks. Sarapuu tn 6 kinnistu detailplaneeringu kehtestamine
ei ole lubatud seoses Heliste detailplaneeringu tühistamisnõude menetlemisega halduskohtus.
Sarapuu tn 6 krundile on 24.05.2015 ebaseaduslikult ehitatud eluhoone.
4.    Tahkuranna vald vaidles kirjalikus vastuses kaebusele vastu ning palus jätta selle
rahuldamata. Vaidlustatud detailplaneering on kooskõlas üldplaneeringuga ning sellega ei
moodustata Sarapuu tn 6 krunti, vaid detailplaneeringu põhilahendus üksnes täpsustab
olemasoleva elamumaa sihtotstarbega kinnistu lubatud hoonestusala. Haldusasjas nr 3-12-
1420 ei ole rakendatud esialgset õiguskaitset Sarapuu tn 6 kinnistu osas ning kuna kehtiv
ehitusõigus oli nimetatud kinnistul olemas juba enne detailplaneeringu algatamist, siis ei ole
Sarapuu tn 6 kinnistu detailplaneeringu tühistamine põhjendatud.
5.    Tallinna Halduskohus jättis 22.04.2016 otsusega TK kaebuse rahuldamata.
Tahkuranna Vallavalitsuse 06.08.2014 korraldusest nr 196 ilmneb selgelt, et detailplaneeringu
koostamise algatamise eesmärk oli täpsustada elamumaa krundi hoonestusala. TK ei ole
Sarapuu tn 6 kinnistu omanik (selleks on kolmas isik AV) ega piirinaaber ning Tahkuranna
Vallavolikogu 25.06.2015 otsusest nr 41 nähtuvalt on piirinaabrid detailplaneeringu
kooskõlastanud. Kaebaja põhiväide taandub sellele, et Sarapuu tn 6 kinnistu
detailplaneeringut ei oleks tohtinud kehtestada enne Heliste detailplaneeringu üle haldusasjas
nr 3-12-1420 toimuva vaidluse lõppemist. Selles osas nõustub kohus vaidlustatud haldusaktis
toodud põhjendustega (HKMS § 165 lg 2). Haldusasjas nr 3-12-1420 on menetlus Tallinna
Halduskohtu 15.02.2016 määrusega lõpetatud kaebetähtaja ületamise tõttu (määrus ei ole
jõustunud). Heliste detailplaneeringut vaidlustati peamiselt seonduvalt juurdepääsuteega
Sarapuu kinnistule, kusjuures TK on lisaks soovinud Sarapuu kinnistu väljaarvamist Natura
2000 alast ja Luitemaa looduskaitsealast, mis ei seondu praeguse vaidluse esemega.
6.    TK palub 23.05.2016 apellatsioonkaebuses tühistada halduskohtu otsus ja teha uus
otsus, millega rahuldada tema kaebus. Tahkuranna vald kehtestas Sarapuu tn 6 kinnistu (mis
oli osa varasemast Heliste kinnistust) detailplaneeringu teadlikult ja pahatahtlikult enne
haldusasjas nr 3-12-1420 kohtuotsuse jõustumist, rikkudes sellega kohtu ülimuslikkust.
Haldusasjas nr 3-12-1420 puudub jõustunud kohtulahend menetluse lõpetamise kohta.
Haldusasjas nr 3-12-1420 palus TK ühe nõudena kohustada Tahkuranna valda kustutama
Sarapuu tänav avalike teede registrist, sest kaebaja ei soovi turvakaalutlustel, et temale kuuluv
Sarapuu kinnistu oleks puutumuses ühegi avalikult kasutatava tänavaga. Kaebaja soovib nn
Sarapuu tänavat enda ainuomandisse juurdepääsuks Sarapuu kinnistule. Samuti on Heliste
detailplaneeringuga moodustatud elamukrundid vastuolus Tahkuranna valla üldplaneeringus
ettenähtud piirnormidega, jäädes alla lubatud miinimumsuurust (2200 m2). Heliste kinnistu
jagamise tulemusel moodustunud tiheasustuse tõttu (võrreldes kaebajale kuuluva 7,84 ha
suuruse talukohaga) on tekkinud TK eraelu riive ja ebameeldiv talumiskohustus (müra,
küttegaasid, privaatsuse kadumine, ülitihe asustus).


RINGKONNAKOHTU PÕHJENDUSED



                                                                                            2(3)
                                                                                       3-15-1869

7.    HKMS § 187 lg 1 kohaselt otsustab ringkonnakohus pärast apellatsioonkaebuse saamist
määrusega selle menetlusse võtmise või sellest keeldumise. HKMS § 187 lg 3 p 5 sätestab, et
apellatsioonkaebus tagastatakse, kui apellatsioonkaebuses esitatud väidete õigsust eeldades ei
saaks apellatsioonkaebust ilmselgelt rahuldada. HKMS § 187 lg-st 2 tulenevalt tagastatakse
apellatsioonkaebuse menetlusse võtmisest keeldumise korral apellatsioonkaebus määrusega
läbivaatamatult ning loetakse, et apellatsioonkaebust ei ole esitatud. Koos apellatsioonkaebuse
tagastamise määruse menetlusosalistele kättetoimetamisega tagastab ringkonnakohus
apellandile ka apellatsioonkaebuse koos lisadega (HKMS § 187 lg 6).
8.    Ringkonnakohus on seisukohal, et TK apellatsioonkaebus tuleb HKMS § 187 lg 3 p 5
alusel tagastada, sest apellandi esitatud faktiväidete õigsust eeldades ei saaks
apellatsioonkaebust ilmselgelt rahuldada. HKMS § 187 lg 3 p-s 5 sätestatud
apellatsioonkaebuse tagastamise alus hõlmab ka olukorrad, kus isikul on küll kaebeõigus,
kuid tema apellatsioonkaebuse eduväljavaated on olematud (nt Riigikohtu 22.04.2013 määrus
nr 3-3-1-5-13, p 8).
9.     TK kaebus ja apellatsioonkaebus põhinevad ekslikul seisukohal, et tulenevalt tema poolt
Heliste detailplaneeringu vaidlustamisest haldusasjas nr 3-12-1420, ei saanud Tahkuranna
Vallavolikogu enne viidatud vaidluse lõppemist õiguspäraselt kehtestada Heliste
detailplaneeringuga moodustatud Sarapuu tn 6 kinnistu detailplaneeringut. Tahkuranna
Vallavolikogu on 25.06.2015 otsuses nr 41 (tl 16-18) õigesti märkinud, et kuivõrd haldusasjas
nr 3-12-1420 ei ole kohaldatud esialgset õiguskaitset, siis on Heliste detailplaneering jätkuvalt
kehtiv ja sellega moodustatud Sarapuu tn 6 krundi hoonestusala täpsustamine ei ole keelatud
(samale on viidatud Tahkuranna Vallavolikogu 25.06.2015 istungi protokollis nr 6 ning
Tahkuranna Vallavolikogu 02.07.2015 vastuses nr 7-1.3/886-1 TK vastuväidetele – tl 19-24).
Kui TK soovis vältida Heliste detailplaneeringu alusel igasuguste haldusaktide andmist või
selle täpsustamist, tulnuks tal HKMS § 249 lg 1 ja § 252 lg 1 p 1 alusel esitada haldusasjas nr
3-12-1420 kohtule esialgse õiguskaitse taotlus Tahkuranna Vallavolikogu 27.06.2008 otsuse
nr 39 kehtivuse peatamiseks. Pelgalt halduskohtule tühistamiskaebuse esitamine ei mõjuta
vaidlustatud haldusakti kehtivust ega tingi sellele tugineva haldusakti õigusvastasust.
10. TK ei ole praeguses asjas toonud välja ainsatki sisulist põhjendust, miks on Sarapuu tn 6
kinnistu lubatud hoonestusala täpsustamine olnud tema hinnangul õigusvastane või kuidas
rikub vaidlustatud detailplaneering tema õigusi. Apellatsioonkaebuses sisalduvad väited
Sarapuu tänava kui avaliku tee rajamise ning Heliste kinnistust kolme elamukrundi
moodustamise tulemusena kaebaja õiguste kahjustamisest ja kruntide suuruse vastuolust
Tahkuranna valla üldplaneeringuga ei ole praeguses vaidluses asjassepuutuvad, vaid
seonduvad üksnes haldusasjas nr 3-12-1420 vaidlustatud Heliste detailplaneeringuga. Kui
kohus tühistab Heliste detailplaneeringu, mille alusel Sarapuu tn 6 elamukrunt moodustati,
siis tuleb Tahkuranna vallal tunnistada kehtetuks ka nimetatud krundi ehitusõigust reguleeriv
Sarapuu tn 6 detailplaneering, sest selle andmise alus on tagasiulatuvalt ära langenud (vt nt
Riigikohtu 07.03.2003 määrus nr 3-3-1-21-03, p 14).
11. Eelneva põhjal ja HKMS § 187 lg 3 p 5 alusel tagastab ringkonnakohus TK
apellatsioonkaebuse Tallinna Halduskohtu 22.04.2016 otsuse peale läbivaatamatult selle
esitajale. Apellatsioonkaebuse tagastamisel loetakse, et apellatsioonkaebust ei ole esitatud
(HKMS § 187 lg 2).


 (allkirjastatud digitaalselt)   (allkirjastatud digitaalselt)     (allkirjastatud digitaalselt)
       Maret Altnurme                  Villem Lapimaa                    Virgo Saarmets


                                                                                             3(3)

                                 MÄÄRUS
 Kohus                                Tartu Ringkonnakohus
 Kohtukoosseis                        Agu Timmi, Einar Vene, Maili Lokk
 Määruse tegemise aeg ja koht         21. aprill 2016, Tartu
 Haldusasja number                    3-16-503
 Haldusasi                            Politsei- ja Piirivalveameti taotlus väljasaadetava A.V.
                                      kinnipidamiseks ning Politsei- ja Piirivalveameti
                                      kinnipidamiskeskusesse paigutamiseks
 Menetluse alus ringkonnakohtus       A.V. määruskaebus Tartu Halduskohtu 11.03.2016. a
                                      määruse peale
 Asja läbivaatamine                   Kirjalik menetlus
 Menetlusosalised                     Taotluse esitaja – Politsei- ja Piirivalveamet
                                      Isik, kelle suhtes haldustoiminguks loa andmist taotleti –
                                      A.V. , esindaja advokaat Timo Kullerkupp
 RESOLUTSIOON

 Jätta A.V. määruskaebus rahuldamata ja Tartu Halduskohtu 11.03.2016. a määrus
 muutmata.

 EDASIKAEBAMISE KORD

 Määruse peale võib esitada määruskaebuse otse Riigikohtule 15 päeva jooksul määruse
 kättetoimetamisest arvates.

ASJAOLUD JA MENETLUSE KÄIK

1. Politsei- ja Piirivalveamet (PPA) esitas 11.03.2016 Tartu Halduskohtule taotluse loa
saamiseks A.V.        kinnipidamiseks ja PPA kinnipidamiskeskusesse paigutamiseks
väljasõidukohustuse ja sissesõidukeelu seaduse (VSS) § 23 lg 1 alusel. Taotluse kohaselt
pidasid PPA ametnikud 11.03.2016 Tartu Turu tn 56 kinni Tartu Vanglast vabanenud Venemaa
Föderatsiooni kodaniku A.V. , kellel puudub seaduslik alus Eestis viibimiseks ning kehtiv
reisidokument Eesti Vabariigist lahkumiseks. 11.03.2016 vormistati A.V. le koheselt
sundtäidetav ettekirjutus Eestist lahkumiseks. Siseministeerium on kohaldanud isiku suhtes
sissesõidukeeldu kümneks aastaks ning sissesõidukeeld hakkas kehtima 11.03.2016 pärast isiku
vanglast vabanemist. A.V. on sündinud XXXX . a Venemaal, kuid lapsendatud Eestisse
kasuperesse. Ta on rahvuselt venelane ja Venemaa Föderatsiooni kodakondsusega. Eestis on ta
elanud tähtajalise elamisloa alusel, mis on alates 20.01.2008 kehtetu. PPA on keeldunud
25.01.2012. a ja 08.02.2016. a otsustega talle tähtajalise elamisloa andmisest. A.V. vabanes
vanglast seoses karistuse ärakandmisega.
Taotluse kohaselt on A.V. kriminaalkorras karistatud isik, kes on süüdi mõistetud raske
seksuaalse enesemääramise vastase kuriteo ja kehalise väärkohtlemise toimepanemise eest.
Harju Maakohtu 27.02.2009. a otsusega mõisteti talle karistuseks 8 aastat ja 3 kuud vangistust
karistusseadustiku (KarS) § 141 lg 2 p-de 1 ja 6 ning § 121 alusel. Kohtuotsuse kohaselt astus
A.V. ajavahemikul 2006. a suvi kuni 09.12.2007 korduvalt suguühtesse oma 9-aastase
puudega kasutütrega, tekitades ohvrile füüsilist valu. A.V. oma süüd ei tunnista. Tartu Vangla
05.03.2015. a riskihindamise põhjal on A.V. tunnistatud kõrgohtlikuks isikuks ühiskonnas,
võimalik uue kuriteo risk seisneb laste vastu suunatud seksuaalkuriteos. Vanglas viibimise
jooksul on isik toime pannud 11 distsiplinaarsüütegu. Isikul on vanglast vabanedes kriminaalse
taustaga tutvuskond olemas. PPA märgib taotluses, et A.V. kriminaalne käitumine kujutab
endast ohtu avalikule korrale ja rahva tervisele. Riigist väljasaatmisel puudub mõju A.V. le ja
tema perekonnaliikmetele, sest ta on abikaasast lahutatud ning endise abikaasa sõnul ei suhtle
A.V. oma pojaga. Eesti Vabariigist väljasaatmine on PPA hinnangul seaduslik ja
proportsionaalne meede ning väljasaatmist ei saa pidada perspektiivituks pärast seda, kui
isikule on vormistatud reisidokument.
PPA on taotluse kohaselt seisukohal, et A.V. kinnipidamisel esinesid VSS § 15 lg 2 p-de 1-3
sätestatud asjaolud. PPA arvates esineb välismaalase põgenemise oht, kuna VSS § 68 p 4
kohaselt esineb välismaalase põgenemise oht muuhulgas siis, kui välismaalane on korduvalt
toime pannud tahtlikke kuritegusid või toime pannud kuriteo, mille eest talle on mõistetud
vangistus. A.V. passi kehtivusaeg lõppes 11.12.2007. A.V. ei täida ka kaasaaitamiskohustust,
sest ta on keeldunud endale vormistamast isikut tõendavat dokumenti. Alternatiivina
kohaldatavad järelevalvemeetmed ei ole              PPA hinnangul A.V. puhul tõhusad. Esineb
isiku põgenemise oht, sest                   A.V. on mõista andnud, et ta ei soovi elama asuda
Vene Föderatsiooni. Vabaduses viibides on isik motiveeritud suunduma mõnda teise Euroopa
Liidu riiki, et vältida enda väljasaatmist Vene Föderatsiooni.

2. Tartu Halduskohus andis 11.03.2016. a määrusega loa väljasaadetava A.V.
kinnipidamiseks ja paigutamiseks kinnipidamiskeskusesse alates 11.03.2016 kuni tema
väljasaatmiseni Eesti Vabariigist, kuid mitte kauemaks kui kaheks kuuks.
Halduskohus märkis, et A.V. l puudub Eestis viibimiseks õiguslik alus.          11.03.2016 peeti
isik kinni ja tehti talle ettekirjutus Eestist lahkumiseks, mis on koheselt sundtäidetav
ettekirjutus. Seega on A.V. väljasaadetav. VSS § 23 lg 1¹ kohaselt annab halduskohus loa
väljasaadetava kinnipidamiseks ja paigutamiseks kinnipidamiskeskusesse kuni kaheks kuuks,
kui esinevad VSS § 15 lg-s 2 sätestatud alused ja lg-s 1 nimetatud põhimõtted. Halduskohus
märkis, et PPA taotluse kohaselt ei ole võimalik isikut koheselt välja saata, kuna tal puuduvad
kehtivad reisidokumendid. Seega esineb halduskohtu hinnangul VSS § 15 lg 2 p-s 3 sätestatud
kinnipidamise alus. Samuti möönis halduskohus, et esineb ka VSS § 15 lg 2 p-s 2 sätestatud
alus, kuna A.V. ei ole astunud samme reisidokumentide hankimiseks Vene Föderatsiooni
saatkonnast. Täiendavalt leidis halduskohus, et esineb ka VSS § 15 lg 2 p-s 1 sätestatud
kinnipidamise alus ehk välismaalase põgenemise oht. Isikut on karistatud tahtlike kuritegude
toimepanemise eest vangistusega 8 aastat ja 3 kuud. Halduskohus märkis, et ta ei pea käesolevas
asjas vajalikuks võtta seisukohta, kas isiku soovimatusest enda väljasaatmisele kaasa aidata
saab järeldada ka VSS § 68 p-s 6 sätestatud välismaalase põgenemise ohu eeldust.
Halduskohtu hinnangul esinevad asjas VSS § 15 lg-s 2 märgitud asjaolud. Halduskohus nentis,
et kui isikul ei ole kehtivat isikut tõendavat dokumenti ega elukohta Eestis, siis on
VSS § 10 lg-s 2 toodud järelevalvemeetmete kohaldamine küsitav, kuna PPA ei saa niisugusel

                                               2
juhul isikut kohustada elama kindlaksmääratud kohas, elukohast eemalviibimisest teavitama
või reisidokumenti hoiule võtta. Seetõttu ei olnud halduskohus veendunud järelevalvemeetmete
kohaldamise tõhususes ning pidas isiku väljasaatmise tagamiseks tema kinnipidamiskeskusesse
paigutamist ka proportsionaalseks meetmeks. Samuti ei pidanud halduskohus isiku
väljasaatmist perspektiivituks pärast seda, kui isikule on vormistatud reisidokument.

3. A.V. esitas 28.03.2016 määruskaebuse Tartu Halduskohtu 11.03.2016. a määruse peale,
milles palub halduskohtu määruse tühistada ning teha asjas uus määrus, millega jätta PPA
taotlus rahuldamata. A.V. leiab, et käesoleval juhul ei ole täidetud VSS § 15 lg-tes 1 ja 2
sätestatud eeldused tema kinnipidamiseks. Määruskaebuse esitaja ei nõustu PPA käsitlusega
põgenemise ohu osas, sest tal on siin kaks last ja tal puudub igasugune soov ja vajadus
menetlusest kõrvale hoida. Ta on aktiivselt teostamas oma õigusi tema suhtes tehtud
süüdimõistva kohtuotsuse ümbervaatamiseks teistmise korras ning olukorras, kus on pooleli
menetlus, mis võib kaasa tuua süüdimõistva kohtuotsuse teistmise, mh ka põgenemise ohu
eelduse äralangemise, ei ole põhjendatud tema kinnipidamine ja kinnipidamiskeskusesse
paigutamine. Määruskaebuse esitaja märgib, et ta on prokuratuurile esitanud kuriteoteate endise
abikaasa suhtes. Kui kuriteo teate alusel algatatakse menetlus, mille raames selgub, et tema
endine abikaasa on valetõendite alusel aidanud kaasa kaebaja suhtes süüdimõistva otsuste
tegemisele, langevad ära alused määruskaebuse esitajale elamisloa andmisest keeldumiseks.
Välismaalase põgenemise ohtu eeldatakse VSS § 68 p 4 kohaselt juhul, kui välismaalane on
korduvalt toime pannud tahtlikke kuritegusid või on toime pannud kuriteo, mille eest on talle
mõistetud vangistus. Määruskaebuse esitaja märgib, et ta ei ole korduvalt pannud toime
tahtlikke kuritegusid ning ta ei ole ka toime pannud kuritegu, mille eest talle vangistus mõisteti.
Määruskaebuse esitaja on seisukohal, et PPA taotluses esineb olulisi faktilisi ebatäpsusi.
Näiteks on ebaõige väide, et määruskaebuse esitaja ei suhtle oma lastega. Tartu Vangla poolt
peetud arvestusest nähtub, et määruskaebuse esitaja on korduvalt ja püsivalt vangistuse ajal
olnud ühenduses nii oma lastega kui ka endise abikaasaga nii telefoni kui ka posti teel.
Määruskaebuse esitaja arvates tõendab see, et ta soovib ja on suuteline oma perega suhtlema
ning puudub tema põgenemise oht, kuivõrd ta on peamiselt seotud Eestiga. Muudes riikides,
sh Venemaal, puuduvad kaebajal igasugused sotsiaalsed suhted. Samuti on määruskaebuse
esitaja seisukohal, et ta ei kujuta endast ohtu rahva tervisele ega avalikule korrale.
Määruskaebuse esitaja ei eita asjaolu, et ta ei ole asunud taotlema Vene Föderatsiooni passi
ning seda seetõttu, et selle tulemusena täidetakse ettekirjutus Eestist lahkumiseks viivitamatult.
Kuna tema suhtes on kohaldatud ka sissesõidukeeldu, siis tooks see kaasa olukorra, kus tal ei
oleks võimalik osaleda menetlustes, mille algatamist ta on taotlenud, samuti kaoks tal suhe oma
poegadega ning kasutütrega. Seega ei saa tema olukorras asjaolu, et ta ei ole täitnud
kaasaaitamiskohustust, tingida tema kinnipidamist.
Määruskaebuse esitaja on seisukohal, et tema suhtes on võimalik rakendada VSS § 10 lg-s 2
sätestatud järelevalvemeetmeid. Tal on võimalik elada kindlaksmääratud elukohas, ilmuda
registreerimisele ja ettekirjutuse täitmist tagavate asjaolude selgitamisele. See välistab
võimaluse määruskaebuse esitaja suhtes kinnipidamise kohaldamiseks. Ta on motiveeritud
jääma Eestisse ja aitama igakülgselt kaasa oma süütuse tõendamiseks algatatud menetluste
edukale läbiviimisele. Määruskaebuse esitaja arvates ei ole halduskohus kaalutlenud, miks ei
ole isiku suhtes otstarbekas kohaldada järelevalvemeetmeid.
Määruskaebuse esitaja leiab, et halduskohus on rikkunud menetlusnorme, kuna ei ole arvesse
võtnud kõiki olulisi asjaolusid, samuti ei ole kontrollinud vastustaja poolt esitatud väiteid, mille
tulemusena põhineb lahend puudulikul ja ebaõigel informatsioonil.



                                                 3
4. Määruskaebuse esitaja esitas 28.03.2016 määruskaebuse täienduse, millega esitas
kohtule enda kasutütre tunnistuse selle kohta, et ta on andnud kriminaalasjas nr 1-08-7281
valeütlusi. Tulenevalt kriminaalasja nr 1-08-7281 materjalidest tugines määruskaebuse esitaja
süüdimõistmine eelkõige tema kasutütre ütlustele. Euroopa Inimõiguste Kohus on
18.07.2013. a asjas Vronchenko vs. Eesti tehtud kohtuotsuses leidnud, et määruskaebuse esitaja
suhtes toimunud kriminaalmenetluses ja asjakohases kohtumenetluses on rikutud
konventsiooni artikli 6 lg-t 1 ja lg 3 p-i d.

5. PPA esitas 05.04.2016 vastuse määruskaebusele, milles leiab, et Tartu Halduskohtu
11.03.2016. a määrus on õiguspärane ning selle tühistamiseks puudub alus. PPA ei nõustu
määruskaebuse esitaja väitega, et puudub põgenemise oht. Kohtuotsus, millega määruskaebuse
esitaja kriminaalasjas nr 1-08-7281 süüdi mõisteti, on jõustunud. Seega on olemas kehtiv
kohtulahend, mille järgi on määruskaebuse esitaja süüdi tunnistatud kuriteos, mis oli korduvate
episoodidega (9 episoodi) toime pandud alaealise vastu. PPA lähtub põgenemisohu hindamisel
momendil kehtivast kohtulahendist. Määruskaebuse esitaja väide, et ta ei ole kuritegu toime
pannud, põhineb oletusel ja sellel pole seaduslikku alust.
PPA märgib, et määruskaebuse esitaja poolt mainitud asjaolu, et kohtulahendis ja PPA taotluses
esineb ebatäpsusi seoses sellega, et määruskaebuse esitaja on suhelnud oma abikaasa ja lastega
vanglas olemise ajal telefonitsi ja kirja teel, ei ole seotud VSS § 68 p-s 4 ära toodud
põgenemisohu hindamisel. PPA ei nõustu määruskaebuse esitaja seisukohaga, et ta ei kujuta
endast ohtu rahva tervisele ega avalikule korrale. Seda kinnitab nii Tartu Vangla poolt
24.09.2015. a koostatud kinnipeetava iseloomustus kui ka asjaolu, et määruskaebuse esitajal on
vanglast vabanedes olemas kriminaalse taustaga tutvuskond. PPA arvates näitab ka käitumine
vanglas (korduvad distsiplinaarkaristused), et määruskaebuse esitaja ei aktsepteeri kehtestatud
reegleid, püüdes neid jätkuvalt eirata. PPA on seisukohal, et esineb vahetu, piisav ja tõsine oht,
mis kahjustab just eelkõige alaealiste tervist ja põhihuvisid.
PPA leiab, et VSS § 15 lg 2 p-st 1 tulenev alus määruskaebuse esitaja kinnipidamiseks on
täidetud. Määruskaebuse esitaja on püüdnud teha kõik selleks, et takistada enda väljasaatmist.
Kui määruskaebuse esitaja sai vanglas viibides suhelda oma laste ja endise abikaasaga kirja
teel, siis ta saab seda teha viibides Vene Föderatsioonis. Samuti saab määruskaebuse esitaja
osaleda kohtumenetluses Vene Föderatsioonis viibides. PPA on seisukohal, et
VSS § 10 lg 2 p-des 1-5 sätestatud alternatiivina kohaldatavaid järelevalvemeetmeid on
ebatõhus kohaldada.
PPA märgib, et määruskaebuse esitajal on vanglast vabanedes olemas kriminaalse taustaga
tutvuskond, sest määruskaebuse esitaja on teavitanud PPA-d, et talle pakub elamispinda J.R. .
J.R. on süüdi mõistetud lapsporno omamise ja alaealise vägistamise eest ning ta vabanes
vanglast 2013. PPA arvates ei ole proportsionaalne ja mõistlik olukord, kus määruskaebuse
esitaja asub elama koos endise vangiga ühisel elamispinnal. Kuna määruskaebuse esitaja on
süüdi mõistetud seksuaalkuriteo toimepanemise eest alaealise vastu ning ta süüdistab juhtunus
oma alaealist ohvrit, kes oli kuriteo toime panemise hetkel 9-aastane, ja määruskaebuse esitajal
oli ka kinnipidamisasutuses probleeme reeglite järgimisega, siis see viitab PPA arvates
kehtestatud reeglite teadlikule eiramisele, mistõttu ei ole PPA veendunud järelevalvemeetmete
kohaldamise tõhususes, sest see eeldaks isikult vabatahtlikku ja pikaajalist talle ebamugavatele
reeglitele allumist. PPA on seisukohal, et määruskaebuse esitaja väljasaatmine ei ole
perspektiivitu ning isiku kinnipidamiskeskusesse paigutamine on kohane, vajalik ja mõõdukas
sunnivahend kallutamaks väljasaadetavat kaasa aitama väljasaatmisotsuse täitmisele.




                                                4
6. Määruskaebuse esitaja esitas 06.04.2016 halduskohtule Sotsiaalhoole Ühingu kinnituse,
mille kohaselt garanteerib ühing määruskaebuse esitajale elamispinna juhul, kui ta vabastatakse
kinnipidamiskeskusest. Samuti märkis määruskaebuse esitaja, et tal on ka poeg G.B. , kellega
tal tulenevalt kokkuleppest tema emaga, ei ole vangistuse perioodil ühenduses olnud, kuid tal
on soov asuda pojaga suhtlema pärast kinnipidamiskeskusest vabastamist.

RINGKONNAKOHTU PÕHJENDUSED

7. Ringkonnakohus leiab, et Tartu Halduskohtu 11.03.2016. a määrus tuleb jätta muutmata ja
määruskaebus rahuldamata. Ringkonnakohus nõustub halduskohtu määruse põhjendustega ja
ei pea vajalikuks neid korrata (HKMS § 203 lg 2 ja § 201 lg 4). Vastuseks määruskaebusele
märgib ringkonnakohus järgmist.

8. Asjas ei ole vaidlust selle üle, et A.V. on sündinud XXXXXXXX Venemaal ja omab Vene
Föderatsiooni kodakondsust. 11.03.2016 vabanes ta Tartu Vanglast seoses temale Harju
Maakohtu 27.02.2009. a otsusega kriminaalasjas nr 1-08-7281 mõistetud 8 aasta ja 3 kuu
pikkuse vangistuse ärakandmisega. A.V. mõisteti süüdi KarS § 141 lg 2 p-de 1 ja 6 ning § 121
alusel oma puudega 9-aastase kasutütre korduva vägistamise ja väärkohtlemise eest. A.V.
tähtajaline elamisluba on alates 20.01.2008 kehtetu. PPA on keeldunud A.V. le tähtajalise
elamisloa andmisest viimati 02.08.2016. a otsusega.             PPA ametnikud pidasid A.V.
11.03.2016 vanglast vabanemisel kinni, kuna tal puudub seaduslik alus Eestis viibimiseks.
Samal päeval tegi PPA A.V. le koheselt sundtäidetava ettekirjutuse Eestist lahkumisest. A.V. l
puudus vanglast vabanedes kehtiv reisidokument, sest tema passi kehtivusaeg oli 11.12.2007
lõppenud ning ta ei olnud vanglas uut isikut tõendavat dokumenti taotlenud.

9. Tartu Halduskohtu 11.03.2016. a määrusega anti luba A.V. kinnipidamiseks ja
paigutamiseks kinnipidamiskeskusesse kuni tema väljasaatmiseni Eesti Vabariigist, kuid mitte
kauemaks kui kaheks kuuks. VSS § 23 lg 1¹ kohaselt annab halduskohus loa väljasaadetava
kinnipidamiseks ja paigutamiseks kinnipidamiskeskusesse kuni kaheks kuuks, kui esinevad
VSS § 15 lõikes 2 sätestatud alus ja lõikes 1 nimetatud põhimõtted.

VSS § 15 lg 2 p-de 1-3 kohaselt võib välismaalast kinni pidada, kui seaduses sätestatud
järelevalvemeetmete kohaldamine ei taga lahkumiskohustuse täitmise tulemuslikkust ning
eelkõige juhul, kui esineb välismaalase põgenemise oht; välismaalane ei täida
kaasaaitamiskohustust või välismaalasel puuduvad tagasipöördumiseks vajalikud dokumendid
või nende hankimine vastuvõtvast riigist või transiidiriigist viibib.

VSS § 15 lg 1 kohaselt võib välismaalast kinni pidada sama paragrahvi lõikes kaks sätestatud
alusel, kui seaduses sätestatud järelevalvemeetmeid ei ole võimalik tõhusalt kohaldada ning
kinnipidamine peab olema kooskõlas proportsionaalsuse põhimõttega ja kinnipidamisel peab
arvestama igal üksikjuhtumil välismaalasega seotud olulisi asjaolusid.
10. A.V. leiab määruskaebuses, et asjas puudus alus tema kinnipidamiseks VSS § 15 lg-tes 1
ja 2 sätestatud alustel. Ta on seisukohal, et tema põgenemise oht puudub, sest tal on Eestis kaks
last ja tal puudub igasugune soov ja vajadus menetlusest kõrvale hoida. Samuti on tal pooleli
menetlus tema suhtes tehtud süüdimõistva kohtuotsuse ümbervaatamiseks.

11. VSS § 68 p 4 kohaselt esineb välismaalase põgenemise oht, kui välismaalane on korduvalt
toime pannud tahtlikke kuritegusid või toime pannud kuriteo, mille eest on talle mõistetud

                                               5
vangistus. A.V. on Harju Maakohtu 27.02.2009. a otsusega kriminaalasjas nr 1-08-7281 KarS
§ 141 lg 2 p-de 1 ja 6 ning § 121 alusel süüdi mõistetud ja talle määrati karistuseks 8 aasta ja 3
kuu pikkune vangistus.

Ringkonnakohus nõustub PPA seisukohaga, et hetkel on Harju Maakohtu 27.02.2009. a otsuse
puhul kriminaalasjas nr 1-08-7281 tegemist jõustunud kohtuotsusega. Kriminaalmenetluse
seadustiku § 409 kohaselt on jõustunud kohtuotsust ja -määrust kohustatud täitma kõik isikud
Eesti Vabariigi territooriumil. Seega on PPA ringkonnakohtu hinnangul A.V. põgenemise ohu
hindamisel õigesti lähtunud jõustunud kohtuotsusest. Ainuüksi asjaolu, et A.V. l on plaanis
esitada nimetatud kohtuotsuse ümbervaatamiseks teistmisavaldus, ei muuda selle kohtuotsuse
jõustumise staatust. Samuti ei anna A.V. esitatud väited selle kohta, et ta ei ole neid kuritegusid
toime pannud, milles ta on Harju Maakohtu 27.09.2009. a otsusega süüdi mõistetud ning tema
huvi süüdimõistva kohtuotsuse ümbervaatamiseks, alust jõuda järeldusele, et põgenemise ohtu
ei ole.

12. A.V. heidab määruskaebuses PPA-le ja halduskohtule ette lähtumist faktilistest
ebatäpsustest ning märgib, et need ebatäpsused on tingitud A.V. endise abikaasa poolt antud
ebaõigetest ütlustest ja tunnistustest. Määruskaebuse esitaja väitel on ebaõige väide, et A.V. ei
suhtle oma lastega. Ringkonnakohus märgib, et määruskaebuse esitaja poolt esitatud
määruskaebusele lisatud vanglas A.V. poolt tehtud telefonikõnede väljavõttest nähtub, et A.V.
on ajavahemikul 27.06.2014 - 23.12.2014 helistanud        30 korda telefoninumbril, mis toimiku
materjalide kohaselt kuulub tema endisele abikaasale. Kõige pikem kõne nendest on kestnud 9
minutit ja 49 sekundit, kuid valdav enamus nendest kõnedest on olnud pikkusega kuni 30
sekundit. Määruskaebusele lisatud A.V. kinnipeetava kirjavahetuse kaartist ei nähtu, et
ajavahemikul 16.02.2015 – 08.03.2016, mida kirjavahetuse kaart kajastab, oleks A.V. saatnud
oma poegadele või saanud neilt kirju. Kirjavahetuse kaardilt nähtub nimetatud perioodi osas, et
A.V. on neljal korral saatnud kirja oma endisele abikaasale ja on neljal korral saanud kirja oma
kasutütrelt. Ringkonnakohtu hinnangul ei saa määruskaebuses esitatud väite ning
määruskaebusele lisatud tõendite alusel jõuda järeldusele, et PPA ning halduskohus on lähtunud
ebaõigetest andmetest. Ringkonnakohtu hinnangul ei ole esitatud tõendite alusel võimalik teha
järeldust, et A.V. puhul ei esine põgenemise ohtu seetõttu, et tal on Eestis lapsed, sest toimiku
materjalidest ei nähtu, et A.V. l oleks oma lastega tihe kontakt.

13. Määruskaebuse esitaja ei eita kaasaaitamiskohustuse täitmata jätmist. Ringkonnakohtu
hinnangul ei oma väljasaadetava kinnipidamiseks ja kinnipidamiskeskusesse paigutamiseks loa
andmisel tähendust põhjused, miks A.V. ei ole asunud endale Vene Föderatsiooni passi
taotlema. VSS § § 15 lg 2 p 2 kohaselt võib välismaalast kinni pidada, kui välismaalane ei täida
kaasaaitamiskohustust.

14. Ringkonnakohus ei nõustu määruskaebuse esitaja seisukohaga, et tema suhtes on võimalik
kohaldada VSS § 10 lg-s 2 sätestatud järelevalvemeetmeid. Kuna PPA loa taotluses esitatud
andmete alusel esineb A.V. suhtes põgenemise oht, siis ainuüksi määruskaebuses esitatud A.V.
väide, et tal on elukoht olemas ja ta nõustub täielikult järelevalvemeetmetele allutamisele, ei
ole piisav, et asuda seisukohale järelevalvemeetmete kohaldamise tõhususes. PPA on loa
taotluses põhjendanud, miks A.V. suhtes järelevalvemeetmete kohaldamine ei ole tõhus.
Samuti on halduskohus vaidlustatud määruse p-s 19 käsitlenud järelevalvemeetmete
kohaldamist ning põhjendanud, miks ta ei ole veendunud nende kohaldamise tõhususes. Seega



                                                6
ei nõustu ringkonnakohus määruskaebuses esitatud väitega, et halduskohus ei ole loa andmisel
järelevalvemeetmete kohaldamist kaalunud.

15. Ringkonnakohtu hinnangul on täidetud kõik VSS § 15 lg-s 2 sätestatud kinnipidamise
eeldused, kuigi tegemist on vaid näitliku loeteluga ning isiku kinnipidamiseks piisaks ka vaid
ühe sättes nimetatud aluse esinemisest. VSS § 15 lg 2 p 3 kohaselt võib välismaalast kinni
pidada ka juhul, kui tal puuduvad tagasipöördumiseks vajalikud dokumendid või nende
hankimine vastuvõtvast või transiitriigist viibib. Määruskaebuse esitaja ei ole ümber lükanud
PPA esitatud väiteid, et A.V. passi kehtivusaeg on lõppenud ning tal puuduvad kehtivad isikut
tõendavad dokumendid.

16. Ringkonnakohus ei nõustu määruskaebuse esitaja seisukohaga, et temaga seotud asjaolud
on sellised, mis annavad aluse kinnipidamise kohaldamata jätmiseks. PPA on A.V. le
11.03.2016 teinud koheselt sundtäidetava ettekirjutuse Eestist lahkumiseks ning halduskohus
on andnud loa tema kinnipidamiseks ja paigutamiseks kinnipidamiskeskusesse kuni kaheks
kuuks. Määruskaebuses esitatud väited selle kohta, et A.V. ei kujuta endast ohtu rahva tervisele
ega avalikule korrale, jätab ringkonnakohus tähelepanuta, kuna need väited ei seondu
asjaoludega, mida tuleb väljasaadetava kinnipidamiseks ja kinnipidamiskeskusesse
paigutamiseks loa andmisel hinnata. VSS § 7¹ lg 2 p 4 ning § 7² lg 2 p 4 kohaselt tuleb ohtu
avalikule korrale ja julgeolekule põhjendada lahkumisettekirjutuse ning lahkumiskohustuse
täitmise tähtaja määramisel. Käesolevas asjas on vaidlusaluseks küsimuseks üksnes A.V.
kinnipidamiseks ning kinnipidamiskeskusesse paigutamiseks antud loa õiguspärasuse küsimus.
A.V. määruskaebuses esitatud väited selle kohta, et ta ei ole talle kriminaalasjas nr 1-08-7281
süüks pandud tegusid toime pannud või asjaolu, et temal kui pikaajalisel elanikul on täiendav
kaitse väljasaatmise eest, puudutavad pikaajalise elamisloa andmisest keeldumise otsust ja
lahkumisettekirjutust, mis ei ole käesoleva vaidluse esemeks.

17. Eeltoodust tulenevalt nõustub ringkonnakohus halduskohtuga, et A.V. puhul esinevad
kinnipidamiseks ja kinnipidamiskeskusesse paigutamiseks loa andmise aluseks olevad
asjaolud. Seetõttu jääb määruskaebus rahuldamata ja Tartu Halduskohtu 11.03.2016. a määrus
muutmata.



 /allkirjastatud digitaalselt/   /allkirjastatud digitaalselt/   /allkirjastatud digitaalselt/
         Einar Vene                     Agu Timmi                       Maili Lokk




                                                7

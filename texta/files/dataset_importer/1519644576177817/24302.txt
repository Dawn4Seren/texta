                                                                                        2-07-50972




                           KOHTUMÄÄRUS
 Kohus                                Harju Maakohus, Tartu mnt kohtumaja
 Kohtunik                             Meeli Kaur
 Kohtujurist                          Merilin Saava
 Määruse tegemise aeg ja koht         5. veebruar 2016. a, Tallinn
 Tsiviilasja number                   2-07-50972
 Tsiviilasi                           Swedbank AS-i avaldus Euroopa täitekorralduse
                                      tõendi väljastamiseks
 Menetlustoiming                      Avalduse menetlusse võtmine ja lahendamine
 Menetlusosalised ja nende            Avaldaja     Swedbank    AS       (registrikood    10060701),
 esindajad                            lepinguline esindaja Jüri Puust
                                      Võlgnik XXX(isikukood XXX)
 Asja läbivaatamine                   Kirjalik menetlus
 RESOLUTSIOON
    1. Võtta avaldus menetlusse.
    2. Jätta avaldus rahuldamata ja keelduda Euroopa täitekorralduse tõendi
         väljastamisest.
    3. Toimetada käesolev kohtumäärus kätte avaldajale.
 Menetluskulude jaotus
 Jätta menetluskulud avaldaja kanda.
 Edasikaebamise kord
 Kohtumääruse peale võib avaldaja resolutsiooni punkti 2 osas esitada määruskaebuse Tallinna
 Ringkonnakohtule Harju Maakohtu kaudu 15 päeva jooksul määruse kättetoimetamisest alates.

Asjaolud
1. Swedbank AS (avaldaja) esitas 03.02.2016 maakohtule avalduse Euroopa täitekorralduse
   tõendi väljastamiseks. Avaldaja palub täitekorraldusena kinnitada Harju Maakohtu
   16.09.2008 määrust tsiviilasjas nr 2-07-50972 XXX (võlgnik) võlgnevuse väljamõistmise
   kohta selle täitmiseks Soomes.

Maakohtu põhjendused
2. Kohus leiab, et esitatud avaldus vastab tsiviilkohtumenetluse seadustikus sätestatud sisu- ja
   vorminõuetele ning ei esine selle menetlusse võtmisest keeldumise aluseid. Seega võtab
   kohus avalduse menetlusse.

                                               1
                                                                                     2-07-50972
3. Kohus leiab, et Euroopa täitekorralduse tõendi väljastamisest tuleb keelduda.
4. Juhindudes tsiviilkohtumenetluse seadustiku (TsMS) § 477 lg-st 1 vaatab kohus hagita asja
   läbi hagimenetluse sätete kohaselt, arvestades hagita menetluse kohta sätestatud erisusi.
   TsMS § 619¹ lg 1 kohaselt väljastavad Euroopa Parlamendi ja nõukogu määruse (EÜ) nr
   805/2004 (edaspidi määrus) artikli 6 lg 2 ja 3, artikli 9 lg 1 ning artikli 24 lg 1 järgseid
   kinnitusi kohtulahendi teinud maakohtud. Määruse artikli 25 lg 1 järgi väljastab nõude kohta
   koostatud avaliku dokumendi kinnituse Euroopa täitekorraldusena Harju Maakohus. TsMS
   § 619¹ lg 2 kohaselt sama paragrahvi lõikes 1 nimetatud kinnituse väljastamise lahendab
   kohus kirjalikus menetluses. Kinnitus toimetatakse kätte kostjale või võlgnikule ja
   edastatakse kinnituse taotlejale. Kinnituse andmata jätmise määrus toimetatakse avaldajale
   kätte ning avaldaja võib esitada selle peale määruskaebuse.
5. Justiitsministri 22.12.2005 määruse nr 57 „Maa-, haldus- ja ringkonnakohtu kantselei
   kodukord“ lisa 5 „Kohtutoimikute säilitustähtajad“ kohaselt on muude hagiga ja hagita
   asjade kohtutoimikute säilitustähtaeg tsiviilasjades 5 aastat, säilitustähtajaga alates viimase
   kohtulahendi jõustumise päevast. 16.09.2008 tehtud Harju Maakohtu määrust Euroopa
   täitekorraldusena kinnitada ei saa, kuna kohtul puudub võimalus kontrollida, kas toimunud
   kohtumenetlus vastas määruse III peatükis sätestatud nõuetele (määruse artikkel 6 lg 1 p c).
   Kuna kohtutoimik tsiviilasjas nr 2-07-50972 on hävitatud, ei ole kohtul võimalik kontrollida,
   kas menetluse algatusdokument (makseettepanek) on kätte toimetatud vastavalt määruse
   artiklite 13 kuni 15 nõuetele või on kättetoimetamine hiljem heastatud vastavalt määruse
   artiklile 18. Kohtute infosüsteemist eeltoodud andmeid ei nähtu. Kohtul on võimalik
   väljastada täitekorralduse tõend vaid juhul, kui menetluse algatusdokument on võlgnikule
   isiklikult kättetoimetatud või see on võimalik võlgnikule kättetoimetatuks lugeda. Sealjuures
   ei ole lubatav kättetoimetamine fiktsioonidega või avalikult.
6. Määruse artikkel 18 reguleerib miinimumnõuetele mittevastava menetluse heastamise
   võimalust. Artikkel 18 lg 1 näeb ette, et kohus võib kohtuotsuse Euroopa täitekorraldusena
   kinnitada vaid juhul, kui: a) kohtuotsus võlgniku kohta on langetatud vastavalt artiklite 13
   või 14 nõuetele ja b) võlgnikul on võimalik kohtuotsus vaidlustada täieliku läbivaatamise
   teel ja võlgnikku on kohtuotsuses või koos sellega õigeaegselt teavitatud sellise vastuväite
   menetlusnõuetest, sealhulgas asutuse nimetus ja aadress, kellele taotlus esitada ning
   vajadusel selle tähtaeg ja c) võlgnik ei ole kohtuotsust asjaomaste menetlusnõuetega
   vastavuses vaidlustanud. Kohtul on võimalik menetluse nõuetele mittevastavus heastada
   vaid kõigi eelduste (a-c) üheaegse esinemise korral. Kuivõrd ka kohtuotsuse
   kättetoimetamisele rakenduvad määruse artiklites 13-14 viidatud miinimumnõuded, ei ole
   esimest nimetatud eeldust, so 16.09.2008 kohtumääruse võlgnikule kättetoimetamise fakti
   (artikkel 18 lg 1 p a) toimiku hävitamise tõttu enam võimalik kontrollida.
7. Määruse artikkel 18 lg 2 kohaselt on lubatav täiendav heastamise viis: juhul, kui
   päritoluliikmesriigi menetlus ei ole vastavuses artiklites 13 ja 14 sätestatud
   menetlusnõuetega, heastatakse selline mittevastavus, kui võlgnik kohtuliku arutamise käigus
   tõestab, et ta on piisavalt aegsasti isiklikult kätte saanud oma kaitse korraldamiseks vajaliku
   dokumendi. Tsiviilasjas toimiku hävitamise tõttu ei ole säilinud ka menetluse algatamise
   avaldust ega selle lisasid. Määruse eesmärgiks on luua vastastikusel usaldusel baseeruv
   süsteem. Käesoleval juhul ei ole kohtul võimalik usaldusväärselt täita määruse lisas I toodud
   tüüpvormi.
8. TsMS § 173 lg 1 kohaselt esitab asja menetlenud kohus menetluskulude jaotuse
   menetlusosaliste vahel kohtuotsuses või menetlust lõpetavas määruses. Vastavalt TsMS
   § 173 lg 4 sätestatule näeb kohus menetluskulude jaotuses ette, millised menetluskulud keegi
   menetlusosalistest peab kandma, välja arvatud kulude rahalise suuruse. Vajaduse korral
   määrab kohus kindlaks menetluskulude proportsionaalse jaotuse menetlusosaliste vahel.
   Tulenevalt TsMS § 172 lg 1 jäävad kantud menetluskulud avaldaja kanda. Menetluskulude

                                                2
                                                                                2-07-50972
   jaotuse kohta tehtud kohtulahendit saab vaidlustada üksnes selle kohtulahendi peale edasi
   kaevates, millega menetluskulude jaotus kindlaks määrati (TsMS § 178 lg 1).


/allkirjastatud digitaalselt/
Meeli Kaur
Kohtunik




                                             3

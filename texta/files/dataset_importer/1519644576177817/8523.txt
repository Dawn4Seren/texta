                                                                                    2-16-104432




                              KOHTUOTSUS
                                  EESTI VABARIIGI NIMEL
                                        Tagaseljaotsus

Kohus                               Viru Maakohus
Kohtunik                            Tamara Šabarova
Otsuse tegemise aeg ja koht         26. august 2016, Narva kohtumaja
Tsiviilasja number                  2-16-104432
Tsiviilasi                          AS MiniCredit hagi J Š vastu võlgnevuse nõudes
Tsiviilasja hind                    201,98 eurot
Asja lahendamise viis               Kirjalik menetlus
Menetlusosalised ja esindajad       Hageja:        AS MiniCredit (registrikood 11551909),
                                                   lepinguline esindaja Ingrid Nook
                                                   (isikukood XXX)
                                    Kostja:        J Š (isikukood XXX)
RESOLUTSIOON

   1. Rahuldada AS MiniCredit hagi tagaseljaotsusega osaliselt.
   2. Välja mõista J Š AS MiniCredit kasuks võlgnetav laenusumma 75 eurot, viivised
      25,98 eurot ja meeldetuletuste tasu 26 eurot.
   3. Välja mõista J Š AS MiniCredit kasuks viivised alates 07.06.2016 kuni põhinõude
      75 euro täieliku täitmiseni VÕS § 113 lg 1 teises lauses sätestatud määras.
   4. Jätta hagi rahuldamata kohtuotsuse punktis 3 nimetatud viiviste nõude
      seadusjärgse määra ületavas osas.
   5. Tunnistada tagaseljaotsus viivitamata täidetavaks.

Menetluskulud
  6. Menetluskulud jätta 34% ulatuses AS MiniCredit ja 66% ulatuses J Š kanda.
  7. Välja mõista J Š AS MiniCredit kasuks menetluskulud summas 62,70 eurot.


EDASIKAEBAMISE KORD

Tsiviilkohtumenetluse seadustiku (TsMS) § 420 lg 1 järgi hageja, kelle avalduse alusel on
tehtud tagaseljaotsus või kelle avaldust kostja vastu tagaseljaotsuse tegemiseks ei rahuldata ja
jäetakse tema hagi rahuldamata, võib esitada otsuse peale apellatsioonkaebuse.


                                                                                             1(2)
                                                                                     2-16-104432

TsMS § 632 lg 1 alusel esitatakse kaebus Tartu Ringkonnakohtule 30 päeva jooksul, alates
otsuse kättetoimetamisest, kuid mitte hiljem kui viie kuu möödumisel esimese astme kohtu
otsuse avalikult teatavakstegemisest. Kaebus võidakse lahendada kirjalikus menetluses, kui
kaebuses ei taotleta selle lahendamist istungil.

Kostjal on õigus esitada tagaseljaotsuse peale kaja menetluse taastamiseks. TsMS § 415 lg 2
alusel võib kaja esitada tagaseljaotsuse kättetoimetamisest alates 30 päeva jooksul. Kui
tagaseljaotsus toimetatakse kätte avalikult, võib kaja esitada 30 päeva jooksul alates päevast,
kui kostja sai tagaseljaotsusest või selle täitmiseks algatatud täitemenetlusest teada. Koos
kajaga tuleb kohtule esitada kõik asja ettevalmistamise lõpuleviimiseks vajalik, s.t. TsMS § 394
nõuetele vastav kirjalik vastus ning tasuda kajalt kautsjon.

TsMS § 142 lg 2 kohaselt tasutakse kajalt kautsjon, mis vastab riigilõivule poolelt hagihinnalt,
kuid mitte vähem kui 100 eurot ja mitte rohkem kui 1500 eurot. Kautsjon tuleb tasuda
Rahandusministeeriumi arveldusarvele: SEB Pank EE571010220229377229 või Swedbank
EE062200221059223099 või Danske Bank EE513300333522160001 või Nordea Bank
EE221700017003510302.

Menetluskulude jaotust saab vaidlustada üksnes selle kohtulahendi peale edasi kaevates,
millega menetluskulude jaotus kindlaks määrati. Hüvitatavate menetluskulude suurust saab
vaidlustada selle kohtulahendi peale edasi kaevates, millega menetluskulude rahaline suurus
kindlaks määrati. Menetluskulude kindlaksmääramise peale võib edasi kaevata menetluskulude
hüvitamiseks õigustatud või menetluskulusid kandma kohustatud isik, kui vaidlustatav
menetluskulude summa ületab 200 eurot.

Seaduses sätestatud alustel võib menetlusosaline taotleda riigipoolset menetlusabi
menetluskulude kandmiseks. Menetlusabi taotlemise korral peab menetlusabi taotleja seaduses
sätestatud tähtaja järgimiseks tegema tähtaja kestel ka menetlustoimingu, mille tegemiseks ta
menetlusabi taotleb, eelkõige esitama kaebuse. Kaebuse põhjendamiseks või riigilõivu
tasumiseks või kaebuses esineva sellise puuduse kõrvaldamiseks, mis on seotud menetlusabi
taotlemisega, annab kohus sellisel juhul mõistliku tähtaja pärast menetlusabi andmise taotluse
lahendamist, kui nimetatud taotlus ei olnud esitatud põhjendamatult või tähtaja pikendamise
eesmärgil. See ei välista menetlustähtaja ennistamist.

ASJAOLUD JA MENETLUSE KÄIK

Hageja esitas 04.03.2016 Pärnu Maakohtule maksekäsu kiirmenetluse alvalduse kostjalt 232
euro saamiseks. Pärnu Maakohus 09.05.2016 määrusega andis hageja nõude Viru Maakohtule
menetluse jätkamiseks hagimenetluses. Hageja esitas hagiavalduse kostja vastu võlgnevuse
nõudes.

Hagiavalduse kohaselt sõlmisid pooled 18.03.2013 laenulepingu, mille alusel kanti kostjale
21.01.2013 üle laenusumma 75 euro kostja taotletud perioodiks 30 päeva. Laenusumma ja
intresside tasumise tähtajaks oli 17.04.2013. Kostja ei ole tähtaegselt oma kohustusi täitnud ega
laenu tagastanud ning hageja nõuab laenu summa tagastamist.

Hageja nõuab meeldetuletuse tasu 26 eurot väljamõistmist kostjale saadetud 35 meeldetuletuste
eest ja sissenõutavaks muutunud viivise määras 8% aastas ajavahemiku 18.04.2013 kuni
25.06.2016 eest summas 25,98 eurot väljamõistmist. Hagiavalduse kohaselt oli laenulapingus
kokkulepitud viivise määr 1,5% tagastamisele kuulunud summast kalendripäevas. Lähtuvalt
kohtupraktikast ei nõua hageja kostjalt viivist suuremas summas kui seaduses sätestatud

                                                                                             2(2)
                                                                                      2-16-104432

määras.

Hageja palub kostjalt välja mõista võlgnetav laenusumma 75 eurot, viivised summas 25,98
eurot, meeldetuletuste tasu summas 26 eurot ning viivised alates hagiavalduse esitamisest so
(07.06.2016) kuni põhinõude täieliku täitmiseni lepingus sätestatud viivisemääras 1,5%
tagastamisele kuulunud summast kalendripäevas, kuid mitte rohkem kui 75 eurot. Hageja
menetluskulud on summas 230 eurot, sh riigilõiv 80 eurot ja menetluskulud maksekäsuavalduse
esitamise eest 150 eurot.

Kostjale on hagi menetlusse võtmise määrus ja hagi toimetatud kätte 12.07.2016 isiklikult
allkirja vastu (tl 52). Kostjale oli määratud hagile vastamiseks 14 päeva kohtumääruse
kättesaamisest arvates. Kohtu määratud tähtajaks ei ole kostja kirjalikku vastust esitanud.

KOHTU PÕHJENDUSED

Vastavalt TsMS § 407 lg 1 võib kohus hageja nõusolekul hagi tagaseljaotsusega rahuldada
hagiavalduses märgitud ja asjaoludega õiguslikult põhjendatud ulatuses. TsMS § 407 lg 6 alusel
kui hageja on nõus tagaseljaotsuse tegemisega, kuid hagi ei ole hagiavalduses märgitud ulatuses
ja asjaoludega õiguslikult põhjendatud, teeb kohus otsuse, millega jätab hagi rahuldamata.

Kohus leiab, et hagi ei ole täies ulatuses õiguslikult põhjendatud ning tuleb rahuldada osaliselt.
Osas, milles hagi ei ole õiguslikult põhjendatud, teeb kohus vastavalt TsMS § 407 lg 6 otsuse,
millega jätab hagi rahuldamata.

Tulenevalt TsMS § 438 lõikest 1 ja § 436 lõikest 7 on kohtul tarbija vastu esitatud nõude
lahendamisel kohustus kontrollida nõude õiguslikku alust sõltumata sellest, kas tarbija ise on
nõudele vastuväiteid esitanud või mitte.

Kohus leiab, et põhjendatud on hageja laenulepingu alusel saadud summa 75 eurot ja
seadusjärgses määras sissenõutavaks muutunud viivise ning sissenõudekulu väljamõistmise
nõuded ning selles osas kuulub hageja nõue rahuldamisele täies ulatuses.

Hageja on esitanud nõue TsMS § 367 alusel viivise väljamõistmiseks alates hagiavalduse
esitamisest kuni põhinõude täitmiseni lepingus sätestatud viivise määras 1,5% tagastamisele
kuulunud summast kalendripäevas, kui mitte rohkem kui 75 eurot.

Riigikohus on leidnud, et kui pooled ise ei ole tehingu tühisuse alustele tuginenud, peab kohus
omal algatusel arvestama tehingu tühisuse alustega ( RKTKo nr 3-2-1-122-08, p 19; RKTKo nr
3-2-1-116-10, p 40; RKTKo 3-2-1-106-13, p 24; RKTKo 3-2-1-32-06, p 14). Kohtul on seega
kohustus kontrollida tehingu tühisuse aluseid sõltumata sellest, kas kostja on tehingu tühisusele
tuginenud või mitte, sh tagaseljaotsuse tegemisel.

Tsiviilseadustiku üldosa seaduse (edaspidi TsÜS) § 86 lg 1 kohaselt on heade kommetega
vastuolus olev tehing tühine. TsÜS § 86 lg 2 kohaselt on tehing heade kommetega vastuolus
muu hulgas, kui pool teab või peab teadma tehingu tegemise ajal, et teine pool teeb tehingu
tulenevalt oma erakorralisest vajadusest, sõltuvussuhtest, kogenematusest või muust sellisest
asjaolust, ja kui: 1) tehing on tehtud teise poole jaoks äärmiselt ebasoodsatel tingimustel või 2)
pooltele tulenevate vastastikuste kohustuste väärtus on heade kommete vastaselt tasakaalust
väljas.

Lepingu sõlmimise ajal kehtinud TsÜS § 86 lg 3 kohaselt kui käesoleva paragrahvi lõike 2

                                                                                              3(2)
                                                                                     2-16-104432

punktis 2 nimetatud vastastikuste kohustuste väärtus on heade kommete vastaselt ebamõistlikult
tasakaalust väljas, siis eeldatakse, et pool teadis või pidi teadma teise poole erakorralisest
vajadusest, sõltuvussuhtest, kogenematusest või muudest sellistest asjaoludest.
Tarbijakrediidilepingute puhul eeldatakse, et pooltele tulenevate vastastikuste kohustuste
väärtus on heade kommete vastaselt tasakaalust väljas muu hulgas, kui tarbija poolt tasumisele
kuuluva krediidi kulukuse määr ületab krediidi andmise ajal Eesti Panga viimati avaldatud
keskmist krediidiasutuste poolt eraisikutele antud tarbimislaenude kulukuse määra enam kui
kolm korda. Käesolevas lõikes nimetatud krediidi kulukuse määra igakuise avaldamise
korraldab Eesti Pank oma veebilehel.

Võlaõigusseaduse (VÕS) § 402 kohaselt on tarbijakrediidileping krediidileping, millega oma
majandus- või kutsetegevuses tegutsev krediidiandja annab või kohustub andma tarbijale
krediiti või laenu.

Hageja on andnud kostjale laenu oma majandus- või kutsetegevuse raames ja kostja on tarbija
VÕS § 1 lg 5 tähenduses.

Käesoleva tsiviilasja toimiku materjalidest nähtuvalt on hageja ja kostja vahel 18.03.2013
sõlmitud laenuleping, mille kohaselt laenuandja andis kostjale laenu 30-päevaks summas 75
eurot, intressiga 15 eurot ja krediidikulukuse määraga 791% aastas.

Eesti Panga kodulehel avaldatud eraisikutele antud tarbimislaenude kulukuse määr laenu
väljastamise ajal (18.03.2013) oli 35,32%. Laenulepingu krediidi kulukuse määr ületab Eesti
Panga eraisikutele antud tarbimislaenude kulukuse määra enam kui 22 korda.

Seega on hageja ja kostja vahel 18.03.2013 sõlmitud laenulepingust tulenevate vastastikuste
kohustuste väärtus heade kommete vastaselt ebamõistlikult tasakaalust väljas, mistõttu on
tehing TsÜS § 86 lg 1 tulenevalt tühine.

Kohus leiab, et poolte vahel sõlmitud laenuleping on vastuolu tõttu heade kommetega TsÜS §
86 lõigete 1 ja 2 alusel tühine, mistõttu ei ole hagejal õigust nõuda kostjalt lepingus sätestatud
määras viivist ning hageja nõue jooksvate viiviste seadusjärgse määra ületavas osas tuleb jätta
rahuldamata.

Kohus mõistab kostjalt hageja kasuks välja tagastamata laenu summa 75 eurot, seisuga
26.06.2016 sissenõutavaks muutunud viivised 25,98 eurot, meeldetuletuste tasu 26 eurot.
Jooksvate viiviste väljamõistmise nõue kuulub rahuldamisele seadusjärgses viivise määras ehk
VÕS § 113 lg 1 sätestatud määras alates 07.06.2016 kuni põhinõude täieliku täitmiseni.

Menetluskulud

TsMS § 173 lg 1 kohaselt esitab asja menetlenud kohus kohtuotsuses menetluskulude jaotuse
menetlusosaliste vahel. Tulenevalt TsMS § 163 lg 1 kannavad hagi osalise rahuldamise korral
pooled menetluskulud võrdsetes osades, kui kohus ei jaota menetluskulusid võrdeliselt hagi
rahuldamise ulatusega või ei jäta menetluskulusid täielikult või osaliselt poolte endi kanda.

Kohus jätab menetluskulud tulenevalt hagi rahuldamise ulatusest 66% ulatuses kostja ja 34%
ulatuses hageja kanda. Menetluskulude proportsioonide arvutamisel võttis kohus aluseks hageja
nõuete alusel saadav hagihind 201,98 eurot ning otsusega rahuldatud nõuete alusel saadav
hagihind 132,98 eurot (75+25,98+26+6).


                                                                                              4(2)
                                                                                    2-16-104432

Hageja taotleb menetluskuludena riigilõivu 80 eurot ja maksekäsu kiirmenetluses kantud
õigusabikulude 150 euro kostjalt väljamõistmist.

Kooskõlas TsMS § 174 lg 1 ja lg 2 määrab kohus kindlaks menetluskulude rahalise suuruse.

Tulenevalt riigilõivuseaduse § 59 ja lisa 1 on riigilõivu summa 201,98 euro suurusega nõudelt
on 75 eurot. Hageja on tasunud riigilõivu summas 80 eurot, millest kuulub kostja poolt
hüvitamisele seadusjärgses summas 75 eurot. Tulenevalt TsMS § 4842 hüvitamisele kuulub
maksekäsu kiirmenetluses kantud lepingulise esindaja kulu summas 20 eurot. Kohus määrab
hageja menetluskulud summas 95 eurot.

Vastavalt menetluskulude jaotusele tuleb kostjal hüvitada hagejale menetluskuluna 62,70 eurot.

Kohtule teadaolevalt kostja menetlustoiminguid teinud ei ole, seega eeldab kohus, et kostjal
menetluskulud puuduvad.

Kohus tunnistab tagaseljaotsuse viivitamata täidetavaks TsMS § 467 lg 1, 468 lg 1 p 2 alusel.


/allkirjastatud digitaalselt/

Tamara Šabarova
kohtunik




                                                                                            5(2)

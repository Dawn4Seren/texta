                     KOHTUOTSUS
                              EESTI VABARIIGI NIMEL
Kohus                           Viru Maakohus

Otsuse tegemise aeg ja koht    25.11.2016 Jõhvi kohtumaja


Väärteoasja number             4-16-7427

Kohtunik                       Anne PALMISTE

Väärteoasi                     Andrei LARINI väärteoasi Liiklusseaduse §227 lg.2
                               järgi
                               Andrei LARIN
Kaebuse esitaja
                               sünd. 02.05.1969, isikukood 36905022227, xxx
                               Hxxx xxx
Kohtuväline menetleja          Politsei-   ja     Piirivalveameti Ida     Prefektuuri
                               vanemliiklusametnik


Juhindudes Väärteomenetluse seadustiku §132, §134, §135, §155 lg.1 p.1 ja lg.2, §156,
§157 ja §158, maakohus


OTSUSTAS:


Politsei- ja Piirivalveameti Ida Prefektuuri Jõhvi politseijaoskonna Patrulli- ja
liiklusjärelevalvetalituse vanemliiklusametnik      Hxxx   Lxxx    30.09.2016   otsus
väärteoasjas nr.2440,16,006487 Andrei LARINI karistamise osas Liiklusseaduse §227
lg.2 alusel rahatrahviga 53 trahviühiku ulatuses, s.o. summas 212 (kakssada kaksteist)
eurot ja Liiklusseaduse §227 lg.5 p.1 alusel lisakaristusena juhtimisõiguse
äravõtmisega tähtajaga 1 (üks) kuu – jätta muutmata.

Andrei LARINI kaebus jätta rahuldamata.

Kui kohtumenetluse pool soovib kasutada kassatsiooniõigust, peab ta sellest
kirjalikult teatama maakohtule 7 päeva jooksul, alates kohtuotsuse lõpposa
kuulutamisest.

Kassatsioon esitatakse   Riigikohtule   30   päeva   jooksul, alates   otsuse   avalikult
teatavakstegemisest.




                                                                                       1
Kassatsiooniõiguse kasutamise teate esitamise korral           on   kohtuotsusega    Viru
Maakohtu kantseleis võimalik tutvuda alates 25.11.2016.


Asjaolud ja menetluse varasem käik

Politsei- ja Piirivalveameti Ida Prefektuuri Jõhvi politseijaoskonna patrulli- ja
liiklusjärelevalve talituse liikluspolitseinik Kxxx Txxx       koostas 05.09.2016
väärteoprotokolli nr.20160905112303 Andrei Larini kohta selles, et viimane juhtis
xxx maantee xxx-sel kilomeetril mootorsõidukit kiirusega 120 km/h +/- 8 km/h,
suurim lubatud kiirus antud teelõigul on 90 km/h, seega ületas lubatud kiirust mitte
vähem kui 22 km/h.
Sellega rikkus Andrei Larin Liiklusseaduse §15 lg.1 p.1 ja pani toime väärteo
Liiklusseaduse §227 lg.2 järgi.

Politsei- ja Piirivalveameti Ida Prefektuuri Jõhvi politseijaoskonna patrulli- ja
liiklusjärelevalvetalituse vanemliiklusametnik Hxxx Lxxx 30.09.2016 otsusega
väärteoasjas nr.2440,16,006487 määrati Andrei Larinile Liiklusseaduse §227 lg.2
alusel karistuseks rahatrahv 53 trahviühiku ulatuses, so. summas 212 € ja
Liiklusseaduse §227 lg.5 p.1 alusel lisakaristusena juhtimisõiguse äravõtmine tähtajaga
1 kuu.
Otsuse kohaselt on menetlusaluse isiku süü tõendatud, väärteomenetlust välistavad
asjaolud ja väärteomenetluse lõpetamise alused puuduvad. Kiiruse ületamine on alati
ohtlik, kuna sõidukiirus mõjutab nii liiklusõnnetusse sattumise tõenäosust kui ka selle
raskusastet. Oma tegevusega seadis menetlusalune isik ohtu nii enda kui ka teiste
liiklejate elu ja tervise. Sõidukiiruse valik on juhi teadlik otsus, mis ei sõltu teistest
liiklejatest. Menetlusalust isikut on juba varasemalt viiel korral karistatud väärtegude
toimepanemise eest, s.h. on teda karistatud kahel korral lubatud sõidukiiruse
ületamise eest. Varasemate õigusrikkumiste eest määratud rahatrahvid on küll tasutud,
kuid määratud karistused ei ole pannud teda seadusekuulekamalt käituma. Seega
nähtub, et üksnes rahatrahvi määramisega ei ole võimalik menetlusaluse isiku
käitumist õiguskuulekamaks muuta. Menetlusalune isik on vastulauses palunud
juhtimisõigust mitte ära võtta, kuna see on vajalik tööülesannete täitmiseks.
Arvestades asjaolu, et varasemad karistused ei ole avaldanud mõju, siis tuleb
lisakaristusena kohaldada ka juhtimisõiguse äravõtmist ja seda minimaalses ulatuses.
Otsuse kohaselt arvestas kohtuväline menetleja kergendava asjaoluna süü tunnistamist
ja kahetsust ning raskendavad asjaolud puudusid.

Politsei- ja Piirivalveameti Ida Prefektuuri Jõhvi politseijaoskonna patrulli- ja
liiklusjärelevalvetalituse liikluspolitseinik Exxx Bxxx 11.10.2016 määrusega rahuldati
Andrei Larini taotlus rahatrahvi tasumise ajatamiseks osaliselt ja lükati Andrei
Larinile väärteoasjas nr.2440,16,006487 määratud rahatrahvi 212 € täitmisele
pööramine edasi 20.10.2016 – 20.01.2017.

Andrei Larin esitas 14.10.2016 Viru Maakohtule kaebuse, milles palus kohtuvälise
menetleja otsus tühistada lisakaristuse kohaldamise osas.
Kaebuse kohaselt ei ole selle esitaja nõus lisakaristusega, sest ta töötab mäepäästjana
ning juhiluba on tal vajalik tööülesannete täitmiseks; ta elab talus ning tööle pääseb
ainult autoga; tal on puudega laps, kellega on vaja tihti käia arsti juures Tartus.
Menetlusalune isik ei soovinud osaleda kohtuistungil.


                                                                                        2
Politsei- ja Piirivalveameti Ida Prefektuur oma 14.11.2016 kirjalikus vastuses nr.3.1-
1.1/32305-5 on nõus asja lahendamisega kirjalikus menetluses ja palub jätta kaebus
rahuldamata.
Vastuse kohaselt on kohtuväline menetleja seisukohal, et menetlusaluse isiku süü
õigusrikkumise toimepanemises on tõendatud ning põhjendatud on karistuse suurus
nii põhikaristuse kui ka lisakaristuse osas. Teos puuduvad õigusvastasust välistavad
asjaolud ning isik on teo toimepanemises süüdi. Kohtuväline menetleja on oma
otsust põhjalikult ja detailselt põhistanud ning jääb otsuses kirjeldatud seisukohtade
ja põhistuse juurde. Kohtuväline menetleja juhib tähelepanu sellele, et kaebuses on
menetlusalune isik viidanud kolmele põhjendusele, miks tal on vaja juhtimisõigust,
kuid ei kohtueelses menetluses ega ka kaebusele ei ole lisatud ühtegi tõendit töö
iseloomu ja lapse puude kohta. Kohtuväline menetleja on juba karistusotsuse
koostamisel viidanud asjaoludele, millest lähtuvalt määrati menetlusalusele isikule
põhikaristus ja lisakaristus ning kohtuväline menetleja ei nõustu, et määratud karistus
oleks ebaproportsionaalselt suur. Kohtuväline menetleja on seisukohal, et kaebuses
toodud põhjendusi ei saa käsitleda erandlike asjaoludena. Ka mäepäästja ametikohal
töötamine ei saa olla menetluslause isiku suhtes lisakaristusena juhtimisõiguse
äravõtmist välistav asjaolu. Lisakaristusena kohaldatud juhtimisõiguse äravõtmine on
kohaldatud selgelt alla sanktsiooni keskmise määra.


Maakohtu otsuse põhjendused

Maakohus, tutvunud käesoleva väärteoasja materjalidega, leidis, et Andrei Larini
kaebus ei ole põhjendatud ja ei kuulu rahuldamisele.

Vastavalt Väärteomenetluse seadustiku §120 lg.1 võib maakohtunik kohtuistungit
korraldamata lahendada kirjalikus menetluses ja teha lahendi Väärteomenetluse
seadustiku §132 sätteid järgides, kui kohus on saatnud kaebuse koopia
kohtumenetluse teisele poolele ning selgitanud tema seisukoha kaebuse suhtes ning
kohtumenetluse pooled on kaebuses või selle vastuses teatanud, et nad ei soovi
kohtuistungist osa võtta.

Käesolevas asjas nähtub menetlusaluse isiku poolt maakohtule esitatud kaebusest, et
ta ei soovi osaleda kohtuistungil.

Politsei- ja Piirivalveameti Ida Prefektuuri 14.11.2016 kirjalikust vastusest nr.3.1-
1.1/32305-5 Viru Maakohtu 07.11.2016 päringule nr.4-16-7427 nähtub, et kohtuväline
menetleja on nõus väärteoasja läbivaatamisega kirjalikus menetluses.

Vastavalt Väärteomenetluse seadustiku §123 lg.2 arutab maakohus väärteoasja täies
ulatuses, sõltumata esitatud kaebuse piiridest, kontrollides kohtuvälise menetleja otsuse
tegemise aluseks olnud faktilisi ja õiguslikke asjaolusid.

Väärteomenetluse seadustiku §133 on sätestatud kaebuse lahendamisel otsustatavad
küsimused.

Käesoleva väärteoasja materjalidest nähtub, et menetlusalusele isikule on karistus
määratud Liiklusseaduse §227 lg.2 järgi.



                                                                                       3
Liiklusseaduse 227 lg.2 näeb ette vastutuse mootorsõidukijuhi poolt lubatud suurima
sõidukiiruse ületamise eest 21 – 40 kilomeetrit tunnis.

Seega on vaja antud väärteoasjas tuvastada, kas menetlusalune               isik    rikkus
Liiklusseadust ja ületas suurimat lubatud sõidukiirust ning kui palju.

Nagu nähtub 05.09.2016 koostatud väärteoprotokollist nr.20160905112303 ja
vaidlustatavast 30.09.2016 otsusest väärteoasjas nr.2440,16,006487, on menetlusalune
isik rikkunud Liiklusseaduse §15 lg.1 p.1.

Liiklusseaduse §15 lg.1 p.1 sätestab, et suurim lubatud sõidukiirus on asulavälisel teel
90 kilomeetrit tunnis.

Nii oma esialgsetes ütlustes kui ka maakohtule esitatud kaebuses                   ei   ole
menetlusalune isik lubatud suurima sõidukiiruse ületamist vaidlustanud.

Menetlusaluse isiku poolt juhitud sõiduki kiirus oli mõõdetud kiirusmõõturiga Stalker
DSR 2X nr.DP021150. Seadme korrasolekut testiti 05.09.2016 kell 06.10, seade oli
töökorras.

Vastavalt 05.09.2016 koostatud Kiirusmõõturi kasutamise protokollile mõõdeti
menetlusaluse isiku poolt juhitud sõiduki kiirust asulavälisel hea nähtavusega valgel
sademeteta ajal kuiva kattega kahesuunalisel kahe sõidureaga teel. Patrullauto liikus
xxx-sel kilomeetril 1-sel sõidurajal kiirusega 86 km/h. Kiirust mõõdeti statsionaarselt
paigaldatud seadmega. Sõiduki sõidukiiruse mõõtmiseks valiti järgmine mõõterežiim:
kiirema objekti jälgimine, vastutuleva objekti kiiruse mõõtmine liikuvast sõidukist.
Mõõdetav mootorsõiduk liikus vastassuunalisel teisel sõidurajal ja lähenes
patrullautole, liikus mitu sõidukit. Kiirus mõõdeti sirgel teelõigul, segavaid asjaolusid
ei täheldatud. Seadme helisignaal oli radarmõõturil ühtlane. Kiirusmõõturi lugem oli
120 km/h, laiendmääramatus +/- 8 km/h, lõplik mõõtetulemus 112 km/h. Suurima
lubatud sõidukiirus oli 90 km/h. Juhile näidati seadmel lukustatud näitu.

Nimetatud Kiirusmõõturi kasutamise protokollile on menetlusalune isik omakäeliselt
märkinud ja allkirjaga kinnitanud, et radari näidu ja protokolliga on teda tutvustatud.

Maakohus peab eelnimetatud Kiirusmõõturi kasutamise protokolli usaldusväärseks
tõendiks käesolevas väärteoasjas menetlusaluse isiku juhitud sõiduki kiiruse
mõõtmisel. Kiirus on     mõõdetud ja fikseeritud vastavalt ettenähtud nõuetele.
Kiirusmõõturi kasutamise tulemused kiiruse ületamise osas on kooskõlas
menetlusaluse isiku enda ütlustega.

Eeltoodu alusel ja hinnates maakohtus uuritud tõendeid kogumis leiab maakohus, et
menetlusalust isikut oli põhjendatult karistatud Liiklusseaduse §227 lg.2 järgi, kuna ta
rikkus Liiklusseaduse §15 lg.1 p.1 nõudeid. Maakohus nõustub kohtuvälise menetleja
otsuses toodud seisukohtadega ja leiab, et kuna antud väärteoasjas on usaldusväärselt
kohtu poolt uuritud tõenditega tõendamist leidnud, et menetlusalune isik ületas
asulavälisel teel kiirust mitte vähem kui 22 km/h, siis kohtuvälise menetleja otsuse
tühistamiseks selles osas alust ei ole. Maakohus leiab, et süüteokoosseis käesolevas
väärteoasjas on täidetud, et väärtegu on menetlusaluse isiku poolt toime pandud ja ta
on süüdi. Menetlusaluse isiku tegu on õigesti kvalifitseeritud. Süüd välistavad


                                                                                         4
asjaolud käesolevas väärteoasjas puuduvad. Maakohus ei pea vajalikuks siinkohal
kohtuvälise menetleja otsuses toodud põhjendusi korrata.

Ülaltoodu alusel tuleb kohtuvälise menetleja otsus rahatrahvi määramise osas jätta
muutmata.

Vastavalt    Väärteomenetluse    seadustiku   §2   kohaldatakse    väärteomenetluses
kriminaalmenetluse sätteid, kui Väärteomenetluse seadustikus ei ole sätestatud teisiti
ja arvestades väärteomenetluse erisusi.

Vastavalt Karistusseadustiku §56 lg.1 on karistamise aluseks isiku süü. Karistuse
mõistmisel kohtu poolt või määramisel kohtuvälise menetleja poolt arvestatakse
kergendavaid ja raskendavaid asjaolusid, võimalust mõjutada süüdlast edaspidi
hoiduma süütegude toimepanemisest ja õiguskorra kaitsmise huvisid.

Liiklusseaduse §227 lg.2 näeb karistusena ette rahatrahvi kuni 100 trahviühikut või
sõiduki juhtimisõiguse äravõtmise kuni kuue kuuni.

Käesolevas väärteoasjas on kohtuvälise menetleja poolt määratud menetlusalusele
isikule karistuseks rahatrahv 53 trahviühiku ulatuses. Otsuse kohaselt on kergendava
asjaoluna arvestatud süü tunnistamist ja kahetsust, raskendavad asjaolud puudusid.

Seega on          kohtuvälise menetleja poolt käesolevas väärteoasjas määratud
menetlusalusele isikule rahatrahv keskmises määras. Arvestades asjaolu, et
väärteomenetlusega on kindlaks tehtud menetlusaluse isiku süü Liiklusseaduse §227
lg.2 järgi, leiab maakohus, et käesolevas väärteoasjas on kohtuväline menetleja
karistuse määramisel õigesti hinnanud, et Karistusseadustiku §56 ettenähtud eesmärki
– mõjutada süüdlast edaspidi hoiduma süütegude toimepanemisest – on võimalik
saavutada just antud asjas määratud karistuse suurusega. Nagu nähtub Karistusregistri
väljavõttest, oli menetlusalusel isikul kohtuvälise menetleja poolt otsuse tegemise ajal
5 kehtivat väärteokaristust, kusjuures 2 neist on samuti suurima lubatud sõidukiiruse
ületamise eest. Karistuseks on menetlusalusele isikule varasemalt määratud rahatrahve
erinevates suurustes, ühel korral ka suuremana kui käesolevas väärteoasjas.

Eeltoodust     nähtub, et    tegelikkuses on      käesolevas väärteoasjas määratud
menetlusalusele isikule rahatrahv väiksemas suuruses kui on olnud üks varasematest.
Kohtupraktikas ei ole see tavaline, kuid maakohus nõustub käesolevas väärteoasjas
kohtuvälise menetleja esindaja otsustusega ja märgib, et arvestada tuleb ka
lisakaristuse kohaldamise võimalust. Samuti nähtub menetlusaluse isiku reaalsest
käitumisest, et rahatrahvi suurus ei avalda talle piisavat mõju, ta juhib mootorsõidukit
ja paneb jätkuvalt toime väärtegusid.

Ülaltoodu alusel tuleb kohtuvälise menetleja otsus rahatrahvi suuruse osas jätta
muutmata.

Liiklusseaduse §227 lg.5 p.1 näeb ette võimaluse kohaldada lisakaristusena sõiduki
juhtimisõiguse äravõtmist sama paragrahvi lõikes 2 sätestatud süüteo eest ühest kuust
kuni kolme kuuni.




                                                                                      5
Käesolevas väärteoasjas on kohtuväline menetleja nimetatud õigust kasutanud ja
määranud menetlusalusele isikule lisakaristusena juhtimisõiguse äravõtmise tähtajaga
1 kuu.

Maakohus leiab, et lisakaristuse kohaldamine antud väärteoasjas on põhjendatud.
Maakohus arvestab siinjuures nii varasemate väärtegude toimepanemist kui ka seda,
et varaemalt on menetlusalune isik toime pannud kaks samaliigilist väärtegu.

Karistusregistri väljavõtte kohaselt on menetlusalusele isikule varasemalt määratud
väärtegude eest karistuseks rahatrahvid, lisakaristust ei ole tema suhtes varem
kohaldatud. Karistusregistri väljavõtte kohaselt on menetlusalune isik kõik talle
määratud rahatrahvid ära tasunud.

Eeltoodu näol on menetlusaluse isiku näol tegemist isikuga, kellele ei avalda mingit
karistuslikku mõju vaid rahatrahvi määramine. Tasudes rahatrahvi ära, tunneb
menetlusalune isik ennast karistamatult. Maakohus nõustub kohtuvälise menetleja
seisukohaga, et eeltoodu alusel ei ole vaid põhikaristuse määramine piisav meede,
vältimaks uute süütegude toimepanemist menetlusaluse isiku poolt. Lisakaristus on
antud menetlusaluse isiku puhul vajalik selleks, et tagada tema ajutine
mitteosalemine liikluses. Maakohus leiab, et menetlusaluse isiku puhul, kes paneb
järjekindlalt toime väärtegusid, s.h. korduvalt ületab suurimat lubatud sõidukiirust, on
igati põhjendatud lisakaristuse kohaldamine. Maakohus leiab, et kohtuvälise menetleja
poolt kohaldatud lisakaristuse määr ei võimalda menetlusalust isikut liiklusesse ja
võimaldab menetlusalusel isikul endal teha endale selgeks või korrata
Liiklusseaduses sätestatud reeglid.

Lisakaristuse kohaldamise aluste osas peab maakohus oluliseks märkida ka seda, et
lubatud suurima sõidukiiruse ületamisega seab juht igal juhul reaalsesse ohtu nii
enda kui teiste liiklejate elu, tervise ja vara. Suurima lubatud sõidukiiruse ületamine
on taunitav, lubamatu ja ohtlik igal juhul, rääkimata käesolevas väärteoasjas
fikseeritud ületamisest 22 km/h.

Ülaltoodu alusel on lisakaristuse kohaldamine põhjendatud. Maakohus leiab, et
põhjendatud on ka lisakaristuse kohaldamise tähtaeg. Arvestades asjaolu, et
menetlusalune isik on korduvalt väärteokorras karistatud, osaliselt ka samaliigiliste
väärtegude toimepanemise eest, samas ka menetlusaluse isiku poolt väärteo
toimepanemise tunnistamist ja kahetsust, siis maakohus leiab, et kohtuvälise menetleja
poolt kohaldatud tähtaeg miinimummääras on igati põhjendatud.

Ülaltoodu alusel tuleb kohtuvälise menetleja otsus lisakaristuse kohaldamise osas
jätta muutmata.

Maakohus nõustub kaebuses viidatud seisukohaga, et juhtimisõiguse äravõtmisel võib
menetlusalune isik kaotada töö, kuid töökoha kaotamise võimalus ei saa iseenesest
olla mootorsõiduki juhtimise õiguse äravõtmist välistavaks asjaoluks. Vastavalt
Karistusseadustiku §50 lg.2 ei või mootorsõiduki juhtimise õigust ära võtta üksnes
isikult, kes kasutab seda sõidukit liikumispuude tõttu (vt. ka Riigikohtu
kriminaalkolleegiumi 30.04.2010 lahend kohtuasjas nr.3-1-1-26-10). Maakohus on
seisukohal, et pannes teadlikult ja tahtlikult toime väärteo, peab menetlusalune isik
arvestama kõigi võimalike negatiivsete tagajärgede ja piirangutega.


                                                                                      6
Lisaks eeltoodule nõustub maakohus kohtuvälise menetleja kirjalikus vastuses
tooduga selles osas, et kaebuses nimetatud asjaolusid on osaliselt juba kohtuvälise
menetleja otsuse tegemisel hinnatud ning osade kaebuse väidete kohta ei ole
menetlusalune isik esitanud ühtegi sellist tõendit, mida maakohus saaks hinnata
erandliku asjaoluna käesolevas väärteoasjas.




(allkirjastatud digitaalselt)
Anne PALMISTE
kohtunik




                                                                                 7

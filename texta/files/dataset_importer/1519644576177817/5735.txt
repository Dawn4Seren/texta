                              KOHTUOTSUS
                                   EESTI VABARIIGI NIMEL

 Kohus                              Tallinna Halduskohus

 Kohtukoosseis                      Kohtunik Elle Kask

 Otsuse kuulutamise aeg ja koht     04.10.2016, Tallinn

 Haldusasja number                  3-16-983

 Haldusasi                          M.L.i kaebus Politsei- ja Piirivalveameti peadirektori
                                    29.04.2016 käskkirja nr 1.3-3/29d „Teenistusest kõrvaldamine
                                    distsiplinaarasja menetlemise ajaks“ tühistamiseks.
 Menetlusvorm                       Kirjalik menetlus

 Menetlusosalised                   Kaebuse esitaja: M.L.,
                                    Lepingulised esindajad: vandeadvokaadid Vahur Kivistik ja
                                    Janar Urres;
                                    Vastustaja: Politsei- ja Piirivalveamet,
                                    Volitatud esindajad Tiina Prunn, Veronika Isberg, Sandra
                                    Raudsepp.

                                    1. Jätta M.L.i kaebus rahuldamata.
 Resolutsioon
                                    2. Menetluskulud jäävad poolte endi kanda.


 Edasikaebamise kord                Kohtuotsuse peale võib 30 päeva jooksul selle avalikult
                                    teatavaks tegemisest arvates esitada apellatsioonkaebuse
                                    vahetult Tallinna Ringkonnakohtule (HKMS § 180 lg 1, § 181
                                    lg 1, § 182 lg 1). Samaks kuupäevaks tuleb apellatsioonkaebus
                                    esitada ka juhul, kui selle koostamiseks vajatakse menetlusabi.
                                    Menetlusabi taotluse ja apellatsioonkaebuse võimalike
                                    puuduste kõrvaldamise lahendab ringkonnakohus. Kui apellant
                                    ei taotle apellatsioonkaebuse lahendamist kohtuistungil,
                                    eeldatakse, et ta on nõus asja lahendamisega kirjalikus
                                    menetluses (HKMS § 182 lg 1 p 9).


ASJAOLUD JA MENETLUSE KÄIK

Politsei- ja Piirivalveameti (PPA) peadirektori 21.04.2016 käskkirjaga nr 27d algatati M.L.i suhtes
distsiplinaarmenetlus seoses asjaoluga, et PPA Põhja prefektuuri Lääne-Harju politseijaoskonna
patrullitalituse patrullpolitseinik M.L. võib olla teenistuskohustuste täitmisel 2015 ja 2016 aastal,
esialgsetel andmetel vähemalt 21.-22.02.2016, 06.03.2016, 07.03.2016, 08.-09.03.2016 09.-
10.03.2016 töövahetustes, käitunud kindla elukohata ja sotsiaalselt kindlustamata isikutega (n-ö
kodutute või asotsiaalsete eluviisidega inimeste) inimväärikust alandaval ja lubamatul viisil: kasutanud
väljakutset või juhtumit lahendades ülemäärast füüsilist jõudu ja/või avaldanud sellekohast soovi;
valanud neile või nende riietuse peale mistahes vedelikku, võtnud neilt ära kaasasolnud raha ja/või
avaldanud sellekohast soovi. M.L.i kahtlustatakse Politsei ja piirvalveseaduse (PPVS) § 86 p-des 1 ja
3 sätestatud distsiplinaarsüütegude - teenistuskohustuste süüline täitmata jätmine, mittenõuetekohane
täitmine ja vääritu tegu, s.o teenistuses toime pandud süüline tegu, mis on vastuolus ametnikule
esitatavate eetiliste nõuetega, toimepanemises.
27.04.2016 koostas M.L. distsiplinaarmenetluses oma vastuväited. 29.04.2016 PPA peadirektori
29.04.2016 käskkirjaga nr 1.3-3/29d kõrvaldati vaneminspektor M.L. alates 01.05.2016
distsiplinaarmenetluse ajaks teenistusest.
20.05.2016 esitas M.L. Tallinna Halduskohtule kaebuse Politsei- ja Piirivalveameti peadirektori
29.04.2016 käskkirja nr 1.3-3/29d tühistamiseks. Koos kaebusega esitas M.L. ka esialgse õiguskaitse
taotluse vaidlustatud käskkirja täitmise peatamiseks.
25.05.2016 kohtumäärusega jättis Tallinna Halduskohus M.L.i esialgse õiguskaitse taotluse
rahuldamata.


MENETLUSOSALISTE SEISUKOHAD

Kaebuse esitaja:
Avaliku teenistuse seadus (ATS) § 78 lg 1 kohaselt distsiplinaarkaristuse määramise õigust omaval
isikul on õigus kõrvaldada ametnik teenistusest distsiplinaarmenetluse ajaks, kui distsiplinaarsüütegu
esialgselt hinnates võib eeldada, et distsiplinaarmenetluse tulemusel määratakse ametnikule
karistusena teenistusest vabastamine. ATS § 75 lg 4 kohaselt distsiplinaarsüüteo eest võib teenistusest
vabastada juhul, kui rikkumine on oluline. Haldusmenetluse seaduse (HMS) § 4 lg 1 sätestab, et
kaalutlusõigus (diskretsioon) on haldusorganile seadusega antud volitus kaaluda otsustuse tegemist
või valida erinevate otsustuste vahel. HMS § 4 lg 2 kohaselt kaalutlusõigust tuleb teostada kooskõlas
volituse piiride, kaalutlusõiguse eesmärgi ning õiguse üldpõhimõtetega, arvestades olulisi asjaolusid
ning kaaludes põhjendatud huve.
Esmalt selgitab kaebaja, et ei ole distsiplinaarrikkumist toime pannud ning ei nõustu esitatud
distsiplinaarsüüdistusega.
ATS § 78 lg 1 kohaselt on distsiplinaarmenetluse ajaks isiku ametist kõrvaldamise eelduseks prognoos,
et distsiplinaarmenetluse tulemusel määratakse ametnikule karistusena teenistusest vabastamine.
Viimatinimetatu on kõigist võimalikest distsiplinaarkaristustest (PPVS § 88) kõige karmim. ATS § 75
lg 4 kohaselt distsiplinaarsüüteo eest võib teenistusest vabastada juhul, kui rikkumine on oluline.
29.04.2016 käskkirjast ei nähtu, kas peadirektor peab uuritavat rikkumist ATS § 75 lg 4 mõttes
oluliseks. Sellist analüüsi vaidlustatud käskkirjast ei selgu. Seega ei ole käskkirjas välja selgitatud
ametist kõrvaldamise vältimatu eeldus, s.o kas potentsiaalse karistusena on üldse võimalik ja seaduslik
teenistusest vabastamist kohaldada.
Käskkirjast nähtuvalt prognoosib (on veendumusel) peadirektor kaebaja politseiteenistusest
vabastamist põhjusel, et kahtluse all olev käitumine ei saaks mistahes kujul korduda. Käskkirjast
puudub analüüs, kas eelkirjeldatud eesmärki oleks võimalik tagada ka kergemaliigilise
distsiplinaarkaristusega. Kaebaja hinnangul on see võimalik. Ilma eelkirjeldatud analüüsita on
käskkirja esialgne hinnang, et distsiplinaarmenetluse tulemusel määratakse ametnikule karistusena
teenistusest vabastamine, selgelt puudulik. Järelikult ei ole läbi viidud asjakohast esialgset hinnangut,
milline peaks olema eeldatav kaebajale määratav karistus. Isegi, kui oletada, et esialgselt hinnates on
põhjendatud eeldada (millega kaebaja ei nõustu), et distsiplinaarmenetluse tulemusel määratakse


                                                   2
ametnikule karistusena teenistusest vabastamine, ei ole peadirektor täitnud ATS § 78 lg-st 1 tulenevat
kaalumise nõuet. Nimelt sätte kohaselt on karistuse määramise õigust omaval isikul õigus kõrvaldada
ametnik teenistusest. Eelnev viitab üheselt, et tegemist on peadirektori kaalutlusotsusega. Käskkirjast
ei nähtu, et oleks kaalutud teenistussuhte peatamisega seonduvaid põhjendatud huve. Kaebaja on oma
27.04.2016 vastuväites märkinud, et on politseiametnik, kes tõeliselt armastab oma tööd ning teeb seda
hingega, püüdes olla võimalikult korrektne ja kohusetundlik. Teenistusest kõrvaldamisega piiratakse
kaebaja õigust vabale eneseteostusele ning võimalust vabalt valida tegevusala, elukutset ja töökohta
(PS § 19 ja 29). Kaebaja hinnangul tagab temapoolset korrektset ja väärikat töökohustuste täitmist
distsiplinaarmenetluse ajal see, et alates 18.03.2016 on ta rinnakaamera testkasutaja, mis tähendab, et
ta kasutab kaamerat väljakutsete lahendamise ajal ning kogu tema tegevus jäädvustatakse nii pildis kui
ka helis. Kaebaja hinnangul ei ole eluliselt reaalne, et rinnakaamerat kasutades jätaks ta
teenistuskohustusi süüliselt täitmata, täidaks neid mittenõuetekohaselt või käituks vääritult. Samuti on
PPA-l võimalik valida kaebaja tööpaariliseks kõrgema astmega ametnik, kes saab paremini jälgida ja
kontrollida kaebaja käitumist ja tegutsemist tööpostil sh vajadusel teha märkusi. Kaebajaga sellisest
võimalusest distsiplinaarmenetluse algstaadiumis ka räägiti. Nimelt alates 16.04.2016 töötas kaebaja
ühes patrulltoimkonnas koos välijuhiga, kes jälgis tema tegevust väljakutsete lahendamisel ning
muude tööülesannete täitmisel. Pretensioone välijuht kaebajale ei esitanud. Kaebaja eeldas, et jätkabki
oma tööd distsiplinaarmenetluse ajal patrulltoimkonnas koos välijuhiga, kuid kaebajale teadmata
põhjustel otsustati tema teenistusest kõrvaldamise kasuks. Asjakohane on seegi, et kaebaja töötab
politseiametnikuna 2014. aastast ning senini ei ole tal olnud tööalaseid probleeme ega
distsiplinaarkaristusi. Kaebaja hinnangul ei ole vajalik ega proportsionaalne tema teenistusest
kõrvaldamine ning sellekohaste kaalutluste puudumise tõttu on käskkiri oluliste
diskretsioonivigadega. Riigikohus on juba oma 14.10.2003 otsuses nr 3-3-1-54-03 märkinud, et
iseäranis on diskretsiooniveaga tegu juhtudel, kui haldusorgan on lähtunud lubamatutest kaalutlustest
või jätnud mõne olulise aspekti tähelepanuta. Kaebaja hinnangul on mõistlik, mõlema poole huvisid
arvestav ja tasakaalustav kaebaja jätkamine politseiametnikuna distsiplinaarmenetluse läbiviimise ajal.
Kokkuvõtvalt leiab kaebaja, et ATS § 78 lg-st 1 tulenevalt kohustunuks peadirektor hindama
distsiplinaarsüüte asjaolusid ja selgitama esmalt välja a) kas sellise teo eest on üldse võimalik (kohane)
karistusena teenistusest vabastamist kohaldada; b) kas ja millistel põhjustel tuleb eeldatavasti
kohaldada rikkumise tuvastamise järgselt distsiplinaarkaristusena just teenistusest vabastamist.
Käskkirjas ei ole kumbagi nimetatud nõuetest täidetud. Järgnevalt kohustunuks peadirektor kaaluma,
kas vaatamata eelnevale on menetluse ajaks ametist kõrvaldamine vajalik. Selliseid kaalutlusi
käskkirjast ei nähtu. Eelnevast järeldub, et käskkiri on motiveerimata ja oluliste kaalutlusvigadega,
mis tingib kaebaja hinnangul käskkirja tühistamise.



Vastustaja:
Vastustaja on seisukohal, et kaebus on põhjendamatu. Teenistusest kõrvaldamise käskkirjas on
märgitud käskkirja andmise faktiline ja õiguslik alus. Käskkirjas on selgitatud toimepandud rikkumise
olemust ja selle tõsidust ning rikkumise tagajärjel määratava karistuse võimalikkust. Vastustaja luges
teenistusest kõrvaldamise käskkirjas kirjeldatud kaebaja tegevused, mille osas esitati kaebajale
distsiplinaarmenetluses kahtlustus, olulisteks rikkumisteks, mis tõenäoliselt võivad endaga kaasa tuua
distsiplinaarkorras teenistusest vabastamise. Seega oli täidetud ATS § 78 lg 1 sätestatud eeldus
ametniku teenistusest kõrvaldamise otsustamiseks. Kui ATS § 78 lg-s 1 sätestatud eeldus on täidetud,
ei näe nimetatud norm ette kohustuslikke lisakaalutlusi ning nende kajastamist teenistusest
kõrvaldamise käskkirjas. Ka läbiviidava distsiplinaarmenetluse käigus kogutud tõendid ei anna
käesoleval hetkel alust arvata, et kaebaja teenistusest kõrvaldamise põhjused oleksid ära langenud.
Vastustaja on seisukohal, et teenistuse kõrvaldamise käskkirjas on täidetud kõik nii ATS-st kui ka
HMS-st tulenevad nõuded.


                                                    3
Teenistusest kõrvaldamist kaaluma asudes ei pea distsiplinaarsüüteo toimepanemine olema tõendatud.
Teenistusest kõrvaldamisega ei ole otsustatud kaebaja süüküsimust, piisab sellest, kui pädeval isikul
on teada olulised faktilised asjaolud toimunu kohta ning tema hinnangul toob sellise teo
toimepanemine karistusena kaasa teenistusest vabastamise. Igati põhjendatud on politseiametniku
teenistusest kõrvaldamine, kui tema suhtes on algatatud distsiplinaarmenetlus ning teda on põhjust
kahtlustada tegevuses, mis näitab üles lugupidamatust abitus seisundis inimeste vastu, mis viitab
moraalitusele ja vägivaldsusele. Selle kinnituseks on vastustaja esitanud viidatud kriminaalasjas
politseiametnike A.Tenitskaja 29.03.2016, K.Raamat’u 01.04.2016 koostatud tunnistaja ülekuulamise
protokollid. Taoline käitumine on politseiametniku puhul absoluutselt välistatud. Antud situatsioonis
oli vastustaja kohustatud tagama uute süütegude toimepanemise ärahoidmise. Seega ei saa kaebaja
suhtes pidada kohaldatavaid meetmeid ebamõistlikult koormavaks või kaebaja õigusi oluliselt
rikkuvaks. Teenistusest kõrvaldamise käskkirjast nähtub uuritava rikkumise olulisus ATS § 75 lg 4
mõttes ja põhjendatud hinnang kaebaja rikkumiste kohta, mida distsiplinaarsüüteona esialgselt
hinnates võib eeldada, et distsiplinaarmenetluse tulemusel määratakse kaebajale karistusena
teenistusest vabastamine. Distsiplinaarmenetluses on vaadeldavaks perioodiks 2015 ja 2016, seejuures
on teenistusest kõrvaldamise käskkirjas märgitud konkreetsetel kuupäevadel toimunud töövahetused,
millal vähemalt võib olla toimunud kaebaja poolt toime pandud käskkirjas kirjeldatud rikkumised.
Vastustaja rõhutab, et distsiplinaarmenetluse aluseks ei ole olnud üks tegu, vaid mitmel korral toime
pandud teod. Teenistuskohustuste rikkumise olulisuse mõiste avatakse ATS § 75 lg 5 ametniku vastu
usalduse kaotuse kaudu. Teenistusest kõrvaldamise käskkirjas on selgelt ja arusaadavalt kirjeldatud
kaebaja tegevuste kui politseiametnikule täiesti kohatute ja lubamatute tegevuste tõsidus, mille tõttu
on kaebaja kaotanud PPA usalduse enda vastu. Teenistuskohustuste rikkumise olulisus väljendub ka
selles, et rikkumise laadist tulenevalt võib arvata, et kaebaja ei suuda ka edaspidi tagada
teenistuskohustuste nõuetekohast täitmist. Ametniku teenistusest kõrvaldamise eesmärgiks on
maandada asutuse ülesannete nõuetekohast täitmist ohustavad riskid, mitte uurida distsiplinaarsüüteo
asjaolusid, ametniku võimaliku süü suurust ja karistuse proportsionaalsust. Seega ei saa teenistusest
kõrvaldamist pidada isiku eneseteostuse õiguse piiramiseks ega tegevusala, elukutse ja töökoha vabalt
valimise õiguse piiramiseks, vaid preventiivseks meetmeks, millega seoses isikul saamata jäänud tulu
hiljem teenistusest kõrvaldamise aluse äralangemisel kompenseeritakse.
ATS eelnõu seletuskiri ja ATS käsiraamat selgitavad teenistusest kõrvaldamise kohta, et vajadus
keelata ametnikul teenistusülesandeid täita tuleb eelkõige kõne alla, kui on võimalik prognoosida, et
distsiplinaarkaristusena määratakse teenistusest vabastamine. Seega on seaduse kohaselt
distsiplinaarkaristuse määramise õigust omaval isikul õigus kõrvaldada ametnik ametist
distsiplinaarmenetluse ajaks, kui süütegu algselt hinnates võib järeldada, et distsiplinaarmenetluse
läbiviimise tulemusel määratakse ametnikule distsiplinaarkaristusena teenistusest vabastamine. Seega
asutuse juht peab teenistusest kõrvaldamise otsust tehes kaaluma seda, kas olemasolevad tõendid on
sedavõrd kaalukad, et suure tõenäosusega võib juba juurdluse alguses pidada põhjendatuks isiku
teenistusest vabastamist, muid kaalutlusi ükski õigusakt ette ei näe. Antud juhul on teenistusest
kõrvaldamise käskkirjas üheselt arusaadav peadirektori põhjendus, miks ta kaebaja tegu peab sedavõrd
raskeks. Kaalutlusnõue on täidetud.
Haldusasjas nr 3-14-437 Tallinna Ringkonnakohtu 15.05.2015 kohtuotsuse punkti 11 kohaselt annab
ATS § 78 lg 1 haldusorganile kaalutlusõiguse, kas kõrvaldada ametnik distsiplinaarmenetluse ajaks
teenistusest või mitte. Ei ole nõutav ega eeldatav, et haldusorgan peaks distsiplinaarmenetluse
algstaadiumis täpselt hindama, kas ametnikule etteheidetav õigusvastane tegu pandi toime ja kui suur
on isiku süü. Piisab, kui ametiasutuse käsutuses on piisavalt andmeid, et toime võib olla pandud oluline
rikkumine ja asutuse praktikale tuginevalt võib sellelaadne distsiplinaarsüütegu, kui selle süüline
toimepanemine tõendamist leiab, tuua kaasa distsiplinaarkaristusena teenistusest vabastamise.
Kokkuvõtvalt on vastustaja seisukohal, et PPA peadirektori 29.04.2016 käskkiri nr 29d „Teenistusest
kõrvaldamine distsiplinaarasja menetlemise ajaks“ on õiguspärane, põhjendatud ja proportsionaalne.



                                                   4
KOHTU PÕHJENDUSED

Kohus, tutvunud kaebusega ja vastustaja kirjaliku seletusega, hinnanud käesolevas haldusasjas esitatud
tõendeid kogumis ja vastastikuses seoses, leiab, et kaebus ei ole põhjendatud ning tuleb jätta
rahuldamata.

Käesolevas haldusasjas pooled vaidlevad selle üle, kas Politsei-ja Piirivalveameti Põhja prefektuuri
Lääne-Harju politseijaoskonna patrulltalituse patrullpolitseinik M.L.i teenistusest kõrvaldamine
distsiplinaarasja menetlemise ajaks on õiguspärane või mitte.

Politsei- ja Piirivalveameti (PPA) peadirektori 21.04.2016 käskkirjaga nr 27d algatati M.L.i suhtes
distsiplinaarmenetlus. PPA peadirektori 29.04.2016 käskkirjaga nr 1.3-3/29d kõrvaldati PPA Põhja
prefektuuri Lääne-Harju politsejaoskonna patrulltalituse patrullpolitseinik, vaneminspektor M.L.
alates 01.05.2016 distsiplinaarmenetluse ajaks teenistusest, makstes teenistusest kõrvaldatud
ametnikule ühes kuus 60% ametniku keskmisest palgast, kuid mitte vähem kui Töölepingu seaduse §
29 lg-s 5 kehtestatud töötasu alammäär.

Avaliku teenistuse seaduse (ATS) §-s 78 on sätestatud teenistusest kõrvaldamine distsiplinaarasja
menetluse ajaks, mille lg 1 kohaselt distsiplinaarkaristuse määramise õigust omaval isikul on õigus
kõrvaldada ametnik teenistusest distsiplinaarmenetluse ajaks, kui distsiplinaarsüütegu esialgselt
hinnates võib eeldada, et distsiplinaarmenetluse tulemusel määratakse ametnikule karistusena
teenistusest vabastamine.
ATS § 78 lg 2 nõuab teenistusest kõrvaldamise vormistamist haldusaktiga. Sama paragrahvi lg 3 näeb
ette, et ajal, kui ametnik on käesoleva paragrahvi lõike 1 alusel teenistusest kõrvaldatud, makstakse
talle ühes kuus 60 protsenti tema keskmisest palgast, kuid mitte vähem kui töölepingu seaduse § 29
lõike 5 alusel kehtestatud töötasu alammäär.

Kohus nõustub kaebajaga, et teenistusest kõrvaldamine distsiplinaarasja menetluse ajaks on PPA
peadirektori diskretsiooniotsus. Vastavalt ATS § 78 lg-le 2 ametniku teenistusest kõrvaldamine
vormistatakse haldusaktina. Haldusmenetluse seadus (HMS) § 54 sätestab, et haldusakt on
õiguspärane, kui ta on antud pädeva haldusorgani poolt andmise hetkel kehtiva õiguse alusel ja sellega
kooskõlas, proportsionaalne, kaalutlusvigadeta ning vastab vorminõuetele. Haldusakti põhjendamise
nõue on sätestatud HMS §-s 56, mille lg 2 ütleb, et haldusakti põhjenduses tuleb märkida haldusakti
andmise faktiline ja õiguslik alus ning lg 3 kohaselt kaalutlusõiguse alusel antud haldusakti
põhjenduses tuleb märkida kaalutlused, millest haldusorgan on haldusakti andmisel lähtunud.

Kaebaja pool väidab, et PPA peadirektor ei ole täitnud ATS § 78 lg-st 1 tulenevat kaalumise nõuet,
käskkirjast ei nähtu, et oleks kaalutud teenistussuhte peatamisega seonduvaid põhjendatud huve.
Kaebaja hinnangul ei ole vajalik ega proportsionaalne tema teenistusest kõrvaldamine ning
sellekohaste kaalutluste puudumise tõttu on käskkiri oluliste diskretsioonivigadega. Kohus ei nõustu
kaebaja poolt väidetuga. Kaevatavas käskkirjas on toodud haldusakti andmise faktiline ja õiguslik
alus ning kaalutlused, millest haldusorgan on haldusakti andmisel lähtunud. Kohus nõustub
vastustajaga, et käskkirjas on selgitatud toimepandud rikkumise olemust ja selle tõsidust ning
rikkumise tagajärjel määratava karistuse võimalikkust. Vastustaja luges teenistusest kõrvaldamise
käskkirjas kirjeldatud kaebaja tegevused, mille osas esitati kaebajale distsiplinaarmenetluses
kahtlustus, olulisteks rikkumisteks, mis tõenäoliselt võivad endaga kaasa tuua distsiplinaarkorras
teenistusest vabastamise, seega oli täidetud ATS § 78 lg 1 sätestatud eeldus ametniku teenistusest
kõrvaldamise otsustamiseks ning kui ATS § 78 lg-s 1 sätestatud eeldus on täidetud, ei näe nimetatud
norm ette kohustuslikke lisakaalutlusi ning nende kajastamist teenistusest kõrvaldamise käskkirjas.



                                                  5
Vastustaja kinnitusel läbiviidava distsiplinaarmenetluse käigus kogutud tõendid ei anna käesoleval
hetkel alust arvata, et kaebaja teenistusest kõrvaldamise põhjused oleksid ära langenud.

Kohus märgib, et teenistusest kõrvaldamist kaaludes ei pea distsiplinaarsüüteo toimepanemine olema
tõendatud. Teenistusest kõrvaldamisega ei otsustata isiku süüküsimust, piisab vaid sellest, kui
tööandjal on teada olulised faktilised asjaolud toimunu kohta ning pädeva isiku poolt hinnatuna võib
sellise teo toimepanemine karistusena kaasa tuua teenistusest vabastamise. Kohus nõustub
vastustajaga, et põhjendatud on politseiametniku teenistusest kõrvaldamine, kui tema suhtes on
algatatud distsiplinaarmenetlus ning teda on põhjust kahtlustada tegevuses, mis näitab üles
lugupidamatust abitus seisundis inimeste vastu, mis viitab moraalitusele ja vägivaldsusele.

ATS § 75 lg 4 ütleb, et distsiplinaarsüüteo eest võib teenistusest vabastada juhul, kui rikkumine on
oluline ning lg 5 täpsustab, et teenistuskohustuste rikkumine on oluline, kui see toob endaga kaasa
usalduse kaotuse ametniku vastu põhjusel, et rikkumise laadist tulenevalt võib arvata, et ametnik ei
suuda ka edaspidi tagada teenistuskohustuse täitmist. Vaidlustatud teenistusest kõrvaldamise
käskkirjas on välja toodud rikkumise olulisus ATS § 75 lg 4 mõttes ning seisukoht kaebaja rikkumiste
kohta, mida distsiplinaarsüüteona hinnates annab alust eeldada, et distsiplinaarmenetluse tulemusel
võib määrata kaebajale karistusena teenistusest vabastamise.

Kohus nõustub vastustajaga, et ametniku teenistusest kõrvaldamise eesmärgiks on maandada asutuse
ülesannete nõuetekohast täitmist ohustavad riskid, mitte uurida distsiplinaarsüüteo asjaolusid,
ametniku võimaliku süü suurust ja karistuse proportsionaalsust. Teenistusest kõrvaldamise käskkirjas
on selgelt ja arusaadavalt kirjeldatud kaebaja tegevust kui politseiametnikule kohatut ja lubamatut,
mille tõttu on kaebuse esitaja kaotanud vastustaja usalduse. Kohus ei hakka vaidlustatud käskkirjas
toodud asjaolusid üle kordama.

Avaliku teenistuse seaduse käsiraamatus (lk 245) ning Avaliku teenistuse seaduse eelnõu seletuskirjas
(lk 53) on antud selgitused teenistusest kõrvaldamise kohta, millest tulenevalt vajadus keelata
ametnikul teenistusülesandeid täita tuleb eelkõige kõne alla siis, kui on võimalik prognoosida, et
distsiplinaarkaristusena määratakse teenistusest vabastamine. Distsiplinaarkaristuse määramise õigust
omaval isikul on alust kõrvaldada ametnik ametist distsiplinaarmenetluse ajaks, kui süütegu algselt
hinnates võib järeldada, et distsiplinaarmenetluse läbiviimise tulemusel määratakse ametnikule
distsiplinaarkaristusena teenistusest vabastamine. Seega tööandja peab teenistusest kõrvaldamise
otsust tehes hindama, kas kogutud tõendid on sedavõrd kaalukad, et suure tõenäosusega võib
distsiplinaarmenetlust läbi viies eeldada kohaldatavaks distsiplinaarkaristuseks isiku teenistusest
vabastamise. Vaieldavas teenistusest kõrvaldamise käskkirjas on toodud PPA juhi selgitused, miks ta
kaebaja rikkumist peab oluliseks, mida kohus ei hakka üle kordama.

ATS § 78 lg 1 annab haldusorganile kaalutlusõiguse, kas kõrvaldada ametnik distsiplinaarmenetluse
ajaks teenistusest või mitte. Sellisel juhul asutuse juht ei pea distsiplinaarmenetluse algstaadiumis
hindama ametniku süü küsimust. Kohus nõustub vastustajaga, et piisab sellest, kui ametiasutuse
käsutuses on piisavalt andmeid selle kohta, et toime võib olla pandud oluline rikkumine ning kui selle
süüline toimepanemine tõendamist leiab, võib see kaasa tuua distsiplinaarkaristusena teenistusest
vabastamise.

Kohus asub kokkuvõtvalt seisukohale, et PPA peadirektori 29.04.2016 käskkiri nr 29d „Teenistusest
kõrvaldamine distsiplinaarasja menetlemise ajaks“ on põhjendatud ja proportsionaalne ehk
kaalutlusvigadeta ning patrullpolitseinik M.L.i teenistusest kõrvaldamine distsiplinaarasja
menetlemise ajaks ei ole õigusvastane. Seega puudub alus õiguspärase haldusakti tühistamiseks.



                                                  6
Vastavalt Halduskohtumenetluse seadustiku (HKMS) §-le 108 lg 1 menetluskulud kannab pool, kelle
kahjuks otsus tehti. Kohtuotsus tehti kaebuse esitaja kahjuks. Vastustaja ei ole menetluskulude
hüvitamist taotlenud. Seega jäävad menetluskulud poolte endi kanda.




/allkirjastatud digitaalselt/

Elle Kask
Kohtunik




                                               7

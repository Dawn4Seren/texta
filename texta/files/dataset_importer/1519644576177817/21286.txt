                           KOHTUMÄÄRUS

 Kohus                             Tallinna Ringkonnakohus

 Kohtuasja number                  Tsiviilasi 2-16-2578

 Määruse tegemise aeg ja koht      15.03.2016, Tallinn

 Kohtukoosseis                     Gaida Kivinurm, Tiit Kollom, Ande Tänav

 Kohtuasi                          OÜ Kuivajõe Talukaup (kustutatud) määruskaebus
                                   Tartu Maakohtu registriosakonna kohtunikuabi
                                   04.02.2016 määruse nr Ä 10002378/M11 peale

 Vaidlustatud kohtulahend          Tartu Maakohtu registriosakonna           kohtunikuabi
                                   04.02.2016 määrus nr Ä 10002378/M11

 Kaebuse esitaja ja kaebuse liik OÜ Kuivajõe Talukaup (kustutatud) määruskaebus

 Menetlusosaline      ja    tema Kaebuse esitaja: OÜ Kuivajõe Talukaup (kustutatud,
 esindaja                        registrikood 10037926, asukoht Kalevi, Karla küla,
                                 Kose vald, 75106 Harjumaa), endine seaduslik esindaja
                                 Kalev Kõiva
 Menetluse liik                    Kirjalik menetlus


RESOLUTSIOON:
Tartu Maakohtu registriosakonna kohtunikuabi 04.02.2016 määrus nr Ä 10002378/M11
jätta muutmata ja määruskaebus rahuldamata.

Edasikaebamise kord
Kohtumääruse peale ei saa Riigikohtule edasi kaevata (tsiviilkohtumenetluse seadustik (TsMS)
§ 663 lg 2).

Asjaolud ja menetluse käik
   1. Tartu Maakohtu registriosakonna 14.12.2015 määrusega nr Ä 10002378/8 kustutati OÜ
       Kuivajõe Talukaup äriregistrist ja määrati, et äriregistri registrikaardile tuleb teha
       kustutamise kanne äriseadustiku (ÄS) § 60 lg 3 alusel. Määruse kohaselt tegi
       registripidaja kindlaks, et OÜ Kuivajõe Talukaup ei ole kuue kuu jooksul hoiatuse
       tegemisest esitanud registripidajale nõutavat 2011 ja 2012. majandusaasta aruannet ega
       esitanud registripidajale mõjuvat põhjust, mis takistab tal nõutud aruannet esitamast.
       26.11.2015 tegi registripidajale järelepärimise Maksu- ja Tolliametile nõusoleku
       saamiseks ühingu registrist kustutamiseks. Maksu- ja Tolliametit saab lugeda ühingu
      registrist kustutamisega nõus olevaks, kuna ühingu registrist kustutamisele vastu ei
      vaieldud.
   2. 03.02.2016 esitas OÜ Kuivajõe Talukaup (kustutatud) endine seaduslik esindaja Kalev
      Kõiva Tartu Maakohtu registriosakonna 14.12.2015 määruse peale määruskaebuse,
      milles palus esimese astme kohtu määruse tühistada ja ennistada äriühing registrisse.
      Samuti palus kaebaja ennistada määruskaebuse esitamise tähtaja.

Esimese astme kohtu määrus
   3. Tartu Maakohtu registriosakonna 04.02.2016 määrusega nr 10002378/M11 keelduti
      03.02.2016 määruskaebust menetlusse võtmast.
   4. Kohtunikuabi märkis, et Tartu Maakohtu registriosakonna kohtunikuabi 14.12.2015
      määruse nr Ä 10002378/8 on juhatuse liikmele Kalev Kõivale kätte toimetatud
      15.12.2015. Määruse nr Ä 10002378/8 peale oli määruskaebuse esitamise tähtajaks 30
      päeva (ÄS § 60 lg 31). Kaebaja tähtaegselt määruskaebust ei esitanud.

Määruskaebus
  5. Kaebaja palub määruskaebuses Tartu Maakohtu registriosakonna kohtunikuabi
     04.02.2016 määruse tühistada. Kaebuse rahuldamisel palub kaebaja tagastada kaebuse
     esitajale määruskaebuse esitamisel tasutud riigilõivu.
  6. Kaebuse kohaselt on kaebaja esitanud 03.02.2016 määruskaebuses taotluse
     määruskaebuse esitamise tähtaja ennistamiseks. Kohtunikuabi ei ole võtnud selle osas
     seisukohta ega lahendanud taotlust. Enne taotluse lahendamist ei ole võimalik keelduda
     määruskaebuse menetlusse võtmisest.
  7. Samuti sätestab TsMS § 33 lg 1 teine lause, et kohtu tegevusele esitatud vastuväide tuleb
     lahendada määrusega. 05.02.2016 on kaebaja esitanud vastuväite kohtu tegevusele.
     Kohtunikuabi ei ole vastuväite osas seisukohta võtnud.
  8. Samuti ei ole kohtunikuabi vaidlustatavat määrust nõuetekohaselt põhjendanud (TsMS
     § 436 lg 1) ning on kohaldanud vääralt materiaalõigust.

Menetluse edasine käik
  9. Harju Maakohus võttis määruskaebuse menetlusse, jättis selle rahuldamata ja edastas
      22.02.2015 määrusega vastavalt TsMS § 663 lg-le 5 lahendamiseks Tallinna
      Ringkonnakohtule.

Ringkonnakohtu seisukoht
   10. Ringkonnakohus, tutvunud asja materjaliga, leiab, et Tartu Maakohtu registriosakonna
       kohtunikuabi 04.02.2016 määrus tuleb TsMS § 659 ja § 657 lg 1 p 1 alusel jätta
       muutmata ja määruskaebus rahuldamata. Vaidlustatud määrus on seaduslik ja
       põhjendatud ning ükski määruskaebuses esitatud väide ei ole selle tühistamise aluseks.
   11. ÄS § 60 lg 31 sätestab, et käesoleva paragrahvi lõikes 3 nimetatud kohtumäärus
       äriühingu registrist kustutamiseks toimetatakse äriühingule kätte. Äriühingul on õigus
       30 päeva jooksul määruse kättetoimetamisest arvates esitada sellele määruskaebus.
       Äriühingu registrist kustutamise kannet ei tehta enne, kui on möödunud kohtumääruse
       või kandemääruse vaidlustamiseks ettenähtud tähtaeg või vaidlustamise korral on
       kohtumenetlus lõppenud. Käesolevas lõikes ettenähtud juhul ei kohaldata
       tsiviilkohtumenetluse seadustiku § 599 teises lauses sätestatut. TsMS § 599 teine lause
       sätestab, et kohtu omal algatusel tehtud kande aluseks oleva määruse peale võib
       määruskaebuse esitada kandest puudutatud isik.
   12. Tartu Maakohtu registriosakonna kohtunikuabi 14.12.2015 määrusega nr Ä 10002378/8
       otsustati kaebaja äriregistrist kustutada. Kaebaja endine seaduslik esindaja Kalev Kõiva
     on määruse kätte saanud 15.12.2015 ning seega oli kaebuse esitamise tähtpäevaks
     14.01.2016. Äriregistri väljavõtte kohaselt kustutati kaebaja registrist 18.01.2016.
     Kaebaja esitas 14.12.2015 määruse peale määruskaebuse 12.02.2016, milliseks ajaks oli
     30 päevane tähtaeg lõppenud ja äriühing registrist kustutatud.
 13. Tsiviilkohtumenetlusõigusvõime on TsMS § 201 lg 2 järgi igal isikul, kellel on
     õigusvõime tsiviilõiguse kohaselt. Tsiviilseadustiku üldosa seaduse § 45 lg 2 järgi lõpeb
     eraõiguslik juriidiline isik registrist kustutamisega. Ka ÄS § 2 lg 3 järgi lõpeb äriühingu
     õigusvõime ühingu äriregistrist kustutamisega. Eeltoodust tulenevalt ei olnud OÜ-l
     Kuivajõe Talukaup (kustutatud) võimalik esitada Tartu Maakohtu registriosakonna
     kohtunikuabi 04.02.2016 määruse peale määruskaebust. Ka ei ole kaebaja endisel
     juhatuse liikmel Kalev Kõival ÄS § 60 lg 31 kohaselt määruskaebuse esitamise õigust,
     kuna seadus välistab kandest puudutatud isiku määruskaebuse esitamise õiguse.
 14. Kuna kaebajal ega kaebaja seaduslikul esindajal ei olnud määruskaebuse esitamise
     õigust, Tartu Maakohtu registriosakonna 14.12.2015 määrus nr Ä 10002378/8 on
     jõustunud ja kaebaja on registrist kustutatud, siis ei saanud ka kohtunikuabi võtta
     seisukohta ennistamise taotluse osas.
 15. Kaebaja juhatuse liikmel on võlausaldajana võimalik oma õigusi kaitsta äriühingu
     likvideerimismenetluses (ÄS § 60 lg 5). Seda on kohtunikuabi selgitatud ka
     vaidlustatavas määruses.



/allkirjastatud digitaalselt/   /allkirjastatud digitaalselt/    /allkirjastatud digitaalselt/
      Gaida Kivinurm                     Tiit Kollom                     Ande Tänav

                        KOHTUMÄÄRUS
 Kohus                                Tallinna Ringkonnakohus

 Kohtukoosseis                        Tiit Kollom, Reet Allikvere, Ulvi Loonurm

 Määruse tegemise aeg ja koht         27.04.2016 Tallinnas

 Tsiviilasja number                   2-15-15660

 Tsiviilasi                           AE hagi GK vastu töötasu väljamõistmiseks


 Vaidlustatud kohtulahend             Harju Maakohtu 29.01.2016 määrus hagi läbi vaatamata
                                      jätmiseks

 Kaebuse esitaja ja kaebuse liik      AE määruskaebus

 Menetlusosalised ja nende            Hageja AE (IK XXXXXXXXXXX)
 esindajad                            Kostja GK (IK XXXXXXXXXXX)

 Menetluse liik                       Kirjalik menetlus

RESOLUTSIOON:

Jätta Harju Maakohtu 29.01.2016 määrus tsiviilasjas nr. 2-15-15660 muutmata ja AE
määruskaebus rahuldamata.

Edasikaebamise kord

Määruse peale saab vandeadvokaadi vahendusel esitada määruskaebuse otse Riigikohtule 15
päeva jooksul määruse määruskaebuse esitajale kättetoimetamisest arvates.

Asjaolud

AE esitas 28.07.2015 töövaidluskomisjonile avalduse GK vastu töötasu 10 000 euro
saamiseks. TVK lõpetas avalduse menetlemise 23.09.2015 otsusega töövaidlusasjas nr 4-
1/1608, sest leidis, et poolte vaidlus ei tulene töölepingulisest suhtest. TVK menetluses kostja
ei osalenud.

Hageja esitas 20.10.2015 Harju Maakohtusse hagiavalduse samas nõudes. Seeläbi vaidlustas
hageja TVK otsuse. Hageja leidis, et pooled sõlmisid töölepingu, millega kostja kohustus
tasuma hagejale 10 000 eurot. Hageja pole lubatud tasu saanud. Töö tegemise koht oli Soome
Vabariigis.

Kohus toimetas hagimaterjalid kostjale kätte Soomes asuval aadressil, mille hageja avaldas
hagiavalduses. Kostja aadressil Eestis ei õnnestunud hagi kostjale kätte toimetada. Kostja
hagile ei vastanud. Kohus saatis 11.01.2016 pooltele kirja, milles selgitas menetluslikku
olukorda, sh kahtlusi küsimuses, kas asi allub rahvusvahelise kohtualluvuse sätete järgi Eesti
kohtutele. Hageja esitas 25.01.2016 oma seisukoha, kostja kohtu kirjale ei vastanud.

Maakohtu määrus

Harju Maakohus jättis 29.01.2016 määrusega hagi TsMS § 423 lg 1 p 13 alusel läbi
vaatamata.

TsMS § 75 lg 1 alusel kontrollib kohus omal algatusel, kas rahvusvahelise kohtualluvuse
sätete järgi võib avalduse esitada Eesti kohtule. Hageja märkis kostja elukohaks muu hulgas
Soome ja seal sai kostja hagi kätte. Kohtul puudub alus arvata, et kostja elukoht võiks olla
mujal, sh Eestis. Euroopa Parlamendi ja nõukogu 12.12.2012 määruse (EL) nr 1215/2012
kohtualluvuse ning kohtuotsuste tunnustamise ja täitmise kohta tsiviil- ja kaubandusasjades
(uuesti sõnastatud Brüsseli I määrus) art 4 lg 1 kohaselt esitatakse hagi isikute vastu, kelle
alaline elukoht on liikmesriigis, selle liikmesriigi kohtutesse sõltumata nende kodakondsusest.
Nende reeglite järgi tuleks hagi kostja vastu esitada Soome kohtusse. Kuna kohus järeldab
hageja avaldatud andmetest ja hagi Soomes kättetoimetamisest, et kostja elukoht on Soomes,
siis tuleb kohtualluvus määrata uuesti sõnastatud Brüsseli I määruse järgi ja selles osas ei
kohaldu sisuliselt enam TsMS kohtualluvust reguleerivad normid, sh TsMS § 92.

Kui lähtuda hageja käsitlusest, et poolte vahel on tööleping, siis määravad asja kohtualluvuse
viidatud uuesti sõnastatud Brüsseli I määruse 5. jao sätted. Samas peab kohus siiski
kontrollima, kas tegemist on töösuhtega Euroopa Liidu õiguse tähenduses (vt selles osas küll
varem kehtinud nn Brüsseli I määruse kohta Euroopa Kohtu 10.09.2015. aasta otsus
kohtuasjas C-47/14, p-d 36–37 ja seal viidatud varasem kohtupraktika). Töösuhte oluline
tunnus on asjaolu, et isik (töötaja) osutab teatava aja jooksul teisele isikule (tööandja) ja tema
juhiste alusel teenuseid, mille eest saab tasu (vt sama otsuse p 41 koos varasemate viidetega).
Kui eeldada hagis märgitud asjaolude õigsust, siis oli poolte vahel töölepinguline suhe. Uuesti
sõnastatud Brüsseli I määruse art 21 lg 1 punktide a ja b saab hagi kostja vastu esitada ainult
Soome kohtusse.

Määruskaebus

Hageja palub maakohtu määruse tühistada. Maakohtu tõlgendus kohtualluvust puudutava
Euroopa Parlamendi ja nõukogu määruse osas on meelevaldne.

TsMS § 79 lg 1 järgi võib füüsilise isiku vastu esitada hagi tema elukoha järgi.
Rahvastikuregistri andmete järgi on kostja elukoht Eestis. Kuna kostja tegeleb Soomes oleva
ehitusobjektiga, märkis hageja kostja asukohaks hagiavalduses ka kostja Soomes asuva
kinnisvara aadressi. Hageja soovis, et hagimaterjale oleks kostjale kindlasti võimalik kätte
toimetada. Asjaolu, et kostja viibib töö tõttu ajutiselt Soomes või mõnes kolmandas riigis, ei
tähenda, et tema alaline elukoht oleks muutunud. Tõendeid selle kohta, et kostja elukoht on
mujal kui Eesti vabariigis, ei ole.


                                                                                                2
Menetluse edasine käik

Kostja seisukohta määruskaebuse osas ei esitanud.

Harju Maakohus võttis määruskaebuse menetlusse, jättis selle rahuldamata ja edastas
vastavalt TsMS § 663 lõikele 5 Tallinna Ringkonnakohtule.

Ringkonnakohtu seisukoht

Ringkonnakohus leiab, et maakohtu määrus tuleb jätta TsMS §-de 659 ja 657 lg 1 p 1 alusel
muutmata ja määruskaebus rahuldamata. Kolleegium nõustub esimese astme kohtu
põhjendustega ja TsMS § 654 lg-st 6 tulenevalt neid üle ei korda.

Vastuseks määruskaebuse väidetele märgib kolleegium järgmist. Hageja leiab ekslikult, et
kostja elukoht on Eesti Vabariigis, mistõttu ei kohaldu praeguses asjas kohtualluvuse
määramisel maakohtu poolt kohaldatud Euroopa Parlamendi ja nõukogu 12.12.2012 määrus
(EL) nr 1215/2012 kohtualluvuse ning kohtuotsuste tunnustamise ja täitmise kohta tsiviil- ja
kaubandusasjades.

TsÜS § 14 lg 1 kohaselt on isiku elukoht koht, kus isik alaliselt või peamiselt elab. Hageja
märkis hagiavalduses kostja elukohaks nii Eestis Tallinnas asuva aadressi, kui Soomes XXX
aadressi ning kostja telefoninumbri, mis algab numbritega 358, mis on Soome riigi
suunakood. Rahvastikuregistri kande järgi on alates 27.03.2015 kostja sideaadress Soomes,
XXX. Nimetatud aadressil sai kostja kätte praeguse tsiviilasja hagimaterjalid. Hagiavalduse
kohaselt leppis hageja kostjaga kokku töö tegemise ehitusobjektil, mille omanik oli hageja
väidetel kostja naaber Soomes. Eeltoodust tulenevalt on ilmne, et kostja alaliseks elukohaks
tuleb lugeda Soome Vabariigi ning maakohus leidis õigesti TsMS § 423 lg 1 p 13 alusel, et
hagi tuleb jätta läbi vaatamata, kuna kohus ei ole pädev asja lahendama.

Seoses määruskaebuse rahuldamata jätmisega jäävad määruskaebuse esitamisest tingitud
menetluskulud TsMS § 171 lg 1 alusel määruskaebuse esitaja kanda.


(allkirjastatud digitaalselt)

Reet Allikvere                          Ulvi Loonurm                           Tiit Kollom




                                                                                          3

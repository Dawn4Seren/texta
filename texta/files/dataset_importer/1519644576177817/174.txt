                         KOHTUMÄÄRUS
 Kohus                               Tallinna Halduskohus

 Kohtunik                            Elle Kask

 Määruse tegemise aeg ja koht        27.12.2016, Tallinn

 Haldusasja number                   3-16-2104

 Haldusasi                           M.K.i (K.) kaebus Keskkonnaameti kohustamiseks.

 Menetlustoiming                     Kaebuse tagastamine

 RESOLUTSIOON                        1. Tagastada M.K.i kaebus läbivaatamatult.
                                     2. Edastada käesolev kohtumäärus kaebajale                 ning
                                        teadmiseks Keskkonnaametile.
 Edasikaebamise kord                 Kohtumääruse peale on õigus esitada määruskaebus Tallinna
                                     Ringkonnakohtule Tallinna Halduskohtu kaudu 15 päeva
                                     jooksul arvates määruse kättetoimetamisest.
ASJAOLUD

20.10.2016 esitas M.K. Tallinna Halduskohtule kaebuse, millega taotleb kohustada Keskkonnaametit
teda koondama Avaliku teenistuse seaduse (ATS) § 90 lg 2 alusel.
14.11.2016 kohtunõudega paluti Keskkonnaametil teavitada kohut, kas M.K.i 07.10.2016 avaldusele
on vastus koostatud ning selle olemasolu korral edastada see kohtule. Samuti palus kohus
Keskkonnaametil selgitada kohtule tekkinud olukorda. Keskkonnaamet vastas kohtunõudele
21.11.2016.
Keskkonnaameti vastusest nähtub, et Keskkonnaamet on M.K.i avaldusele vastanud 24.10.2016.
Kohtule esitatud materjalist nähtub, et Keskkonnaameti peadirektor kinnitas 20.10.2016 käskkirjaga nr
1-1/16/390     tagasiulatuvalt     alates    01.10.2016   „Keskkonnaameti        keskkonnaosakonna
keskkonnatasubüroo peaspetsialist M.K.i ametijuhendi“. 20.10.2016 käskkirjaga tagasiulatuvalt
kinnitatud ametijuhendi teenistusülesanded ja nõuded ametniku teadmistele ja oskustele ei erine M.K.i
varasemast ametijuhendist.
05.12.2016 kohtunõudega palus kohus M.K.il esitada oma seisukohad Keskkonnaameti esitatud
vastusele ning seisukohad käesoleva menetluse jätkamise osas. M.K. vastas kohtunõudele 08.12.2016
ning 09.12.2016 esitas täpsustuse.


KOHTU SEISUKOHT

Vastavalt Halduskohtumenetluse seadustiku (HKMS) §-le 121 lg 2 p 2 võib kohus tagastada kaebuse
määrusega selle esitajale, kui kaebusega ei ole võimalik saavutada kaebuse eesmärki.
                                                                                            1
M.K. on esitanud kohtule kaebuse Keskkonnaameti kohustamiseks vabastada kaebaja teenistusest
koondamise tõttu, kuna kaebaja ametijuhendis muudeti ilma nõusolekuta oluliselt kaebaja
teenistuskohustusi ning ametnikule esitatavaid nõudeid. Kaebaja märgib, et uues ametijuhendis
lisandus punkti 3.8 alla uue teenistuskohustusena allkirjastada keskkonnatasu arvestamise ja
deklareerimise kontrolli raames koostatud korraldusi ja ettekirjutusi ning kirju, v.a. kontrolli
kokkuvõtet esitavad kirjad. Lisaks märgib kaebaja, et uues ametijuhendis on punktis 6.4 alla lisandunud
keeleoskusena vene keel suhtlustasandil.

ATS § 90 lg 2 kohaselt võib ametnik nõuda teenistusest vabastamist koondamise tõttu, kui muudetakse
ametijuhendit ulatuses, milles see eeldab ametniku nõusolekut ja ametnik ei ole seda andnud.

Kuni 01.10.2016 kehtis M.K.ile Keskkonnaameti peadirektori 20.09.2011 käskkirjaga nr 1-4.1/11/331
kinnitatud „Keskkonnaameti keskkonnaosakonna keskkonnatasude büroo peaspetsialisti
ametijuhend“. 26.09.2016 käskkirjaga nr 1-1/16/346 „Keskkonnaameti keskkonnaosakonna
keskkonnatasu-, jäätme-, kompleksloa- ja maapõuebüroode peaspetsialistide ametijuhendite
kinnitamine“ kinnitati M.K.ile uus ametijuhend alates 01.10.2016.

20.10.2016 kinnitas Keskkonnaameti peadirektor käskkirja nr 1-1/16/390 „Keskkonnaameti
Keskkonnaosakonna keskkonnatasude peaspetsialist M.K.i ametijuhend“, milles sisalduvad
teenistusülesanded ja nõuded ametniku teadmistele ja oskustele ei erine kaebajale 20.09.2011
kinnitatud ametijuhendist. 20.10.2016 kinnitatud ametijuhendis puudub 26.09.2016 kinnitatud
ametijuhendi punktis 3.8 sätestatud teenistuskohustus. Samuti puudub 20.10.2016 kinnitatud
ametijuhendis keeleoskusena vene keele oskus suhtlustasandil.

Seega ei ole käesoleval ajal kaebaja ametijuhendit võrreldes kaebajale varasemalt kehtinud
(20.09.2011 kinnitatud) ametijuhendiga muudetud sellises ulatuses, milles see eeldab ametniku
nõusolekut. Kuna 20.09.2011 kinnitatud ametijuhend kehtis kuni 01.10.2016 ja 20.10.2016 kinnitatud
ametijuhend kehtib tagasiulatuvalt alates 01.10.2016 ning 20.10.2016 kinnitatud ametijuhendi
ametniku teenistusülesanded ja nõuded ametniku teadmistele ja oskustele ei erine kaebajale varasemalt
kehtinud ametijuhendist, siis ei saa seda käsitleda kaebaja ametijuhendi olulise muutmisena.
Kuna käesoleval juhul ei ole kaebuse esitaja ametijuhendit muudetud ulatuses, milles see eeldab
ametniku nõusolekut, siis ei ole täidetud ATS § 90 lg-s 2 sätestatud eeldused nõuda teenistusest
vabastamist koondamise tõttu.

Eeltoodust tulenevalt puuduvad kaebusel eduväljavaated ning kaebusega ei ole võimalik saavutada
kaebuse eesmärki. Kohus tagastab kaebuse HKMS § 121 lg 2 p 2 alusel.

HKMS § 104 lg 5 p 2 kohaselt tasutud riigilõiv tagastatakse kui kohus tagastab kaebuse selle esitajale,
välja arvatud juhul, kui see toimub käesoleva seadustiku § 121 lg 2 alusel, antud juhul tagastab kohus
kaebuse HKMS § 121 lg 2 p 2 alusel.

HKMS § 43 lg 2 kohaselt kaebuse tagastamine ja läbi vaatamata jätmine ei võta õigust pöörduda uuesti
kohtusse. Kaebuse tagastamisel või läbi vaatamata jätmisel loetakse, et kaebus ei ole kohtu menetluses
olnud.



/allkirjastatud digitaalselt/
Elle Kask
Kohtunik

                                                                                              2

                              K OHT UMÄÄ RUS

Kohus                                   Tartu Ringkonnakohus
Kohtukoosseis                           Einar Vene, Maili Lokk, Tiina Pappel
Määruse tegemise aeg ja koht            16.06.2016, Tartu
Haldusasja number                       3-16-821
Haldusasi                               Aleksei Pokrase kaebus Viru Vangla 09.12.2015. a
                                        käskkirja nr 6-3/1593 tühistamiseks, selle alusel
                                        kohaldatud karistuse, 28.03.2016. a vastuse nr
                                        6-16/5-4 ja tõlkimisest keeldumise õigusvastaseks
                                        tunnistamiseks ning 10 000 euro suuruse mittevaralise
                                        kahju hüvitamiseks
Vaidlustatud kohtulahend                Tartu Halduskohtu 04.05.2016. a määrus
Menetluse alus ringkonnakohtus          Aleksei Pokrase määruskaebus
Asja läbivaatamine                      Kirjalik menetlus
Menetlusosalised                        Kaebaja Aleksei Pokras
                                        Vastustaja Viru Vangla

RESOLUTSIOON
Jätta määruskaebus rahuldamata ja Tartu Halduskohtu 04.05 2016. a määrus muutmata.

EDASIKAEBAMISE KORD
Määruse resolutsiooni peale võib esitada määruskaebuse otse Riigikohtule 15 päeva jooksul
määruse kättetoimetamisest arvates.

 ASJAOLUD JA MENETLUSE KÄIK

 1. 09.12.2015  koostas Viru Vangla käskkirja nr 6-3/1593, millega karistas A. Pokrast
 ebaviisaka käitumise eest Viru Vangla kodukorra süüliste rikkumiste eest noomitustega.

 2. A. Pokras soovis 08.01.2016 Viru Vanglale esitatud nõudes saada vanglalt 10 000 euro
 suurust hüvitist kahju eest, mis tekitati talle seetõttu, et 09.12.2015. a käskkirja nr 6-3/1593
 talle vene keelde ei tõlgitud. Kaebaja väitis, et käskkirja vaidlustamise võimalusest ilma
 jätmisega diskrimineeriti teda keele ja rahvusliku vähemusse kuulumise pinnal, alandati tema
 inimväärikust ning tekitati 10 000 euro suurune kahju. Viru Vangla jättis 28.03.2016 kahju
 hüvitamise taotluse rahuldamata.

 3. A.Pokras esitas 26.04.2016 Tartu Halduskohtule kaebuse, milles palus, et Viru Vangla
 09.12.2015. a käskkiri nr 6-3/1593 tühistataks, loetaks selle alusel kohaldatud karistus,
 28.03.2016. a vastus nr 6-16/5-4 ja tõlkimisest keeldumine õigusvastaseks ning makstaks
välja
10 000 euro suurune hüvitis mittevaralise kahju tekitamise eest. Ühtlasi esitas ta menetlusabi
taotlused, milledes palus riigilõivu tasumisest vabastamist, riigi kulul advokaadi võimaldamist
ning vaidlustatud käskkirja ja vastustaja vastuse riigi kulul vene keelde tõlkimist.

4. Tartu  Halduskohtu 04.05.2016. a määrusega jäeti kaebaja taotlus riigilõivu tasumise
kohustusest vabastamiseks, riigi kulul õigusabi saamiseks ja menetlusdokumentide
tõlkimiseks rahuldamata. Halduskohus tegi kindlaks, et kaebuse esitamisel tuleb kaebajal
tasuda riigilõivu 300 eurot ning leidis, et neljal viimasel kuul enne kaebuse esitamist ei olnud
kaebajal üldse mingeid sissetulekuid. See aga ei olnud halduskohtu hinnangul piisav alus
selleks, et vabastada kaebaja riigilõivu tasumisest kaebuse esitamisel ja tõlkekulude
kandmisest ning anda talle õigusabi riigi kulul. Kaebaja väitis, et 09.12.2015. a käskkirja nr 6-
3/1593 vene keelde tõlkimisest keeldumisega jäeti ta ilma selle vaidlustamise võimalusest,
diskrimineeriti keele ja rahvusliku vähemusse kuulumise pinnal, alandati inimväärikust ning
tekitati 10 000 euro suurune kahju. Nõudele 28.03.2016 antud vastusest nr 6-16/5-4 nähtuvalt
tuvastati kohtueelses menetluses, et nimetatud käskkiri toimetati kaebajale kätte ning
inspektor-kontaktisik selgitas vene keeles ka selle sisu ning kuna alused vastavate väidete
tõele vastavuses kahtlemiseks puuduvad, on halduskohtu hinnangul äärmiselt ebatõenäoline,
et kaebaja poolt kirjeldatu on saanud kaasa tuua niisuguseid tagajärgi, milliseid oleks
võimalik käsitleda tema õigusvastase diskrimineerimise või inimväärikuse alandamisena.

Halduskohus selgitas, et halduskohtumenetluse eesmärk on lünkadeta kaebeõiguse tagamine
isiku oluliste õiguste kaitseks ning riigilõivu tasumisest vabastamine peab tegema selle
võimalikuks ning vältima seda, et majanduslik olukord ei oleks seejuures takistuseks.
Halduskohus lisas, et riigilõivu nõudmine on tingitud vajadusest vähendada põhjendamatute
kaebuste esitamist ja kui selle tasumisest vabastada ka perspektiivitud kaebused, jääks see
eesmärk saavutamata. Lisaks vääris halduskohtu hinnangul tähelepanu ka keeleseaduse § 9 lg-
tes 1, 2, 3, § 10 lg-s 1 ja § 12 lg-s 1 sätestatu, mille kohaselt toimub riigiasutuste asjaajamine
eesti keeles ning ainus erand on tehtud vaid nende vähemusrahvusest isikute suhtes, kes
elavad paikkondades, kus vähemalt pooled püsielanikest on sellest vähemusrahvusest.
Halduskohus märkis, et Viru Vangla asukohaks on Jõhvi vald ning vene rahvusest elanikud
moodustavad alla poole selle rahvuslikust koosseisust. Veel vääris halduskohtu arvates
tähelepanu asjaolu, et kaebuses soovib kaebaja 09.12.2015. a käskkirja nr 6-3/1593
tühistamist, vanglale esitatud nõudes pole ta aga sarnast soovi avaldanud, mistõttu ei saa
tühistamisnõude esitamise eelduseks olevat kohustuslikku kohtueelset menetlust läbituks
lugeda. Oluline oli halduskohtu hinnangul ka see, et HKMS § 45 lg-st 2 tulenevalt on
iseseisva tuvastamisnõude esitamine lubatud vaid erandlikel juhtudel. Eelnimetatu alusel
leidis halduskohus, et pole põhjust hinnata kaebaja menetluses osalemist edukaks ja seetõttu
ei ole põhjendatud ka tema vabastamine riigilõivu tasumisest kaebuse esitamisel ega
menetlusabi andmine selleks, et tõlkida vene keelde kohtueelseid menetlusdokumente.

Kaebaja soovib muude nõuete kõrval enda diskrimineerimise ja väärikuse alandamisega
seotud mittevaralise kahju hüvitamist ning kaebusest ei nähtu, et asja suhtes saaks olla peale
tema erahuvi veel ka tungivat avalikku huvi. Lisaks on kohtule teadaolevalt kaebaja puhul
tegemist isikuga, kes on varasemalt korduvalt kohtusse pöördunud. Seejuures on ta suutnud
kõik kaebused iseseisvalt vormistada ning on hakkama saanud ka edasise kohtumenetlusega.
Halduskohus tõi välja, et ka käesolevas asjas on kaebaja vormistanud iseseisvalt nii
kohtueelse kahjunõude kui kaebuse, milles on olemas selgelt väljendatud taotlused.
Halduskohus selgitas, et halduskohtumenetlus rajaneb uurimispõhimõttel ning kohus pole
seotud kaebuse ega sellele esitatud vastuväidete sõnastusega, mis tähendab seda, et ta saab
esitatud nõuete lahendamiseks vajalikud asjaolud välja selgitada ja anda vaidlustatule

2                                               2
hinnangu ka siis, kui menetlusosalised ei ole osanud neid ise õiguslikult põhjendada. See
põhimõte tagab nii kaebaja õiguste kaitse kui selle, et menetluse pooled on olenemata nende
õigusalaste teadmiste erinevusest halduskohtu ees võrdses seisus. Seega leidis halduskohus, et
riigi õigusabi seaduse § 7 lg 1 p-dest 1 ja 6 lähtuvalt pole võimalik ega vajalik kaebajale
õigusabi eest tasumiseks menetlusabi anda ning tema vastav taotlus jääb rahuldamata.

MENETLUSOSALISTE PÕHJENDUSED

           5. Kaebaja  esitas 19.05.2016 halduskohtule määruskaebuse Tartu Halduskohtu
           04.05.2016. a määruse peale. Kaebaja on seisukohal, et just sellepärast, et kaebaja
           kaebusel on kõik šansid olla edukas Euroopa Kohtus, takistab kohtunik Randlane
           õigusvastaselt kaebuse arutamist kohtus, kuna kohus tema isikus ei ole erapooletu ja
           sõltumatu ning kaitseb ainult vangla huve. Kaebaja väidab endiselt, et mitte keegi ei
           selgitanud kaebajale arusaadavas keeles käskkirja sisu ja kaebaja saab seda
           kohtuistungil tõendada, küsitledes kontaktisikut, kes ei räägi ega saa vene keelest aru.
           Sellepärast on kaebajal väga tugevad kahtlused kohtuniku erapooletuse suhtes.
           Kaebaja lisab, et ta ei ole Jõhvi elanik ja ei ole süüdi, et ta Jõhvis asuvasse vanglasse
           toodi. Kaebaja palub viia läbi uurimine ja kohtuistung, kutsuda tunnistajana
           kontaktisik Sandra Bork, selleks, et tõendada, et ta ei valda vene keelt ning ei olnud
           seega võimeline selgitama kaebajale käskkirja nr 6-3/1593 mõtet. Kaebaja palub enda
           määruskaebus rahuldada ja vabastada ta riigilõivu tasumisest kaebuse esitamisel
           halduskohtule, samuti võtta kaebaja kaebus menetlusse, kuna kaebajal on vastavalt
           Konventsiooni §-le 13 õigus kasutada kõiki efektiivseid kaitsevahendeid.

RINGKONNAKOHTU PÕHJENDUSED

6. Ringkonnakohus       leiab, et määruskaebuse rahuldamiseks puudub alus.

7. Tartu  halduskohus jättis 04.05.2016. a määrusega rahuldamata A. Pokrase taotlused
riigilõivu tasumisest vabastamiseks, riigi kulul õigusabi saamiseks ning menetlusdokumentide
tõlkimiseks. Määruskaebuses taotleb A. Pokras: „Palun minu määruskaebus rahuldada ja
vabastada mind riigilõivu tasumisest kaebuse esitamisel halduskohtule, samuti võtta minu
kaebus menetlusse, kuna vastavalt Konventsiooni § 13 on mul õigus kasutada kõiki
efektiivseid õiguskaitsevahendeid“ (tl 35). Eeltoodust järeldab ringkonnakohus, et A. Pokras
vaidlustab halduskohtu määrust osas, millega teda ei vabastatud riigilõivu tasumisest.

8. Ringkonnakohus   leiab, et Tartu Halduskohus on õigesti lähtunud halduskohtumenetluses
kehtivatest menetlusosalisele menetlusabi andmise reeglitest. HKMS § 111 lg 1 kohaselt
antakse menetlusabi taotlejale menetlusabi, kui menetlusabi taotleja ei suuda oma
majandusliku seisundi tõttu menetluskulusid tasuda või kui ta suudab neid tasuda üksnes
osaliselt või osamaksetena ja on piisav alus eeldada, et kavandatav menetluses osalemine on
edukas.                                         Seega
HKMS § 111 lg-st 1 tulenevalt välistavad haldusasjas menetlusabi andmise riigilõivu
tasumiseks nii füüsilise isiku võime riigilõivu tasuda kui ka kaebusel puuduvad
eduväljavaated. Kui kohus peab kaebuse edulootusi väheseks, siis vaatamata menetlusabi
taotleja majanduslikule seisundile, mis ei võimalda menetluskulusid tasuda, isikule
menetlusabi ei anta. Ka on kohtupraktikas sedastatud, et riigilõivu eesmärgiks on muu hulgas
vähendada pahatahtlike ja põhjendamatute kaebuste esitamist ning tagada selle kaudu
kohtusüsteemi tõhus toimimine, mistõttu kaebuse perspektiivi hindamine ja riigilõivust
vabastamise taotluse lahendamisel sellega arvestamine on põhjendatud ja vajalik (Riigikohtu
04.05.2011. a määrus nr 3311111, p 11).

3                                                  3
9.  Ringkonnakohus nõustub halduskohtu põhjendustega kaebuse eduväljavaadete osas
(halduskohtu määruse p 7) ega pea vajalikuks neid korrata. Kaebuses viidatud asjaoludel on
kaebuse rahuldamine ebatõenäoline. Seega on halduskohus õigesti leidnud, et puudus alus
kaebaja riigilõivust vabastamiseks.

10. Eeltoodudpõhjendustel jätab ringkonnakohus määruskaebuse rahuldamata ning Tartu
Halduskohtu 04.05.2016. a määruse muutmata.




    /allkirjastatud digitaalselt/   /allkirjastatud digitaalselt/   /allkirjastatud digitaalselt/
             Einar Vene                      Maili Lokk                     Tiina Pappel




4                                                  4

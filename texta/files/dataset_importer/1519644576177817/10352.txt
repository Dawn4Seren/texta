                                                                            1-13-9744




                        KOHTUMÄÄRUS
Kohus                          Viru Maakohus

Määruse tegemise aeg ja koht   25. juuli 2016, Narva kohtumaja

Toimiku number                 1-13-9744 (11240104965)

Kohtunik                       Astrid Asi

Kohtuistungi sekretär          Jelena Muttonen

Tõlk                           Aleksandra Eik

Kriminaalasi                   Viru Vangla Kriminaalhooldusosakonna Narva talituse
                               kriminaalhooldusametnik       Anastassia     Pospelova
                               erakorraline ettekanne nr 8-2/18066-1 Stanislav Essersi
                               suhtes
Hooldusalune                   Stanislav Essers

                               Elukoht: xxx; isikukood: 38304132210; määratlemata
                               kodakondsus, keskharidus, emakeel – vene keel, töötu.
                               Varasemad karistused: varem kriminaalkorras karistatud
                               2-l korral, neist viimane:
                               - 20.02.2014 Viru Maakohtu Narva kohtumaja poolt
                               KarS § 424, § 422 lg 1 järgi, KarS § 74 lg 2 alusel
                               vangistsuega 2 kuud, § 74 lg 1 alusel tingimisi
                               vangistusega 1 aasta 9 kuud ja 27 päeva katseajaga 3
                               aastat.

Istungil osalenud isikud       Kriminaalhooldusametnik      Viktoria Semjonova
                               Hooldusalune                 Stanislav Essers

Kohtuistungi toimumise aeg     25.07.2016


RESOLUTSIOON

Jätta rahuldamata Viru Vangla erakorraline ettekanne nr 8-2/18066-1 Stanislav
Essersile mõistetud vangistuse kandmata osa täitmisele pööramiseks.

KarS § 74 lg 4 alusel pikendada Stanislav Essersile Viru Maakohtu Narva kohtumaja
20.02.2014 kohtuotsusega nr 1-13-9744 määratud katseaega 3 (kolme) kuu võrra, so
kuni 20.05.2017.


                                                                                    1
                                                                                       1-13-9744

Edasikaebamise kord

Kohtumäärusele võib esitada määruskaebuse Viru Maakohtu Narva kohtumajale 15 päeva
jooksul alates päevast, kui isik sai kohtumäärusest teada või pidi teada saama.


Asjaolud

Viru Maakohtu Narva kohtumaja 20.02.2014 kohtuotsusega nr 1-13-9744 tunnistati Stanislav
Essers süüdi KarS § 424 järgi ja talle mõisteti karistuseks 1 aasta vangistust. Stanislav Essers
mõisteti süüdi ka KarS § 422 lg 1 järgi ning karistuseks mõisteti 2 aastat vangistust. Vastavalt
KarS § 64 lg 1, üksikkaristustest raskeima suurendamise teel, mõisteti Stanislav Essersile
liitkaristuseks 3 aastat vangistust. KrMS § 238 lg 2 alusel vähendati mõistetud karistust ühe
kolmandiku võrra ja Stanislav Essersit karistati vangistusega 2 aastat. KarS § 68 lg 1 alusel
arvati karistusaja hulka eelvangistuses viibitud aeg alates 26.09.2011 kuni 28.09.2011, s.o 3
päeva ja lõplikuks karistuseks mõisteti 1 aasta 11 kuud ja 27 päeva vangistust. Vastavalt KarS
§ 74 lg-le 1 ja 2 kuulus koheselt ärakandmisele 2 kuud vangistust. Ülejäänud osa vangistusest,
so 1 aasta, 9 kuud ja 27 päeva, ei pööratud täitmisele tingimusel, et Stanislav Essers ei pane
kolmeaastase katseaja kestel toime uut tahtlikku kuritegu ja täidab KarS § 75 lg 1 sätestatud
kontrollnõudeid. Ta on kohustatud: 1) elama aadressil xxx; 2) ilmuma kriminaalhooldaja
määratud ajavahemike järel kriminaalhooldusosakonda registreerimisele; 3) alluma
kriminaalhooldaja kontrollile oma elukohas ning esitama talle andmeid oma kohustuste
täitmise ja elatusvahendite kohta; 4) saama kriminaalhooldusametnikult eelneva loa elukohast
lahkumiseks Eesti territooriumi piires kauemaks kui viieteistkümneks päevaks; 5) saama
kriminaalhooldusametnikult eelneva loa elu-, töö- või õppimiskoha vahetamiseks; 6) saama
kriminaalhooldusametnikult eelneva loa Eesti territooriumilt lahkumiseks ja väljaspool Eesti
territooriumi viibimiseks. KarS § 75 lg 2 p 2 alusel pandi talle kohustus mitte tarvitada
alkoholi ja narkootikume. Viru Maakohtu Narva kohtumaja 20.02.2014 kohtuotsus jõustus
28.02.2014.

17.06.2016 saabus Viru Maakohtu Narva kohtumajja erakorraline ettekanne ettepanekuga
pöörata Essersile mõistetud karistus täitmisele.

Erakorralisest ettekandest nähtub, et 12.09.2015 kell 16.22 koostati Kohtla-Järvel, Maleva 23
maja juures Stanislav Essersi suhtes väärteoprotokoll NPALS § 15´1 alusel, seoses sellega, et
Stanislav Essers oli eelnevalt tarvitanud narkootilist ainet amfetamiin ilma arsti
ettekirjutuseta. 28.04.2016 kell 15.15 sai politsei väljakutse aadressile xxx. Väljakutse tegi
Stanislav Essersi ema, kes selgitas, et kodus on narkomaanist poeg, tema käitumine on
ebaadekvaatne, vehib kätega. Teataja oli hirmul, et midagi halba võib juhtuda. Politsei teostas
indikaatorvahendiga Rapid STAT/ID-NO: 8-RSM testi, mille tulemus oli positiivne.
Indikaatorvahend reageeris ainele „Cocain“ ja „Metamfetamiin“.
Samuti ei ilmunud Stanislav Essers 09.01.2015, 18.08.2015 ja 17.09.2015 registreerimisele ja
oma mitteilmumisest ei teavitanud.

24.03.2016 kirjutas Stanislav Essers kirjalikus seletuses, et 12.09.2015 pidas politsei teda
Kohtla-Järvel kinni ning ta toimetati ekspertiisi. Narkotest oli positiivne ning talle määrati 400
euro suurune trahv. Essers tunnistas oma süüd ja kirjutas seletuses, et edaspidi täidab kõiki
talle määratud kohustusi rikkumisteta. 07.06.2016 antud kirjalikus seletuses märkis Stanislav
Essers, et 28.04.2016 kutsus ema politsei, kuna nad olid läinud emaga riidu. Essers toimetati
Narva jaoskonda, kus talle tehti narkotest. Peale testi tegemist ütles politsei, et test näitas
amfetamiini tarvitamist. Selle testi tulemusega ta nõus ei olnud. Selgitas, et tarvitab vaid
metadooni.
                                                                                                 2
                                                                                  1-13-9744
12.01.2015 antud seletuses kirjutas Stanislav Essers, et ei ilmunud 09.01.2015
registreerimisele seoses madala immuunsuse, peavalude ja mälulünkadega, nimelt ajas ta
päevad segamini ja ei ilmunud õigel päeval registreerimisele.
19.08.2015 antud seletuses kirjutas Stanislav Essers, et ei ilmunud 18.08.2015
registreerimisele, kuna oli kuupäevad segamini ajanud.
24.09.2016 antud seletuses kirjutas Stanislav Essers, et ei ilmunud 17.09.2015
registreerimisele kuna ajas kuupäeva segamini ja tal puudus võimalus ametnikule helistada.

24.03.2016 koostas kriminaalhooldusametnik Stanislav Essersile kirjaliku hoiatuse, kuna ta
rikkus    12.09.2015    kohustust   mitte   tarvitada   narkootikume.       Samuti    viis
kriminaalhooldusametnik Stanislav Essersiga läbi vestluse, mis puudutas hoidumist
narkootikumide tarvitamisest.

Karistusregistri andmetel on Stanislav Essersit katseajal karistatud väärteo korras
mootorsõiduki juhtimisõiguseta juhtimise eest vastavalt 13.07.2015 ja 05.02.2016 LS § 201 lg
1 järgi. Samuti on teda väärteo korras karistatud 12.09.2015 KarS § 218 lg 1 järgi ning
20.04.2016 TuOS § 44 lg 1 järgi.
Tänase seisuga on Stanislav Essersil trahvid tasumata.
Kolmel korral pole Stanislav Essers ilmunud registreerimisele ning tema antud seletused
mitteilmumise kohta on olnud põhjendamata.
Katseajal on Stanislav Essers juba kahel korral rikkunud talle määratud kohustust mitte
tarvitada narkootikume. Temaga on korduvalt vesteldud narkootikumine tarvitamisest ja
sellega kaasnevatest tagajärgedest. Vestluste ajal on Stanislav Essers selgitanud, et mõistab
tarvitamise negatiivseid tagajärgi ja kinnitas, et väldib narkootikumide tarvitamist. Tunnistas,
et soovib vabaneda tarvitamisest ja käesoleval ajal on arvel metadooni asendusravil. Väärteod,
mis on seotud narkootikumide tarvitamisega, näitavad ilmekalt, et Stanislav Essers ei ole
suhtunud täie tõsidusega kohtu poolt määratud kohustuse täitmisesse ja narkootikumide
tarvitamine on osutunud tema jaoks probleemiks, mida Stanislav Essers ise ei tunnista.

Arvestades seda, et Stanislav Essers ei täida talle kohtu poolt määratud kohustusi ning
tuginedes KarS § 74 lg 4, taotleb kriminaalhooldusametnik Stanislav Essersile mõistetud
karistuse täitmisele pööramist.

Menetlusosaliste seisukohad kohtuistungil

25.07.2016 kohtuistungil kandis kriminaalhooldaja ette erakorralise ettekande ning palus
pöörata Stanislav Essersile mõistetud karistus täitmisele.

Stanislav Essers palus karistust täitmisele mitte pöörata ning anda talle veelkord võimalus
katseaja korrektseks läbimiseks. Kolmeaastasest katseajast on jäänud veel üksnes pool aastat.
Ta tunnistab kõiki rikkumisi, va 28.04.2016 narkojoobes olemist. Samas vastavasisulist
väärteootsust ta vaidlustanud ei ole, kuna pole otsust kätte saanud.


Maakohtu seisukoht

Vaadanud läbi toimiku materjalid ja kuulanud ära menetlusosalised, on kohus seisukohal, et
kriminaalhooldusametniku ettepanek pöörata Stanislav Essersile mõistetud karistuse
kandmata osa täitmisele tuleb jätta rahuldamata.


Kui süüdimõistetu ei järgi katseajal kontrollnõudeid või ei täida talle pandud kohustusi, võib
kohus KarS § 74 lg-st 4 tulenevalt kriminaalhooldusametniku ettekande alusel määrata

                                                                                              3
                                                                                  1-13-9744
täiendavaid kohustusi vastavalt KarS § 75 lõikes 2 sätestatule, pikendada katseaega kuni ühe
aasta võrra või pöörata karistuse täitmisele.

Kohus tuvastas, et kriminaalhooldusalune Stanislav Essers ei ilmunud ilma mõjuva põhjuseta
kriminaalhooldusosakonda registreerimisele 09.01.2015, 18.08.2015 ja 17.09.2015, rikkudes
sellega KarS § 75 lg 1 p-s 2 sätestatud kohustust. Stanislav Essersi poolt nimetatud
kontrollnõue mittetäitmise põhjuseid (kuupäevade segamini ajamist) ei pea kohus mõjuvaks.
Tal ei olnud sellist objektiivset takistust, mis ei võimaldanud täita kohtu poolt määratud
registreerimiskohustust.
Samuti ei allu Essers kohustusele mitte tarvitada alkoholi ja narkootikume. Esimest rikkumist
on ta ka ise tunnistanud, kuid 28.04.2016 tuvastatud narkojoovet ta eitab. Kohtu hinnangul on
aga narkootiliste ainete tarvitamine tõendatud politsei poolt läbiviidud kiirtestiga. Testi
tulemuste tõepärasust kinnitab ka fakt, et politsei väljakutsumise ajendiks oli Essersi
ebaadekvaatne käitumine, mis viitab, et ta oli lisaks metadoonile tarvitanud ka muid
narkootilisi aineid. Neil asjaoludel on kohtu hinnangul tuvastatud, et Essers rikkus kahel
korral KarS § 75 lg 2 p 2 alusel määratud kohustust mitte tarvitada narkootikume.
Seega on olemas formaalsed alused vangistuse täitmisele pööramiseks.

Vaatamata rikkumistele soovib Stanislav Essers neid oma käitumist parandada, möönab
probleemi narkootikumidega ning soovib sellest vabaneda alludes jätkuvalt metadooni ravile.
Samuti ei saa jätta tähelepanuta, et tegemist on esimese erakorralise ettekandega, mis on
esitatud enam kui kaks aastat kestnud katseaja jooksul. Sealjuures on registreerimisnõuete
rikkumised toimunud kõik 2015.a ning alates 2015.a septembrist on Essers
registreerimiskohustust täitnud nõuetekohaselt. Nimetatu annab alust arvata, et Essers on
mõistnud oma rikkumiste tagajärgi ning on huvitatud oma käitumise parandamisest ja katseaja
korrektsest läbimisest.

Neil asjaoludel leiab kohus, et tingimisi mõistetud karistuse täitmisele pööramine oleks hetkel
ennatlik. Seetõttu on kohus seisukohal, et Stanislav Essersile tuleb anda veelkord võimalus
enda käitumise parandamiseks ning katseaja korrektseks läbimiseks.
Kuna rikkumised on siiski aset leidnud, peab kohus vajalikuks sellele reageerida ning
pikendada Stanislav Essersile määratud katseaega 3 kuu võrra.

Eeltoodu alusel leiab kohus, et kriminaalhooldusametniku ettepanek tuleb jätta rahuldamata
ning KarS § 74 lg 4 alusel pikendada Stanislav Essersile Viru Maakohtu Narva kohtumaja
20.02.2014 otsusega määratud katseaega 3 kuu võrra, so kuni 20.05.2017.


Kohus teeb määruse tuginedes eeltoodule ja juhindudes KrMS § 427 lg-st 2, 432 lg-st 3.

(allkirjastatud digitaalselt)

Astrid Asi
Kohtunik




                                                                                             4

                       KOHTUMÄÄRUS
  Kohus                                Tallinna Ringkonnakohus

  Kohtukoosseis                        Ande Tänav, Gaida Kivinurm ja Reet Allikvere

  Määruse tegemise aeg ja koht         17. veebruar 2016, Tallinn

  Tsiviilasja number                   2-15-8740

  Tsiviilasi                           OÜ Grupivara avaldus AS Ekspress Grupp teabe
                                       avaldamise kohustamiseks

  Vaidlustatud kohtulahend             Harju Maakohtu 14.12.2015 määrus avalduse menetlusse
                                       võtmata jätmise kohta

  Kaebuse esitaja ja kaebuse liik      OÜ Grupivara määruskaebus

  Menetlusosalised ja nende            Avaldaja: OÜ Grupivara (registrikood 10672077),
  esindajad                            lepinguline esindaja vandeadvokaat Tarmo Repp
                                       Puudutatud isik: AS Ekspress Grupp (registrikood
                                       10004677), lepinguline esindaja vandeadvokaat Arne Ots

  Menetluse liik                       Kirjalik menetlus


RESOLUTSIOON:
1. Tühistada Harju Maakohtu 14.12.2015 määrus ja saata OÜ Grupivara avaldus AS
   Ekspress Grupp teabe avaldamise kohustamiseks tagasi maakohtule menetluse
   algatamise otsustamiseks.
2. Määruskaebus rahuldada.

Määruse peale ei saa edasi kaevata.

Asjaolud
   1. OÜ Grupivara esitas 09.06.2015 Harju Maakohtule avalduse AS Ekspress Grupp teabe
       esitamise kohustamiseks. Avalduse kohaselt on avaldaja puudutatud isiku aktsionär, kes
       esitas puudutatud isikule teabenõude saamaks infot puudutatud isiku tegevuse kohta
       äriseadustiku (ÄS) § 287 lg 1 mõttes. Puudutatud isik keeldus avaldajale teavet andmast.

   2. Avaldaja on küsinud teabenõudes andmeid äriühingu majandusaasta aruannete
      koostamiseks teostatud Delfi Eesti ja Delfi Läti kaetava väärtuse testide
      reprodutseerimiseks. Äriühing peab majandusaasta aruannete koostamisel olema need
      testid juba teinud ehk järelikult on avaldaja poolt küsitud andmed äriühingul olemas ja
                                                                                                2

       seetõttu lihtsalt esitatavad. Äriühing on kirjeldatud andmeid kasutades teostanud kaetava
       väärtuse testid, nende tulemused avaldanud majandusaasta aruannetes, kuid testide
       sisendiks olevad andmed jätnud osaliselt majandusaasta aruannetes avaldamata. Avaldaja
       küsib neid andmeid seetõttu, et äriühing on avaldanud kaetava väärtuse testide
       reprodutseerimiseks vajaminevad andmed enda majandusaasta aruannetes lünklikult ja
       selliselt, et andmete õigsuse kontrollimine on raskendatud ka eriteadmistega isikul.
       Äriühingu poolt teabenõudega taotletud andmete varjamine on tekitanud avaldajal
       põhjendatud kahtluse, et majandusaasta aruannetes kajastatud kaetava väärtuse testide
       tulemused on ebaõiged ning Delfi Eesti ja Delfi Läti bilansilised väärtused tuleks alla
       hinnata (eeldatav allahindlus suurusjärgus EUR 20 000 000). Seetõttu soovib avaldaja
       äriühingu aktsionärina need tulemused üle kontrollida. Testide reprodutseerimiseks ehk
       tulemuste ülekontrollimiseks vajab avaldaja aga äriühingu poolt kasutatud andmeid, mida
       osaliselt ei ole majandusaasta aruannetes esitatud.

   3. Puudutatud isik esitas 17.09.2015 seisukoha, milles leidis, et avaldus tuleb jätta
      menetlusse võtmata ja menetluskulud avaldaja kanda.

Esimese astme kohtu määrus
   4. Maakohus jättis avalduse menetlusse võtmata. Määruse põhjenduste kohaselt saab
      aktsionär ÄS § 287 lg 1 alusel nõuda üldise iseloomuga informatsiooni äriühingu tegevuse
      kohta. Avaldaja poolt nõutav informatsioon puudutab oma iseloomult äriühingu varalist
      seisundit, mis kohtu hinnangul ei kuulu ÄS § 287 lg 1 alusel väljastamisele. Sisuliselt on
      tegemist dokumentidega tutvumise nõudega, mida võimaldab aktsionärile ÄS §-s 330
      sätestatud erikontrolli instituut (vt RKTKo 3-2-1-145-04, RKTKm 3-2-1-29-08, p 13).
      Kuna aga avaldajale kuulub 0,0003% aktsiatest, siis ei tulene seadusest avaldajale ka õigust
      esitada erikontrolli määramise nõue.

   5. Avaldaja soovib avalduse resolutsioonis EBITDA prognoose aastateks 2015-2019, kuid
      on avalduse põhjendustes kahtluse alla seadnud 2014. aasta majandusaasta aruande
      andmete tõele vastavuse. Eeltoodust tulenevalt ei ole avaldaja poolt nõutavad andmed
      seotud 2014. aasta majandustulemuste kontrollimisega. Lisaks tähendaks avaldaja nõude
      rahuldamine seda, et puudutatud isikul tuleks koostada eraldi finantsandmeid sisaldavad
      dokumendid, mis ei ole aga kooskõlas aktsionäri õigusega nõuda üldise iseloomuga
      informatsiooni äriühingu tegevuse kohta (ÄS § 287 lg 1).

   6. Lisaks eeltoodule on avalduses nõutud andmed käsitletavad ärisaladusena, sest need
      puudutavad äriühingu võrdlemisi detailseid finantsanalüütilisi andmeid, mis kätkevad
      endas tuleviku turusituatsiooni analüüsi, s.h lähituleviku arendustegevust, konkurentide
      käitumist ja äritegevuse strateegiat. ÄS § 287 lg 2 sätestab, et juhatus võib keelduda teabe
      andmisest, kui on alust eeldada, et see võib tekitada olulist kahju aktsiaseltsi huvidele ja
      ÄS § 313 lg 1 kohaselt peavad juhatuse liikmed hoidma aktsiaseltsi ärisaladust. Ka
      ärisaladuse hoidmise kohustuse tõttu ei ole põhjendatud avaldaja poolt soovitud teabe
      avaldamine.

   7. TsMS § 371 lg 2 p 2 alusel tuleb jätta avaldus menetlusse võtmata. Kuivõrd avaldaja esitas
      avalduse, mis on osutunud perspektiivituks, tuleb jätta menetluskulud TsMS § 172 lg 1
      alusel OÜ Grupivara kanda.
                                                                                              3

Määruskaebus
  8. Avaldaja palub maakohtu määruse tühistada ja saata asi maakohtule menetlusse võtmise
     otsustamiseks.

   9. TsMS § 371 lõike 2 alusel menetlusse võtmisest keeldumine eeldab avalduse sisule
      hinnangu andmist ja kohtul on seejuures kõrgendatud põhjendamis- ja
      kaalumiskohustus. Keeruka õigusliku küsimuse puhul tuleb eelistada asja menetlusse
      võtmist ja õigusliku probleemi põhjalikumat analüüsimist. Antud juhul puuduvad
      alused avalduse menetlusse mittevõtmiseks.

   10. Riigikohus on asjas nr 3-2-1-82-15 sedastanud (v.t osundatud lahendi punktid 12-13),
       et olukorras, kus majandusaasta aruanne kajastab olulise määral valesti äriühingu
       finantsseisu, on sellega rikutud võlausaldajate ja avalikkuse kaitseks kehtestatud
       seaduse sätteid ning sellega riivatakse aktsionäri huvi ühingu normaalse toimimise
       vastu, mille tõttu on vastavat majandusaasta aruannet kinnitav üldkoosoleku otsus
       tühine. Aktsionär saab oma huvi kaitsta majandusaasta aruande hindamise kaudu,
       seejuures saab eelnimetatud huvi tulemuslikult kaitsta siis, kui aktsionäril on vajadusel
       võimalik saada informatsiooni majandusaasta aruande koostamisel aluseks võetud teabe
       ja eelduste kohta. Aktsionär saab oma õigusi adekvaatselt realiseerida seega üksnes siis,
       kui tal on piisav teave, mis võimaldab vajadusel majandusaasta aruande koostamisel
       aluseks võetud arvutusi reprodutseerida.

   11. Kohus luges ebaõigesti avaldaja poolt äriühingu juhatusele esitatud teabenõude ÄS
       § 287 lg-ga 1 mittehõlmatuks ja on seetõttu ebaõigesti kohaldanud materiaalõigust, mis
       on toonud kaasa ebaõige kohtulahendi. Avaldaja eesmärk teabenõude esitamisel oli
       veenduda majandusaasta aruande õigsuses ja saada võimalus kaalutletud otsuse
       tegemiseks kasumiaruande ja dividendide väljamakse kinnitamisele. Igal aktsionäril on
       seadusest tulenev õigus (sõltumata omatavate aktsiate arvust) saada teavet ühingu
       tegevuse kohta (RKTKm 3-2-1-6-15 p 13; 3-2-1-86-13 p 12). Aktsionäri teabeõigus ÄS
       § 287 lg 1 alusel hõlmab kogu informatsiooni, mis on vajalik üldkoosolekul hääle
       andmiseks, s.h vajadusel informatsiooni, mis hõlmab lisaks ühingu enda tegevusele ka
       ühingu suhteid klientide ja tarnijatega või õiguslikke ja ärilisi suhteid seotud
       ettevõtetega (RKTKm 3-2-1-86-13 p 12).

   12. Kohus luges ebaõigesti avaldaja teabenõude dokumentidega tutvumise nõudeks,
       millega avaldaja saab tutvuda üksnes erikontrolli kaudu. Avaldus ja teabenõue ei sisalda
       taotlust mingite dokumentide koostamiseks ega dokumentidega tutvumiseks.
       Määruskaebuse esitaja soovis ja soovib üksnes konkreetseid arvandmeid. Nimetatud
       arvandmed sisalduvad kaetava väärtuse testides, mis on puudutatud isikul olemas
       tulenevalt raamatupidamisseaduse (RPS) § 32 lg 1 alusel kinnitatud raamatupidamise
       toimkonna juhendi (RTJ) nõuetest, millele on viidatud avalduse p-s 2.2.7. Testide
       olemasolu on kinnitanud puudutatud isik ise oma majandusaasta aruandes, samuti
       puudutatud isikut kattev sõltumatu kolmas isik LHV oma analüüsides (vt avalduse
       lisa 3).

   13. Põhjendamatu on kohtumääruses märgitu, nagu ei oleks asjakohane nõuda 2015-2019
       EBITDA prognoose, kuna kahtluse alla on seatud 2014. majandusaasta aruande õigsus.
       Kaetava väärtuse test põhineb vara väärtuse testil, mis eeldab järgnevate perioodide
       (üldjuhul kuni 5 aastat) prognooside kasutamist.
                                                                                               4

   14. Teabenõudes nimetatud andmete ärisaladuseks olemine on sisulise hindamise küsimus,
       mis ei ole avalduse menetlusse võtmise otsustamisel asjakohane. Antud juhul ei ole
       puudutatud isik üldsõnalise ärisaladustele viitamise kõrval esitanud ühtegi põhjendust
       ega tõendit, mille abil saaks üldse kaaluda teabenõude täitmata jätmist.

   15. Isegi kui teabenõuet saaks lugeda dokumendiga tutvumise nõudeks, ei annaks see alust
       avalduse menetlusse võtmata jätmiseks, eriti mitte viitega erikontrolli nõudmiseks
       piisavate häälte puudumisele, millele kohus kohtumääruses tugines. Väljakujunenud
       kohtupraktika kohaselt on hagi (avalduse) menetlusse mittevõtmine asja õigusliku
       perspektiivituse põhjendusel võimalik üksnes siis, kui kohus ei tuvasta mitte mingeidki
       hüpoteetilisi võimalusi hagi (avalduse) rahuldamiseks. Lisaks erikontrolli nõudmisele
       on aktsionäridel võimalik dokumentidega tutvumist nõuda VÕS § 1014 ja § 1015 alusel,
       mida kohtumääruses ei ole hinnatud.

Vastus määruskaebusele
   16. Puudutatud isik vaidleb määruskaebusele vastu ja palub jätta selle rahuldamata.
       Avaldaja on minetanud nõutava teabe suhtes olnud väidetava huvi. Seega ei ole avaldus
       esitatud avaldaja seadusega kaitstud õiguse ega huvi kaitseks. Avaldaja eesmärk ei ole
       teostada aktsionäri teabeõigust, vaid koguda tõendeid tsiviilasja nr 2-15-12657 jaoks,
       milles avaldaja on esitanud hagi aktsionäride 27.05.2015 üldkoosolekul vastu võetud
       majandusaasta aruande kinnitamise ja dividendide väljamaksmise otsuste tühisuse
       tuvastamiseks või kehtetuks tunnistamiseks. Delfi Eesti ja Delfi Läti EBITDA 2015-
       2019 prognooside kohta teabe nõudmine väljub aktsionäri teabeõiguse raamidest.
       Maakohus jättis avalduse õigesti menetlusse võtmata.

Menetluse edasine käik
  17. Maakohus võttis määruskaebuse menetlusse, jättis rahuldamata                    ja   saatis
      TsMS § 663 lõike 5 alusel läbivaatamiseks Tallinna Ringkonnakohtule.

Ringkonnakohtu seisukoht
   18. Ringkonnakohus leiab, et maakohtu määrus tuleb vastavalt TsMS § 667 lg-le 2, § 657
       lg p-le 3 ja §-le 659 tühistada ning avaldus tuleb saata maakohtule tagasi menetluse
       algatamise otsustamiseks. Maakohtu määrus ei ole seaduslik ega põhjendatud ning
       määruskaebus tuleb rahuldada.

   19. Ringkonnakohus leiab, et maakohus jättis avalduse TsMS § 371 lg 2 p 2 alusel
       ebaõigesti menetlusse võtmata. Maakohus kohaldas nimetatud sätet ebaõigesti ja rikkus
       määruse põhjendamise kohustust (TsMS § 436 lg 1, § 463 lg 2). Kohtupraktikas on
       korduvalt rõhutatud kohtu kõrgendatud põhjendamis- ja kaalumiskohustust TsMS § 371
       lg 2 p 2 alusel avalduse menetlusse võtmisest keeldumisel (vt nt RKTKm 3-2-1-151-14
       p 13). Maakohtu põhjendused vaidlustatud määruses ei anna kolleegiumi hinnangul
       alust jätta avaldus TsMS § 371 lg 2 p 2 alusel menetlusse võtmata. Lisaks on maakohus
       avalduse perspektiivi hindamisel asunud lubamatult hindama tõendeid (vt nt RKTKm
       3-2-1-151-14 p 14).

   20. TsMS § 371 lg 2 p 2 annab kohtule õiguse jätta menetlusse võtmata hagi, mille esitamine
       on õiguslikult võimatu. Selle sätte järgi võib kohus jätta hagi menetlusse võtmata juhul,
       kui hagi ei ole esitatud hageja seadusega kaitstud õiguse ega huvi kaitseks või eesmärgil,
       millele riik peaks andma õiguskaitset, või kui hagiga ei ole hageja taotletavat eesmärki
       võimalik saavutada. Sama sätet kohaldatakse TsMS § 477 lg 1 kohaselt ka hagita asjas
                                                                                           5

   esitatud avaldusele.

21. Avaldaja esitas ÄS § 287 lg 3 alusel avalduse AS Ekspress Grupp kohustamiseks anda
    teavet selleks, et veenduda majandusaasta aruande õigsuses ja saada võimalus
    kaalutletud otsuse tegemiseks kasumiaruande ja dividendide väljamaksmise
    kinnitamisel. Kuna avaldaja on AS Ekspress Grupp aktsionär, mis annab temale ÄS
    § 287 lg 1 alusel õiguse saada juhatuselt teavet aktsiaseltsi tegevuse kohta, siis ei saa
    avaldust pidada õiguslikult võimatuks. Seadus ei sea aktsionäri teabe saamise õigust
    sõltuvusse omatavate aktsiate arvust. Seega ei esine käesoleval juhul alust avalduse
    menetlusse võtmata jätmiseks TsMS § 371 lg 2 p 2 alusel.

22. Lisaks ei nõustu kolleegium maakohtu põhjendusega avalduse perspektiivituse kohta.
    Kolleegiumi hinnangul on maakohus teinud ennatlikult menetluse algatamise
    otsustamise asemel sisuliselt lahendi avalduse rahuldamata jätmise kohta. Maakohus ei
    saanud võtta menetluse algatamise etapis seisukohta selle kohta, kas avaldaja teabe
    saamise nõue ÄS § 287 lg 3 alusel on nõutava teabe sisu arvestades põhjendatud või
    mitte. Nõude perspektiivikuse üle otsustamisel ei saa kohus hinnata tõendeid.

23. Alles asja sisulisel läbivaatamisel ja lahendi tegemisel saab maakohus hinnata, milles
    seisneb aktsionäri teabe saamise nõue (s.h kas tegemist on dokumendiga tutvumise
    nõudega), kas aktsionäril on õigus nõutud teabe saamiseks ja kas teabe avaldamine võib
    olla välistatud (s.h kas nõutavat teavet saab käsitleda ärisaladusena). Seega tuleb
    määruskaebus rahuldada ja avaldus saata tagasi maakohtule menetlusse algatamise
    otsustamiseks.

24. Menetluskulude jaotuse otsustab maakohtu asja uuel läbivaatamisel (TsMS § 173 lg 3).


    Ande Tänav                   Gaida Kivinurm                         Reet Allikvere
   /allkirjastatud               /allkirjastatud                      /allkirjastatud
    digitaalselt/                digitaalselt/                         digitaalselt/

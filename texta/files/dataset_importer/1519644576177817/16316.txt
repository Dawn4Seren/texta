                                                                      Tsiviilasi 2-16-3385




                                 Hagi õigeksvõtul põhinev
                            KOHTUOTSUS
                                   Eesti Vabariigi nimel
Kohus                            Tartu Maakohus
Kohtukoosseis                    kohtunik Lea Aavastik
Otsuse tegemise aeg ja koht      5. mai 2016, Tartu Kohtumaja, Kalevi 1
Tsiviilasi                       I.A. hagi L.A. vastu sundtäitmise lubamatuks
                                 tunnistamiseks
Tsiviilasja hind                 3 500 eurot
Menetlusosalised ja nende        hageja I.A., ik XXXX, elukoht XXXX, lepinguline
esindajad                        esindaja       Sergei    Desjatnikov,    e-post
                                 teie.jurist@gmail.com ;
                                 kostja L.A., ik XXXX, elukoht XXXX.

RESOLUTSIOON
  1. Hagi rahuldada.
   2. Tunnistada lubamatuks sundtäitmine täiteasjas nr 182/2003/2218 nõude
      aegumise tõttu.
   3. Tunnistada otsus tagatiseta viivitamata täidetavaks.
   4. Menetluskulud jätta poolte endi kanda.
Vabastada I.A. riigilõivu tasumise kohustusest 350 (kolmesaja viiekümne) euro
ulatuses.
Kohtuotsus toimetada kätte hageja esindajale ja kostjale ning Rahandusministeeriumile.
Edasikaebamise kord
Kohtuotsusele on pooltel õigus esitada apellatsioonkaebus Tartu Ringkonnakohtule 30
päeva jooksul alates kohtuotsuse apellandile kättetoimetamisest, kuid mitte hiljem kui viie
kuu möödumisel esimese astme kohtu otsuse avalikult teatavakstegemisest. Kaebus
võidakse lahendada kirjalikus menetluses, kui apellant ei taotle apellatsioonkaebuse
läbivaatamist kohtuistungil. Juhul, kui menetlusosaline taotleb menetlusabi, peab ta
esitama tähtaja kestel apellatsioonkaebuse. Kaebuse põhjendamiseks või riigilõivu
tasumiseks või kaebuses esineva sellise puuduse kõrvaldamiseks, mis on seotud
menetlusabi taotlemisega, annab kohus mõistliku tähtaja pärast menetlusabi taotluse
lahendamist, kui nimetatud taotlus ei ole esitatud põhjendamatult või tähtaja pikendamise
eesmärgil.
Asjaolud ja kohtu põhjendused
Kohtutäitur Anne Böckler on I.A. suhtes algatanud täitemenetluse täiteasjas nr
182/2003/2218 sissenõudja L.A. avalduse ja Tartu Linnakohtu 06.11.1992 elatise
väljamõistmise otsuse nr 2-980/92 alusel. Hageja on seisukohal, et elatise nõue on
aegunud. Hageja esitas täitemenetluses kaebuse kohtutäituri tegevuse peale, kuid see jäeti
rahuldamata. Kohtutäitur asus seisukohale, et tsiviilhagi aegumise üle otsustamine ei ole
kohtutäituri pädevuses.
Hageja nõuab kohtusse esitatud hagiga sundtäitmise lubamatuks tunnistamist kohtutäitur
Anne Böckleri menetluses olevas täiteasjas nr 182/2003/2218, sest Tsiviilseadustiku
üldosa seaduse (TsÜS) § 154 lg 2 kohaselt lapse ülalpidamise kohustuse täitmise nõue
aegub kümne aasta möödumisel iga üksiku kohustuse jaoks. Elatis D.A. ülalpidamiseks
on välja mõistetud kuni lapse täisealiseks saamiseni XXXX.
Kostja esitas hagile vastuse 25.04.2016, milles võtab hagi õigeks. Kostja ei ole hagejaga
suhelnud juba aastaid. Ei hageja ega tema lepinguline esindaja ei ole enne hagi kohtusse
esitamist kostjaga ühendust võtnud ning aegumise kohaldamise üle arutlenud. Kui hageja
või tema esindaja oleks pöördunud enne hagi esitamist kostja poole, oleks kostja juba siis
teinud kohtutäiturile avalduse täitemenetluse lõpetamiseks. Kostja esitas täiturile avalduse
20.04.2016, paludes hagis nimetatud täiteasjas menetlus lõpetada. Eeltoodud asjaoludel
palub kostja jätta menetluskulud hageja kanda.
Kohus on seisukohal, et hagi tuleb rahuldada. Kostja on hagi õigeks võtnud. Vastavalt
Tsiviilkohtumenetluse seadustiku (TsMS) §-le 440 lg 1 kui kostja võtab kohtuistungil või
kohtule esitatud avalduses hageja nõude õigeks, rahuldab kohus hagi. Kui hagi
õigeksvõtmine on esitatud kohtule avalduses, võetakse avaldus toimikusse.
1992. aastal tehtud kohtuotsusega on hagejalt välja mõistetud elatis XXXX sündinud poja
XX.XX ülalpidamiseks kostja kasuks kuni lapse täisealiseks saamiseni XXXX. TsÜS §
154 lg 2 kohaselt lapse ülalpidamise kohustuse täitmise nõude aegumistähtaeg on kümme
aastat iga üksiku kohustuse jaoks. Riigikohus on lahendis 3-2-1-141-15 avaldanud
seisukoha, et lapsele/lapse ülalpidamiseks välja mõistetud elatise nõude aegumise üle
otsustamisel tuleb kohaldada TsÜS §-s 164 lg 2 sätestatut, mille kohaselt on vanemate ja
laste vaheliste nõuete aegumine peatunud kuni lapse täisealiseks saamiseni. Sellest
tulenevalt võiks täitemenetluses kostja vastu elatise maksmise nõude kohtuotsuse alusel
esitada poeg D.A., kuid ka tema on saanud täisealiseks käesolevaks ajaks enam kui
kümme aastat tagasi. Seega on nii L.A. kui ka võimalik D.A. nõue maksta elatist Tartu
Linnakohtu 06.11.1992 elatise väljamõistmise otsuse nr 2-980/92 alusel, terves ulatuses
aegunud.
TsMS § 468 lg 1 p 1 kohaselt kohus tunnistab omal algatusel tagatiseta viivitamata
täidetavaks hagi õigeksvõtul põhineva otsuse.

Menetluskulude jaotus ja väljamõistmine
TsMS § 168 lg 6 kohaselt kui kostja võtab hagi kohe õigeks, kannab hageja
menetluskulud ise, kui kostja ei ole oma käitumisega andnud põhjust hagi esitamiseks.
Hagiavaldusest nähtuvalt taotletakse sundtäitmise lubamatuks tunnistamist täiteasjas nr
182/2003/2218, st täitemenetlus alustati 2003. aastal. Kostja väitel ei ole ta hagejaga
enam aastaid suhelnud. Hageja ei ole esitanud kohtule ühtegi tõendit selle kohta, et ta on
pöördunud enne hagi esitamist kohtuväliselt kostja poole täitemenetluses oleva nõude
võimaliku aegumise küsimuses. Pärast hagiavalduse saamist esitas kostja täiturile
avalduse täitemenetluse lõpetamiseks, nõustudes hagiavalduses esitatud nõude ja selle
põhjendustega. Kohus on seisukohal, et hageja menetluskulud jäävad tema enda kanda.



                                             2
Kostjal menetluskulusid, nähtuvalt toimikumaterjalidest, ei ole.
Hageja on Tartu Maakohtu 10.03.2016 määrusega menetlusabi korras vabastatud
riigilõivu tasumisest hagi esitamisel ja hagi tagamise taotluse esitamisel, kokku 350 euro
ulatuses. Menetlusabi andmise määruse tegemisel on kohus tuvastanud, et I.A. on töötu
töövõimetuspensionär. Hageja ja tema abikaasa igakuine sissetulek on kokku
maksimaalselt XXX eurot. Hageja pangakontodel raha puudub. Hagejale ei kuulu
sõidukeid või kinnisvara. Kohus on seisukohal, et I.A. tuleb anda menetlusabi
kohtulahendiga väljamõistetava menetluskulu katmiseks. I.A. puuduvad käesoleval ajal
ning täiesti ilmselt ka lähemas tulevikus sellised rahalised vahendid, millest on võimalik
riigile tasuda kokku 350 euro suurune riigilõiv. TsMS § 190 lg 7 alusel vabastab kohus
I.A. 350 euro suuruse riigilõivu riigi tuludesse tasumise kohustusest.



/allkirjastatud digitaalselt/
Kohtunik




                                            3

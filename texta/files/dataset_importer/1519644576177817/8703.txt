                                 TARTU HALDUSKOHUS
                                    Tartu kohtumaja
                           KOHTUMÄÄRUS
Kohtuasja number             3-16-1351
Määruse kuupäev              24. august 2016
Kohtunik                     Roby Koik
Kohtuasi                     Karli Peelbaumi kaebus Tartu Vangla kohustamiseks täitma
                             vangla sisekorraeeskirja kaebaja poolt 20.05.2016 esitatud vaiete
                             registreerimisel
Resolutsioon                 1. Tagastada Karli Peelbaumi kaebus.
                             2. Määruse toimetada kätte kaebajale ja teadmiseks Tartu
                                Vanglale.
Edasikaebamise kord          Määruse p 1 peale võib esitada määruskaebuse Tartu
                             Ringkonnakohtule Tartu Halduskohtu kaudu 15 päeva jooksul
                             arvates määruse kättesaamisest.

Asjaolud

1. Karli Peelbaum esitas 04.07.2016 Tartu Halduskohtule kaebuse Tartu Vangla
kohustamiseks täitma vangla sisekorraeeskirja (VSkE) § 48 lg 6, kuna väidetavalt pole vangla
lubanud tal tema poolt 20.05.2016 esitatud vaiete üleandmist kinnitada oma allkirjaga.

2. Tartu Halduskohus esitas 22.07.2016 Tartu Vanglale kohtunõude, milles palus teatada, kas
kaebaja on 20.05.2016 vanglale esitanud vaideid, kas vangla on vaided menetlusse võtnud ning
mis staadiumis on sellisel juhul kohtueelne menetlus.

3. Tartu Vangla teatas 26.07.2016 vastuses kohtunõudele (tl 7), et kaebaja esitas 20.05.2016
Tartu Vanglale 441 vaiet. Sellel kuupäeval esitatud vaietest on registreeritud 41, tagastatud üks
vaie ning nende üleandmist on kinnipeetav saanud allkirjaga kinnitada. 26.07.2016 seisuga on
registreerimise ja üleandmise kinnituse ootel 400 K. Peelbaumi 20.05.2016 esitatud vaiet.

4. Tartu Halduskohus esitas 18.08.2016 Tartu Vanglale seisukoha nõude kaebuse menetlusse
võtmise küsimuse lahendamiseks. Kohus järeldas Tartu Vangla 26.07.2016 vastusest
kohtunõudele, et kaebaja poolt 20.05.2016 esitatud vaided on vanglateenistuse käes, kuid
registreerimata. Kohus palus Tartu Vanglal selgitada, kas esitatud vaiete hulgas on taotlus
samasisulise nõudega nagu K. Peelbaum on kohtule esitanud ehk kas K. Peelbaum on vanglale
esitanud kohustamisnõude tema 20.05.2016 esitatud vaideid registreerima või pole kinnipeetav
selle kaebuse osas kohtueelset menetlust alustanud.

5. Tartu Vangla teatas 22.08.2016 vastuses (tl 14), et 22.08.2016 seisuga on kinnipeetav K.
Peelbaumi 20.05.2016 esitatud vaietest registreeritud 41 ning tagastatud 6. Täiendava kontrolli
tulemusel selgus, et 21.06.2016 on kinnipeetav esitanud vaide, milles palub teha ettekirjutus
tema vaiete registreerimiseks. Vaides leiab kinnipeetav, et haldusorgan piirab tahtlikult ja
pahatahtlikult tema vaiete registreerimise viivitamisega tema õigust pöörduda kohtusse.
Tulenevalt eeltoodust nähtub, et K. Peelbaum on esitanud vanglale kohustamisnõude tema
20.05.2016 esitatud vaiete registreerimiseks, mis on tulenevalt vaiete väga suurest kogusest
jäänud tähelepanuta. Tartu Vangla kinnitab, et K. Peelbaumi vaideid registreeritakse ning
lahendatakse, kuid aeg, mis selleks kulub ei ole ette ennustatav.

Kohtu seisukoht

6. Kaebaja on esitanud kohtule kohustamiskaebuse, kuna leiab, et Tartu Vangla ei ole lubanud
kinnitada allkirjaga tema poolt vanglale 20.05.2016 esitatud vaiete üleandmist.

7. Tartu Vangla 22.08.2016 vastuse kohaselt jätkab kaebaja tänase päevani suures mahus
vaiete esitamist ning tema vaideid lahendatakse nende esitamise järjekorras. 22.08.2016 seisuga
on registreerimata üle 250 K. Peelbaumi esitatud vaide. Koostatud vaiete tagastamistest on
nähtunud, et K. Peelbaum on esitanud vaideid valimatult ning tema õigusi mitte puudutavate
käskkirjade peale.

8. Vangistusseaduse (VangS) § 11 lg 5 kohaselt on kinnipeetaval ja vahistatul õigus esitada
vangla haldusakti või toimingu peale kaebus halduskohtule halduskohtumenetluse seadustikus
sätestatud alustel ja korras tingimusel, et kinnipeetav, karistusjärgselt kinnipeetav või vahistatu
on eelnevalt esitanud vaide vanglateenistusele või Justiitsministeeriumile ning vanglateenistus
või Justiitsministeerium on vaide tagastanud, osaliselt rahuldanud, rahuldamata või tähtaegselt
lahendamata jätnud. Sättest tuleneb kaebajale kohustus läbida enne kohtusse pöördumist
kohustuslik kohtueelne menetlus kohustamisnõude puhul.

9. VangS § 11 lg 7 järgi lahendatakse vaie 30 päeva jooksul, arvates vaide edastamisest vaiet
läbivaatavale haldusorganile. Vastavalt halduskohtumenetluse seadustiku (HKMS) § 47 lg-le
3, kui nõuet kohtueelses menetluses lahendav haldusorgan viivitab lahendi tegemisega
õigusvastaselt, tuleb kaebus esitada ühe aasta jooksul kohtueelses menetluses lahendi
tegemiseks ettenähtud tähtaja möödumisest arvates.

10. Vaatamata sellele, et käesoleval juhul on möödunud VangS § 11 lg-st 7 tulenev aeg
kinnipeetava vaide läbivaatamiseks ning vastustaja on sattunud viivitusse, ei pea kohus
võimalikuks kaebust menetlusse võtta. Kohus tutvunud asja materjalidega ning selgitanud välja
asjas tähtsust omavad asjaolud, leiab, et kaebajal puudub käesolevas haldusasjas kaebeõigus.

11. Kohtu hinnangul on käesoleval juhul kaebaja esitanud kohustamiskaebuse haldusorgani
menetlustoimingu peale, mille vaidlustamine on HKMS § 45 lg 3 kohaselt piiratud. Nimetatud
sätte järgi võib menetlustoimingu peale ilma haldusakti või lõpliku toimingu vaidlustamiseta
esitada kaebuse, kui see rikub kaebaja mittemenetluslikke õigusi, sõltumata haldusaktist või
lõplikust toimingust, või kui menetlustoimingu õigusvastasus tingiks vältimatult kaebaja õigusi
rikkuva haldusakti andmise või lõpliku toimingu tegemise.

Kaebaja ei ole kaebuses esitanud ühtegi põhjendust, kuidas on tema õigusi rikkunud 20.05.2016
esitatud vaiete allkirjaga kinnitamata jätmine. Kohus on kindlaks teinud, et vaided on Tartu
Vangla käsutuses, neid registreeritakse ja lahendatakse esitamise järjekorras, kuid nende suure
hulga tõttu võtab see tavapärasest kauem aega. Kaebaja on ise loonud olukorra, kus
haldusorganil on võimatu tegutseda ette nähtud raamides.

12. Kohus selgitab, et kohtueelses menetluses tehtud toimingute või otsuste iseseisev
vaidlustamine on erandlik võimalus, mis on põhjendatud üksnes juhtudel, kui kohtueelse
menetluse käigus on rikutud kaebaja õigusi, mis ei ole seotud vaidemenetluse esemega.
                                                2
13. Kohus ei pea võimalikuks kaebuse käsitamist või kaebuse täiendamist selliselt, et kaebaja
esitaks kaebuse Tartu Vanglale esitatud 441 vaide esemete nõuetes sisuliselt. Oma õiguste
kaitseks on kaebajal õigus esitada iseseisvad kaebused nende Tartu Vangla haldusaktide ja
toimingute peale, mille osas kaebaja kohtuliku kontrolli teostamist vajalikuks peab.

HKMS § 28 lg 1 kohustab menetlusosalist kasutama oma menetlusõigusi heauskselt. Kui isik
esitab kohtule või haldusorganile taotlusi, mille eesmärk on kohut või haldusorganit lihtsalt
koormata, ei kasuta ta oma menetlusõigusi heauskselt. Lisaks sellele, et sel viisil ei ole tal
võimalik oma õiguslikke probleeme lahendada, takistab ta seejuures ka heausksete kaebajate
juurdepääsu õigusemõistmisele mõistliku aja jooksul, kuivõrd kohtu menetluslik ressurss on
piiratud. Kaebaja peab suutma põhistada, millist tema subjektiivset avalikku õigust on rikutud
ning kuidas seda on tehtud.

14. Eeltoodust lähtudes, tagastab kohus kaebuse vastavalt HKMS § 121 lg 2 p-le 1, mille järgi
võib kohus kaebuse tagastada, kui kaebajal puudub asjas ilmselgelt kaebeõigus, eeldades, et
tema faktiväited on tõendatud. Kaebaja kohustamisnõue seoses vangla menetlustoiminguga
pole lubatav ning kaebajal puudub kaebeõigus kohustamiskaebuse esitamiseks. Kuna kaebus
kuulub tagastamisele, siis ei võta kohus seisukohta riigilõivust vabastamise taotluse osas.

Vastavalt HKMS § 43 lg-le 2 ei võta kaebuse tagastamine õigust pöörduda uuesti kohtusse ning
kaebuse tagastamisel loetakse, et kaebus ei ole kohtu menetluses olnud.


/allkirjastatud digitaalselt/

Roby Koik
kohtunik




                                              3

                         KOHTUMÄÄRUS
Kohus                                Tartu Ringkonnakohus
Määruse tegemise aeg ja koht         12. jaanuar 2016, Tartu (kirjalik menetlus)
Kriminaalasja number                 1-09-18539
Kohtukoosseis                        Tiit Lõhmus, Mati Kartau, Aarne Sarjas
Vaidlustatud kohtulahend             Tartu Maakohtu (Jõgeva kohtumaja) 26. novembri
                                     2015 määrus süüdimõistetu Aleksei Tšudinovi
                                     vangistusest tingimisi enne tähtaega vabastamata
                                     jätmise kohta
Kaebuse esitajad ja kaebuse liik     süüdimõistetu Aleksei Tšudinovi (Tšudinov; isikukood
                                     37601040275) kaitsja vandeadvokaadi vanemabi Heiki
                                     Kuningas, määruskaebus

RESOLUTSIOON
   1. Tartu Maakohtu 26. novembri 2015 määrus jätta muutmata.
   2. Süüdimõistetu Aleksei Tšudinovi kaitsja vandeadvokaadi vanemabi Heiki
        Kuninga määruskaebus jätta rahuldamata.
   3. Välja    maksta Advokatuurile eraldatud eelarveliste vahendite arvelt
        Advokaadibüroo Objartel & Partnerid kaudu 96 (üheksakümmend kuus) eurot, sh
        käibemaks 16 (kuusteist) eurot, vandeadvokaadi vanemabi Heiki Kuningale
        määruskaebemenetluses riigi õigusabi osutamise eest.
   4. Mõista Aleksei Tšudinovilt välja menetluskulud, s.o kaitsja tasu vandeadvokaadi
        vanemabi Heiki Kuninga poolt osutatud õigusabi eest 96 eurot riigituludesse.
Aleksei Tšudinovil tasuda väljamõistetud summa Rahandusministeeriumi arveldusarvele SEB
a/a EE891010220034796011, Danske Bank AS Eesti filiaal a/a EE403300333416110002,
Nordea Bank Finland PLC Eesti filiaal a/a EE701700017001577198 või Swedbank
a/a EE932200221023778606. Maksekorraldusele märkida viitenumber 2800049858 ning
selgitus: „Aleksei Tšudinov, 1-09-18539 menetluskulud“.
Menetluskulud tasuda 30 päeva jooksul käesoleva määruse jõustumisest arvates. Kui rahalised
nõuded pole täies ulatuses tähtaegselt tasutud, suunatakse nõuded täitemenetluse
läbiviimiseks kohtutäiturile täitemenetluse seadustikus sätestatud korras.
Edasikaebamise kord
KrMS § 384 lg 2 ja § 387 lg 1 kohaselt võib määrusele esitada määruskaebuse Tartu
Ringkonnakohtu kaudu Riigikohtule prokuratuur, advokaadist kaitsja või advokaadi
vahendusel teised kohtumenetluse pooled 15 päeva jooksul, alates päevast, mil isik sai
vaidlustatud määrusest teada või pidi teada saama.

Asjaolud ja menetluse käik
1. Harju Maakohtu 01.02.2011 otsusega tunnistati Aleksei Tšudinov kokkuleppemenetluses
süüdi KarS § 200 lg 2 p 4 järgi ning mõisteti karistuseks 3 aastat vangistust.
KarS § 64 lg 1 alusel, arvestades Harju Maakohtu 22.04.2010 otsusega KarS § 214 lg 2 p-de
1, 4 ja § 136 lg 1 järgi mõistetud karistusi ning üksikkaristustest raskeima suurendamise teel
mõisteti A. Tšudinovile liitkaristuseks 4 aastat 4 kuud vangistust.
KarS § 65 lg 2 alusel suurendati mõistetud karistust Harju Maakohtu 12.09.2008 otsusega
mõistetud karistuse ärakandmata osa – 3 aastat 3 kuud vangistust – võrra ning liitkaristuseks
mõisteti 7 aastat 7 kuud vangistust.
KarS § 68 lg 1 alusel arvestati eelvangistuse aeg karistusaja hulka ja karistuse kandmise
alguseks loeti 24.03.2009. Karistusaja lõpp 24.10.2016.

Maakohtu määrus
2. Tartu Maakohtu 26.11.2015 määrusega jäeti A. Tšudinov vangistusest tingimisi
ennetähtaega vabastamata. Maakohtu hinnangul on süüdimõistetu täitnud formaalsed eeldused
ennetähtaegseks vabanemiseks. Materiaalsed eeldused on täitmata.
2.1. A. Tšudinov on kriminaalkorras karistatud neljal korral, vangistust kannab esimest korda.
A. Tšudinovit on varasemalt karistatud varavastaste süütegude toimepanemise eest,
käesoleval ajal kannab karistust röövimiste, väljapressimise ja seadusliku aluseta vabaduse
võtmise eest, aga ka tulirelva ja laskemoona ning lõhkematerjaliga seotud süütegude
toimepanemise eest. Käesoleval ajal kannab A. Tšudinov karistust teo eest, mis on toime
pandud katseajal. A. Tšudinovile on mõistetud eriliigilisi karistusi, sh on jäetud vangistus
tingimuslikult täitmisele pööramata, mistõttu puudub põhjus olla veendunud, et A. Tšudinov
oleks sellel korral suuteline muutma oma senist tegutsemisviisi ja suuteline läbima edukalt,
korrektselt ning õiguskuulekalt katseaja koos kõigi kriminaalhooldusega kaasnevate nõuete ja
kohustustega. A. Tšudinovi poolt toimepandud kuritegude asjaolud on rasked, seejuures on
need toime pandud sama kannatanu suhtes ning majandusliku kasu saamisel eesmärgil.
2.2. Maakohus ei pidanud A. Tšudinovi käitumist karistuse kandmise ajal positiivseks, kuna
tal on 2 kehtivat distsiplinaarkaristust. Maakohus pidas positiivseks, et A. Tšudinov on
osalenud inglise keele kursustel, läbinud eesti keele kursused A2 ja B1 (lõpetamata) tasemel,
läbinud sotsiaalprogrammi Eluviisitreening ja alustas osalemist sotsiaalprogrammis Viha
juhtimine (jäi lõpetamata), tal on vabaduses garanteeritud elu- ja töökoht, tal on toetav
lähivõrgustik. Kinnipeetava iseloomustusest nähtuvalt on A. Tšudinov katkestanud
vangistuses alustatud õpingud elektriku eriala omandamiseks.
2.3. Maakohus, hinnates kõiki asjaolusid kogumis, asus seisukohale, et A. Tšudinovi tingimisi
ennetähtaegne vabastamine ei ole võimalik lähtuvalt tema isikust, varasemast elukäigust,
kuriteo toimepanemise asjaoludest ja käitumisest karistuse kandmise ajal.

Määruskaebus
3. Tartu Maakohtu määruse peale esitas määruskaebuse süüdimõistetu A. Tšudinovi kaitsja,
kes palub tühistada maakohtu määruse ja teha asjas uus määrus, millega vabastada
kinnipeetav vangistuse kandmisest tingimisi enne tähtaega. Maakohus ei ole arvestanud, et
tegemist oli A. Tšudinovi viimase võimalusega vabaneda ennetähtaegselt. Vangla poolt
takistusena märgitud distsiplinaarkaristust ei saa arvestada, sest see on kustunud. Kuna see on
kustunud, siis on näha, et süüdimõistetu on võimeline täitma ühiskonnas kehtivaid norme ning
vangla iseloomustuses toodud asjaolud on vastuolus maakohtu järeldustega.
See, et A. Tšudinov on vangistuses tööst keeldunud ei saa sisekorra rikkumisena väljenduda,
kuna töökohustust vanglas ette nähtud ei ole ning seadus ei kohusta kedagi tasuta töötama.
Viha juhtimise programmi katkestamise kohta andis süüdimõistetu maakohtu istungil
selgitusi, kuid neid ei ole arvestatud. Maakohtu ja vangla hinnangud on vastuolulised ning ei
vasta faktilistele asjaoludele. Kuna A. Tšudinov on karistuse eesmärgid saavutanud, siis ei
oleks tema vabanemine õiguskorda riivav ega ole õiguskorda ohustav.
Ringkonnakohtu poolt tuvastatud asjaolud ja järeldused
4. Ringkonnakohus nõustub maakohtu määruses toodud seisukohtadega ja leiab, et
A. Tšudinovi vangistusest tingimisi ennetähtaegne vabastamine ei ole põhjendatud.
5. Ringkonnakohtu hinnangul on positiivne, et A. Tšudinovil on vabanedes olemas
garanteeritud elu- ja töökoht, ta on omandanud riigikeele A2 tasemel, osalenud
Eluviisitreeningul ning tal on lähedaste näol olemas toetav võrgustik. Samas tuleb KarS § 76
lg-s 4 toodud asjaolusid hinnata nende kogumis, mistõttu ringkonnakohus leiab, et maakohus
on A. Tšudinovi vabastamise otsustamisel arvesse võtnud kõiki positiivseid asjaolusid,
määruskaebuses ei ole välja toodud uusi asjaolusid. Maakohtu määrus on seaduslik ja
põhjendatud. Kõik KarS § 76 lg 4 sätestatud asjaolud ei ole ühe kaaluga ning juhul, kui
positiivseid asjaolusid esineb arvuliselt isegi rohkem, ei ole automaatselt tagatud kinnipeetava
vangistusest tingimisi ennetähtaegne vabanemine. Ringkonnakohus nõustub maakohtuga, et ei
esine selliseid asjaolusid kogumis, mis tingiksid A. Tšudinovi ennetähtaegse vabastamise.
6. Maakohus on põhjendatult asunud seisukohale, et süüdimõistetul on 2 kehtivat
distsiplinaarkaristust – noomitused 22.06.2015 ja 29.05.2015. VangS § 65 lg 5 kohaselt kustub
distsiplinaarkaristus 1 aasta jooksul määramisest alates, mistõttu on asjakohatu kaitsja väide,
et A. Tšudinovil ei ole kehtivaid distsiplinaarkaristusi.
7. Isiku tingimisi enne tähtaega vabastamine on eelkõige kogutud materjali hindamine
kohtuniku siseveendumusest lähtuvalt ning iga isiku suhtes individuaalne. Käesoleval juhul
riivaks A. Tšudinovi ennetähtaegne vabastamine ühiskonna õiglustunnet ning süüdimõistetu
kaitsja ei ole määruskaebuses toonud välja asjaolusid, mis annaksid aluse teistsugusele
seisukohale jõudmiseks võrreldes maakohtuga. Tõsiasi, et A. Tšudinov on korduvalt pooleli
jätnud alustatud tegevused viitab kohtukolleegiumi arvates otseselt sellele, et süüdimõistetu ei
suuda ellu viia oma eesmärke, mis säilitab riski, et A. Tšudinov võib minna kergema
vastupanu teed ja jätkata kuritegude toimepanemist. Süüdimõistetu käitumine ja mõtlemine on
vastuolus.
Kaitsja väidab, et süüdimõistetu on käesolevaks ajaks saavutanud karistuse kandmise
eesmärgid ning maakohtul oleks tulnud ta vabastada. Ennetähtaegne vabastamine ei ole
kinnipeetava õigus, vaid võimalus, kui KarS § 76 lg 4 asjaolusid kogumis hinnates on
võimalik leida selliseid erilisi asjaolusid, mis tingivad vabastamise. Ringkonnakohus ei leia,
et A. Tšudinovi puhul oleks karistus oma eesmärgi täitnud, arvestades, et süüdimõistetu ei ole
järginud vanglas kehtivat korda, õigustab jätkuvalt oma käitumist ning pole suutnud
realiseerida talle varasemalt antud võimalusi. VangS § 37 lg 1 kohaselt on kinnipeetav
kohustatud töötama, va kui seaduses on sätestatud teisiti. Toimikust ei tulene, et A. Tšudinovi
puhul esineks välistavaid asjaolusid, mis takistaks tema töötamist. Sellele ei ole viidanud
kaitsja, mistõttu on asjakohatu kaitsja seisukoht, et süüdimõistetu oli õigustatud töö
tegemisest loobuma. Tänu eelneva katseaja ebaõnnestumisele uue kuriteo toimepanemise tõttu
ei ole kohus veendunud, et andes A. Tšudinovile uue võimaluse, mööduks kriminaalhooldus
positiivselt.
8. Kaitsja on esitanud kaitsjatasutaotluse riigi õigusabi tasu suuruse kindlaksmääramiseks,
milles taotleb tasu summas 96 eurot, sh käibemaks 16 eurot. Ringkonnakohus leiab, et
tasutaotlus sellises suuruses on põhjendatud ning kuulub rahuldamisele. KrMS § 175 lg 1 p 4
ja § 187 lg 2 alusel tuleb A. Tšudinovil hüvitada H. Kuninga kaitsjatasu 96 eurot.
9. Eeltoodud põhjustel ja juhindudes KrMS §-st 390 ja § 337 lg 1 p-st 1 tuleb jätta Tartu
Maakohtu 26.11.2015 määrus muutmata ning süüdimõistetu kaitsja määruskaebus
rahuldamata.
  /allkiri/    /allkiri/      /allkiri/
Tiit Lõhmus   Mati Kartau   Aarne Sarjas

                            KOHTUOTSUS
                              EESTI VABARIIGI NIMEL


Kohus                              Tartu Ringkonnakohus

Kohtukoosseis                      Kai Kullerkupp, Kersti Kerstna-Vaks, Triin Uusen-Nacke

Otsuse tegemise aeg ja koht        6. mai 2016. a Tartu

Tsiviilasja number                 2-13-23837

Tsiviilasi                         Dicro Eesti OÜ hagi Rainis Urbani vastu 47 281 euro 77
                                   sendi väljamõistmiseks
Tsiviilasja hind                   41 771 eurot 24 senti
apellatsioonikohtus

Vaidlustatud kohtulahend           Viru Maakohtu 27. oktoobri 2015. a otsus

Kaebuse esitaja ja kaebuse liik    Dicro Eesti OÜ apellatsioonkaebus

Kohtuistungi toimumise aeg         15. märts 2016. a

Menetlusosalised ja nende          Apellant (hageja): Dicro Eesti OÜ (registrikood: 10726985);
                                   esindaja advokaat Lembit Tedder
esindajad                          Vastustaja (kostja): Rainis Urban (isikukood: XXXXXXX);
                                   esindaja vandeadvokaat Margus Poola
RESOLUTSIOON                       1. Apellatsioonkaebus rahuldada osaliselt. Tühistada Viru
                                   Maakohtu 27. oktoobri 2015 otsus osas, milles maakohus
                                   jättis Rainis Urbanilt Dicro Eesti OÜ kasuks välja
                                   mõistmata 4428 eurot 67 senti, samuti menetluskulude
                                   jaotuse osas.
                                   2. Teha tühistatud osas uus otsus, millega rahuldada Dicro
                                   Eesti OÜ hagi Rainis Urbani vastu osaliselt. Mõista Rainis
                                        Urbanilt välja Dicro Eesti OÜ kasuks 4428 eurot 67 senti.
                                        Jätta Dicro Eesti OÜ hagi ülejäänud osas rahuldamata.
                                        3. Jätta menetluskulud ringkonnakohtus 10% ulatuses
                                        Rainis Urbani ja 90% ulatuses Dicro Eesti OÜ kanda.


 Edasikaebamise kord                    Otsuse peale võib esitada kassatsioonkaebuse Riigikohtule 30
                                        päeva jooksul otsuse kättetoimetamisest.
                                        Hagimenetluses      Riigikohtus     võib    menetlusosaline
                                        menetlustoiminguid teha ning avaldusi ja taotlusi esitada
                                        üksnes vandeadvokaadi vahendusel, kui seaduses ei ole
                                        sätestatud teisiti.
                                        Juhul, kui menetlusosaline taotleb menetlusabi, peab ta
                                        esitama tähtaja kestel kassatsioonkaebuse. Kaebuse
                                        põhjendamiseks või riigilõivu tasumiseks või kaebuses esineva
                                        sellise puuduse kõrvaldamiseks, mis on seotud menetlusabi
                                        taotlemisega, annab kohus mõistliku tähtaja pärast
                                        menetlusabi taotluse lahendamist, kui nimetatud taotlus ei ole
                                        esitatud põhjendamatult või tähtaja pikendamise eesmärgil.

MENETLUSOSALISTE NÕUDED, VASTUVÄITED JA PÕHJENDUSED
1. Dicro Eesti OÜ (hageja) esitas 17. mail 2013. a hagi Rainis Urbani (kostja) vastu 47 281 euro 77
sendi väljamõistmiseks. Koos hagiavaldusega esitas hageja hagi tagamise taotluse kostjale kuuluvale
kinnisasjale kohtuliku hüpoteegi seadmiseks. Viru Maakohus seadis 20. mai 2013. a määrusega
hageja kasuks kostja omandis olevale kinnistule asukohaga XXXX, registriosa nr XXX esimesele
vabale järjekohale kohtuliku hüpoteegi summas 47 281 eurot 77 senti.
2. Maakohus rahuldas 23. septembri 2013. a tagaseljaotsusega hagi. Tartu Ringkonnakohus rahuldas
6. aprilli 2015. a määrusega kostja kaja ja taastas tsiviilasja menetluse.
28. septembril 2015. a menetlusdokumendis vähendas hageja nõuet ning palus mõista kostjalt välja
41 471 eurot 24 senti.
3. Hagiavalduse kohaselt töötas kostja hageja juures elektroonika töötajana, kelle tööülesanneteks oli
kaablite ja trükiplaatide valmistamine, tootmisseadmete hooldus ja remont, materjalide transport.
Kostjal oli tööülesannete täitmiseks õigus kasutada kolme mootorsõidukit (Ford Transit 330L
(sõiduk 1); Ford Transit 350L (sõiduk 2); Scania R113ML 6X2L 38046A (sõiduk 3)), mille
tankimiseks oli kostjal ainuõigus kasutada hageja AS Neste Eesti kütusekaarti.
Arvestades sõidukite keskmist kütusekulu, s.o sõidukite 1 ja 2 puhul 10 liitrit 100 km kohta ning
sõiduki 3 puhul 25–30 liitrit 100 km kohta, ning kostja poolt perioodil 14. mai 2010. a – 19. märts
2013. a sõidukitega läbitud vahemaad, oleks kostjal pidanud kuluma tööülesannete täitmiseks
19 740,02 liitrit diiselkütust.
Veebruaris 2013 tehtud kütusekaardi kasutuse kontrolli käigus selgus, et kostja kasutatud kütuse maht
oli märkimisväärselt suurem. Hageja teavitas sellest ka kostjat, kes kütuse omastamist algul tunnistas
ja lubas kahju hüvitada, kuid hiljem keeldus sellest. Kokku on kostja tankinud ajavahemikul 17. mai
2010 – 14. veebruar 2013 diiselkütust 53 482,59 liitrit kogumaksumusega 67 967 eurot 88 senti.
Kahju suuruse hindamisel lähtub hageja AS Neste Eesti arvetes esitatud kütuse arvutuslikust
keskmisest maksumusest, milleks on 1 euro 27 senti liitri kohta. Seega on kostja omastanud hageja
arvel 33 742,57 liitrit diiselkütust ning rikastunud alusetult 42 853 euro 10 sendi võrra.



                                               2
AS Neste Eesti arvete analüüsimisel selgus, et kostja on mh süstemaatiliselt tankinud kütusekaardiga
ka bensiini. Bensiini tankimine kütusekaardiga olukorras, kus ühelgi tööülesannete täitmiseks
kasutataval mootorsõidukil ei ole bensiinimootorit tähendab, et kostja kasutas kütusekaarti omal
otstarbel ning rikastus seetõttu alusetult hageja arvel. Kostja pahatahtlikku bensiini omastamist
kinnitab mh asjaolu, et bensiini tankimine on toimunud korduvalt öösiti ning nädalavahetustel. Kokku
on kostja tankinud kütusekaardiga ajavahemikul 20. mai 2010 kuni 21. jaanuar 2013 bensiini
3 473,05 liitrit kogumaksumusega 4 428 eurot 67 senti.
Nõude vähendamisel lähtus hageja kütuse kulu arvestades 13 liitrist 100 km sõiduki 1 kohta, 12,1
liitrist 100 km sõiduki 2 ja 37 liitrist 100 km sõiduki 3 kohta. Seega on kostja omastanud diiselkütust
29 167,38 liitrit, s.o rahaliselt 37 042 eurot 57 senti ning bensiini väärtuses 4 428 eurot 67 senti.
Kostja ei ole tõendanud väidet, nagu ta oleks kasutanud tööks suures koguses bensiini, diislikütuse
segamist bensiiniga ega seda, et hageja oleks sellega nõustunud või andnud talle vastavasisulisi
suuniseid. Hageja ei nõustu diiselmootorites bensiini kasutamisega, kuna see võib põhjustada
ulatuslikke kahjustusi sõidukitele. Kostja ei ole ka tõendanud, nagu oleks 33 742,59 liitrit diislikütust
või 3 473,05 liitrit bensiini varastatud. Ekspertarvamus on selgelt kallutatud, kuna kostja on
eksperdile ette teada andnud, milline peaks olema kostja poolt tellitava arvamuse sisu. Kostja väited
varalise vastutuse kokkuleppe ja sõidupäevikute puudumise kohta ei oma tähendust ega välista hageja
nõuet. Ekslik on kostja väide, nagu oleks sõiduki tootja poolt avaldatud teave keskmise kütusekulu
kohta tegelikkusest oluliselt erinev. Keskmine kulu tähendab erinevaid sõiduviise ja asjaolusid
arvestavat keskmist näitajat, mistõttu sellest lähtumine on põhjendatud. Töösuhtes tekitatud kahju
hüvitamise regulatsioon ei välista VÕS alusetu rikastumise sätete kohaldamist (sh VÕS § 1037), kui
sellekohased eeldused on olemas. Hüvitis seoses isikliku sõiduauto kasutamisega tööülesannete
täitmisel katab kõik isikliku sõiduauto tööks kasutamisega seotud kulud, sh bensiinikulud.
4. Kostja vaidles hagile vastu. Kostja kasutusse antud sõidukid olid varustatud diiselmootoritega,
seega tangiti sõidukitesse põhiliselt diiselkütet. Talvisel perioodil tangiti ka bensiini diiselkütusele
lisamiseks põhjusel, et esines häireid talvise diiselkütte kvaliteedis, millest tulenevalt oli mootorite
käivitamine ja töötamine raskendatud. Samuti suurenes kütuse kulu.
Tööandja korraldusel tegi kostja hageja territooriumil lumetõrjet ja niitis muru. Lumetõrjeks kasutas
kostja isiklikku väiketraktorit ja lumepuhurit, muru niitmiseks murutrimmerit. Seadmete
käivitamiseks kasutati kütusena bensiini, mida tangiti hagejaga kooskõlastatult AS Neste Eesti kütuse
kaardiga. Lisaks sellele kasutas kostja tööülesannete täitmiseks, ehk hageja huvides,
bensiinimootoriga töötavat isiklikku sõiduautot. Hageja on isikliku auto kasutamise eest kostjale
regulaarselt hüvitist maksnud.
Sõidukite 1 ja 2 kütuse kulu 10 liitrit 100 km kohta on valmistaja tehase poolt kehtestatud kütuse
teoreetiline kulu norm, mille kehtestamisel on valmistaja tehas lähtunud ühtlasest maanteesõidust.
Tegelikkuses, praktikas ja segatsüklis on aga tegelik kütuse kulu 100 km kohta 13–15 liitrit. Kui
kostja viibis töölähetuses Soome Vabariigis, kasutas sõidukit 1 keegi teine isik.
Kostja ei nõustunud, et sõiduki 3 kütuse kulu jääb vahemikku 25–30 liitrit 100 km kohta. Tehas
Scania tüüpi sõidukitele keskmist kütuse kulu ei anna, kulu sõltub sõidu tingimustest. Remonditud ja
vanemale mootorile on kütuse kulu kuni 33 liitrit 100 km kohta. Linnas, ummikutes, tõusudel ja
koormaga sõidul on kütte kulu 100 km kohta isegi kuni 38 liitrit ja enam. Talvel oli vaja ka pargitud
sõidukeid käivitada, et sõidukite akusid laadida. Ajaliselt kestis sõidukite akude laadimisprotsess 30–
45 minutit, millest tulenevalt tekkis täiendav kütuse kulu. Hageja ei ole esitanud ühtki tõendit
sõiduki 3 läbisõidu kohta. Sõiduki 3 puhul oli tegemist külmiku kerega autoga, mis eelduslikult tarbib
kütust ka külmutusfunktsiooni täitmiseks. Kui palju selleks kulub kütust, ei ole teada.
Ekspertarvamuse kohaselt ei ole hageja esitatud tõendite alusel võimalik usaldusväärselt kindlaks
määrata sõidukite tegelikku keskmist kütusekulu. Hageja nõue põhineb väga pika perioodi kohta


                                                3
tehtud teoreetilistel arvutustel, mis ei arvesta konkreetsete sõidukite kasutamise asjaolusid, sõiduki
koormatust, sõitude iseloomu, tühikäigul töötamist, mis kõik oluliselt mõjutavad sõiduki kütusekulu.
Poolte vahel puudus töölepingu seaduse (TLS) § 75 lg-tes 1 ja 2 sätestatud kirjalik varalise vastuse
kokkulepe. Hageja poolt oli jäetud korraldamata kütuse kasutamise kord. Kostja ei saanud
kütusekaarti käsutada alusetult, kuna käsutamise aluseks oli poolte leping. Hageja ei ole öelnud,
milliste konkreetsete kuupäevade tankimised on hageja arvates olnud alusetud. Hageja tasus ca 3
aastat kõik kütusekaartide arved esitamata ühtki vastuväidet. Rendipinnal, kus pargiti sõidukeid, oli
sõidukite paakidest enam kui ühel korral varastatud kütust, millest kostja informeeris hageja
esindajat.

MAAKOHTU LAHEND
5. Viru Maakohus jättis 27. oktoobri 2015. a otsusega hagi rahuldamata ning tühistas Viru Maakohtu
20. mai 2013. a määrusega hagi tagamiseks seatud abinõu. Maakohus jättis menetluskulud hageja
kanda ning mõistis hagejalt kostja kasuks välja menetluskulud 835 eurot 56 senti. Maakohus mõistis
kostjalt hageja kasuks välja menetluse taastamisega seotud kulud 879 eurot 60 senti ning viivise
nimetatud summalt alates kohtuotsuse jõustumisest kuni menetluskulude tasumiseni VÕS § 113 lg 1
teises lauses sätestatud määras.
Maakohtu otsuse põhjenduste kohaselt ei ole kohtul võimalik TsMS § 438 lg 1 kasutades hagi
lahendamiseks muud õigusakti kohaldada, kuna hagi on esitatud VÕS § 1037 lg 1 sätestatud alusetu
rikastumise alusel. Kostja vastu deliktiõiguse alusel nõuete esitamata jätmise tõttu ei ole võimalik
hinnata hageja kahju, tuvastada kostja süüd hagejale kahju tekitamises ega rahuldada hagi VÕS
§ 1043 või § 1045 alusel, sest see eeldab kostja vastu iseseisva hagiavalduse esitamist ja hagile kostja
vastuväidete küsimist.
Poolte vahel olid töölepingulised suhted. Hageja tugineb kostja poolt lubatud kulunormist suuremas
osas kütuse kulutamisele. Seega on hageja heitnud kostjale ette tööülesannete täitmise käigus hagejale
kahju tekitamist, millega kaasnes töölepingu ülesütlemine. TLS § 72 sätestab, et kui töötaja on
rikkunud töölepingust tulenevat kohustust, saab tööandja kasutada võlaõigusseaduses ettenähtud
õiguskaitsevahendeid üksnes juhul, kui töötaja on rikkumises süüdi. TLS § 75 lg 1 sätestab, et varalise
vastutuse kokkuleppega võtab töötaja sõltumata süüst vastutuse temale tööülesannete täitmiseks
antud vara säilimise eest. Kostja on teatanud, et temaga ei olnud varalise vastutuse kokkulepet
sõlmitud. Kuna hageja ei ole seda asjaolu vaidlustanud, siis TsMS § 231 lg 4 tulenevalt eeldatakse,
et hageja on varalise vastutuse kokkuleppe puudumise asjaolu omaks võtnud. Seega ei esine selliseid
asjaolusid, mis võimaldaks hagi rahuldada ilma kostja süüd hindamata.
Hageja ei ole põhjendanud, miks tal ei olnud võimalik kontrollida kostja poolt tangitud kütuse
koguseid ja tangitud kütusega sõidetud kilomeetreid. Hageja esitatud tõendite alusel ei ole võimalik
eeldada, et väidetava kostja omastamisest või alusetust rikastumisest sai hageja teada vaid vahetult
enne kostjaga sõlmitud töölepingu ülesütlemist. Hageja on soodustanud sellise situatsiooni tekkimist,
jättes TLS § 1 lg 1 sätestatud kontrolli kostja tegevuse üle teostamata ning jättes sõidukite tankimise,
kütuse kasutamise ning sõidukite läbisõitude fikseerimise korra kehtestamata.
Maakohus kinnitas kostja süü olemasolu bensiini soetamisel, kuna kostjal ei olnud alust hageja
kütusekaadiga bensiini tankimiseks, sest tema kasutada antud sõidukid olid diiselmootoritega. Kuna
kostja on bensiini tankinud alates 31. jaanuarist 2010 (I kd, tl 44), siis oli ka see asjaolu hagejale
algusest peale teada. Kostja ei ole tõendanud oma väiteid diiselkütuse viskoossuse muutmiseks
bensiini lisamise vajaduse kohta ja hageja territooriumil lumekoristuseks ja muruniitmiseks bensiini
kasutamise kohta. Maakohus leidis, et antud menetluses ei ole kohtul võimalik kostja süüd käsitleda,
sest VÕS § 1043, § 1045 õiguslikel alustel kahju hüvitamise nõuet bensiini maksumuse hüvitamiseks
ei ole esitatud ja TLS § 75 lg 1 sätestatud varalise vastutuse kokkulepet kostjaga ei ole sõlmitud.


                                                4
Hagi rahuldamata jätmise tõttu jättis maakohus TsMS § 162 lg 1 alusel menetluskulud hageja kanda.
Kostja põhjendatud ja vajalikud lepingulise esindaja kulud on 835 eurot 56 senti. Maakohus jättis
TsMS § 169 lg 1 esimese lause alusel alates asjas tagaseljaotsuse tegemisest kuni tsiviilasja menetluse
taastamiseni tekkinud menetluskulud kostja kanda, sest kohus tegi tagaseljaotsuse põhjusel, et kostja
ei vastanud hagile õigeaegselt ega esitanud taotlust vastamise tähtaja pikendamiseks või
ennistamiseks. Maakohus mõistis kostjat hageja kasuks menetluse taastamisega seoses tekkinud
põhjendatud kulud 879 eurot 60 senti ning viivise menetluskuludelt VÕS § 113 lg-s 1 sätestatud
määras.

MENETLUSOSALISTE TAOTLUSED JA PÕHJENDUSED
6. Hageja esitas maakohtu otsuse peale apellatsioonkaebuse, milles palub tühistada maakohtu otsus
osas, millega maakohus jättis hagi rahuldamata, tühistas hagi tagamise ja jättis menetluskulud hageja
kanda ning teha asjas uus otsus, millega rahuldada hagi täies ulatuses ning mõista kostjalt hageja
kasuks välja 41 771 eurot 24 senti. Hageja palub jätta kõik menetluskulud kostja kanda ning märkida
kohtulahendis, et menetluskuludelt tuleb tasuda viivist VÕS § 113 lg-s 1 sätestatud määras lahendi
jõustumisest kuni menetluskulude tasumiseni.
Apellatsioonkaebuse ning TsMS § 436 lg-le 7 kohaselt ei ole kohus otsust tehes seotud poolte esitatud
õiguslike väidetega ning maakohus on nimetatud põhimõtet rikkunud, jättes õiguslikku alust
ebaõigeks pidades hagi rahuldamata.
Maakohus on ebaõigesti märkinud, et kostja süüd ei ole võimalik hinnata. Kohus peab vajadusel
menetlusosalistega selgitama asjaolusid ja suhteid vajalikus ulatuses nii faktilisest kui ka õiguslikust
küljest ning andma menetlusosalistele võimaluse täpsustada oma seisukohti. Maakohus seda teinud
ei ole, kuigi hageja seda alternatiivselt taotles. Maakohus ei ole viidanud sellele, et ta ei pruugi pidada
võimalikuks hageja näidatud õigusliku aluse kohaldamist, ega ka vajadusele käsitleda kostja süüd.
Hageja on oma nõuet piisavalt tõendanud. Hagis on välja toodud täpne omastatud bensiini kogus ja
väärtus. Käsutused, sh nende toimumise kuupäevad ja kellaajad ning rahalised suurused, on tõendatud
hagiavaldusele lisatud Neste kütusekaardi kasutuse väljavõtetega. Seega on bensiini osas toodud välja
ka konkreetsed alusetud käsutused ning maakohus ei oleks saanud jätta bensiini ostmise kulusid välja
mõistmata sõltumata sellest, kas kvalifitseerida nõue VÕS § 1037 lg 1 järgi, nagu on palunud hageja,
või kahju hüvitamise sätete alusel. Õiguslikust kvalifikatsioonist sõltumata oleks maakohus pidanud
tõendite ebapiisavaks pidamise korral lähtuma TsMS §-st 233 ja määrama summa kindlaks asjaolusid
arvestades enda siseveendumuse järgi.
Töölepingulise suhte olemasolu ei välista, et poolte vahel tekib ka lepinguväline, nt alusetust
rikastumisest, tulenev õigussuhe. Töösuhtes tekitatud kahju hüvitamise regulatsioon ei välista
võlaõigusseaduse alusetu rikastumise sätete kohaldamist (sh VÕS § 1037), kui sellekohased eeldused
olid olemas (vt Riigikohtu 9. detsembri 2009. a kohtuotsus tsiviilasjas nr 3-2-1-134-09, p 9). Alusetu
rikastumise nõude kontekstis ei oma tähtsust, kas pooled olid sõlminud varalise vastutuse kokkuleppe
vastavalt TLS §-le 75. Ka kahju hüvitamise nõude kontekstis ei tähenda TLS § 75 kohase kokkuleppe
puudumine, et nõude rahuldamiseks puudub alus.
Maakohtu viide hageja kontrolli puudulikkusele on asjakohatu. Asjaolu, et isik ei teosta regulaarset
kontrolli isikute üle, kelle võimuses on tema vara enda kasuks pöörata, ei anna õigustust tema vara
omastamiseks teiste isikute poolt.
7. Kostja vaidles apellatsioonkaebusele vastu, palus jätta see rahuldamata ning menetluskulud hageja
kanda.
Vastuse kohaselt jääb kostja kõikide oma seniste seisukohtade ja väidete juurde. Kostjal oli hageja
kütusekaardiga kütuse tankimiseks hageja eelnev nõusolek. Arvete tasumise ja vastuväidete



                                                 5
mitteesitamisega kiitis hageja kõik kütuse ostmised heaks. Arvestades hageja käitumist töösuhte ajal,
ei ole hageja esitatud nõue heauskne. Hageja ei ole tõendanud väidetavalt omastatud kütuse harilikku
väärtust.
Ebaõige on hageja etteheide maakohtule, justkui maakohus oleks eitanud alusetu rikastumise nõude
võimalikkust töösuhetes.
Hageja ei too välja, milliseks nõudeks oleks kohus pidanud hageja nõude kvalifitseerima. Hageja ei
ole kohtule esitanud kahju hüvitamise nõuet. Hageja väide, et maakohus ei ole nõude
ümberkvalifitseerimist pooltega arutanud, ei ole õige. Maakohus on kohtuotsuses selgitanud, miks
hageja nõuet ei saa ümber kvalifitseerida kahju hüvitamise nõudeks. Alusetu rikastumise nõue ja
kahju hüvitamise nõue on teineteist välistavad nõuded, mistõttu neid ei saa üheaegselt esitada. Hageja
tahe oli esitada alusetu rikastumise nõue VÕS § 1037 lg 1 ja 3 alusel. Alusetu rikastumise nõude,
lepingulise kahju hüvitamise nõude ja lepinguvälise kahju hüvitamise nõude eeldused on väga
erinevad. Kuna kahju hüvitamise nõude põhilised eeldused on hageja poolt välja toomata ja
tõendamata, siis ei oleks kohus ka sisuliselt saanud nõuet ümber kvalifitseerida.
Hageja väide, et maakohus oleks võinud ise kahju suuruse kindlaks määrata, on asjakohatu. Selleks
oleks hageja pidanud maakohtus välja tooma ja tõendama, et kahju suuruse tõendamine on võimatu
või äärmiselt keeruline. Hageja ei ole seda teinud.

RINGKONNAKOHTU PÕHJENDUSED
8. Ringkonnakohus leiab, et Viru Maakohtu 27. oktoobri 2015 otsus tuleb tühistada osas, milles
maakohus jättis kostjalt hageja kasuks välja mõistmata 4428 eurot 67 senti ja menetluskulude jaotuse
osas. Ringkonnakohus teeb TsMS § 657 lg 1 p 2 alusel tühistatud osas asja esimesele astme kohtule
uueks läbivaatamiseks saatmata uue otsuse, millega rahuldab hageja nõude osaliselt ja mõistab
kostjalt TLS § 16 ja § 74 alusel välja 4428 eurot 67 senti.
Hageja nõuab kostjalt välja väidetavalt kostja poolt ilma hageja nõusolekuta 14. maist tangitud kütuse
eest 41 471 eurot 24 senti, maakohus jättis hageja nõude rahuldamata, apellatsioonkaebuses palub
hageja maakohtu otsus tühistada.
9. Ringkonnakohus leiab, et maakohus on ebaõigesti ja vastuoluliselt hinnanud hageja nõude
õiguslikku alust. Ringkonnakohus jätab rahuldamata kostja 19. aprillil 2016 esitatud vastuväite kohtu
tegevusele. Kostja viidatud Riigikohtu 17. juuni 2011. a otsuse tsiviilasjas 3-2-1-47-11 p-s 14 on
peetud silmas juhte, kus hageja on teinud valiku esitada nõue ühel kindlal õiguslikul alusel. Kostja
esindajale kui vandeadvokaadile on kindlasti teada, et juhul, kui hageja on esitanud hagi alusena
asjaolude kogumi, on sellele õigusliku hinnangu andmine (kvalifitseerimine) kohtu ülesanne ja kohus
ei ole seejuures seotud poolte antava õigusliku hinnanguga (vt ka TsMS § 436 lg 7, § 438 lg 1
esimene lause). Õigusliku hinnangu andmisel on pooltest sõltumatud ka ringkonnakohus
(TsMS § 652 lg 8) ja Riigikohus (TsMS § 688 lg 2) (vt Riigikohtu 5. jaanuari 2011 otsus tsiviilasjas
3-2-1-116-10, p 39). Hageja ei ole menetluse kestel muutnud nõuet ega nõude aluseks olnud
asjaolusid, hageja etteheited on kostjale teada ka menetluses tsiviilasjas 2-13-28854 (asja materjalide
juurde lisatud otsus, II kd, tl 185 jj).
Praegusel juhul on kostja ise oma 10. veebruaril 2015 esitatud määruskaebuses leidnud, et hageja
esitatud nõue on töölepingust tulenev kahju hüvitamise nõue. Kostja on esitanud võimalikule hageja
töölepingu rikkumisest tulenevale nõudele aegumise vastuväite. Järelikult on ka kostja esindaja olnud
seisukohal, et hageja nõue võib oma olemuselt tugineda mitmele erinevale õiguslikule alusele.
Ringkonnakohus selgitas kostja esindajale 15. märtsi 2016 kohtuistungil, et kohaldamisele võivad
tulla ka praegusel juhul töölepingu rikkumisest tulenevad kostja vastutust reguleerivad
töölepinguseaduse sätted (III kd, tl 146).



                                               6
10. Ringkonnakohus on seisukohal, et hageja nõue kuulub rahuldamisele TLS § 16 ja § 74 alusel.
Hageja on hagiavalduses nõude alusena tuginenud alusetu rikastumise sätetele. 20. mai 2015
menetlusdokumendis on hageja leidnud, et kui VÕS § 1037 ei ole korrektne õiguslik alus hagi
rahuldamiseks, on kohtul võimalik subsumeerida hagi aluseks olevad faktilised asjaolud muude
õigusnormide alla. Ringkonnakohus on seisukohal, et maakohus on ekslikult leidnud (otsuse p 65),
et kuna hagi on esitatud alusetu rikastumise sätete alusel, siis vaidluse lahendamiseks ei ole kohtul
võimalik muid õigusnorme kohaldada. Maakohus on otsuse p-s 66 märkinud, et hagist lähtudes
heidab hageja kostjale ette tööülesannete käigus kahju tekitamist. Seega jääb arusaamatuks, miks
maakohus ei ole hageja nõuet menetledes lähtunud pooltevahelisest lepingust ning hagiavalduses
ning hilisemas menetluses hageja etteheidetest kostja vastu, mis on seotud kostja töökohustuste
rikkumisega.
11. Maakohus on tuvastanud ja pooled ei vaidle selle üle, et hageja ja kostja sõlmisid 4. septembril
2001 töölepingu ning kostjal oli tööülesannete täitmiseks õigus kasutada kolme diiselmootoriga
sõidukit. Mootorsõidukite tankimiseks oli kostjal õigus kasutada hageja Neste kütusekaarti ning
kostjal oli kütusekaardi ainukasutusõigus.
Hageja väitel on kostja kasutanud kütusekaarti rohkem, kui tal oleks kulunud tööülesannete
täitmiseks, millega on kostja rikkunud oma töölepingust tulenevaid töökohustusi. TLS § 16 lg 1 järgi
peab töötaja täitma töökohustusi lojaalselt, oma teadmiste ja oskuste kohaselt tööandja kasu silmas
pidades ning töö iseloomust tuleneva vajaliku hoolsusega. Praegusel juhul oli kostja kasutuses hageja
kütusekaart tööülesannete täitmiseks tema kasutuses olevate sõidukitele vajaliku kütuse tankimiseks.
Kostja ei ole menetluses tuginenud sellele, et ta võis kokkuleppel hagejaga kütusekaarti kasutada ka
isiklikuks otstarbeks. Kostja väited selle kohta, et tal oli tal oli kütusekaardi kasutamise kohta luba
(III kd, tl 68), on küll õiged, kuid hageja antud luba oli seotud tööülesannete täitmisega. See, et
kütusekaardi kasutamise suhtes ei olnud kokku lepitud tangitava kütuse limiidis (kostja väide II kd,
tl 144), ei muuda kostja lojaalsuskohustuse sisu tööandja ees ning ei anna õigustust kasutada
kütusekaarti muuks otstarbeks kui tööülesannete täitmiseks.
TLS § 74 vastutab töötaja juhul, kui ta on töölepingut tahtlikult rikkunud, rikkumise tagajärjel kogu
tööandjale tekitatud kahju eest. VÕS § 127 lg 4 järgi peab isik hüvitama kahju üksnes juhul, kui
asjaolu, millel tema vastutus põhineb, on kahju tekkimisega sellises seoses, et tekkinud kahju on selle
asjaolu tagajärg. Seega peab kohustuse rikkumise ja tekkinud kahju vahel olema põhjuslik seos ja
töötaja peab hüvitama vaid sellise kahju, mis tekkis töösuhtest tuleneva kohustuse süülise rikkumise
tulemusena (vt Riigikohtu 25. novembri 2015. a otsuse tsiviilasjas 3-2-1-151-15 p 15).
Kui kostja kasutuses on hageja kütusekaart ning hageja on teinud kindlaks, et kütusekaarti on kostja
poolt kasutatud ulatuses, mis ei vasta ilmselgelt tavapäraste tööülesannete täitmiseks vajamineva
kütuse hulgale, tuleb hagejal oma töölepingust tuleneva kahju hüvitamise nõude õiguslikuks
põhjendamiseks tõendada kahju ja selle põhjuslikku seost kostja käitumisega. Kostja menetluse
kestel esitatud väited selle kohta, et hageja peab tõendama ka seda, mida kostja kütusega tegi
(19. aprilli 2016 menetlusdokumendi p 10c), ei ole õiguslikult põhjendatud.
12. Hageja hagiavalduse p 1.18 ja 28. septembri 2015. a menetlusdokumendi kohaselt on kostja
tankinud ilma hageja loata 29 167, 38 liitrit diiselkütust väärtusega 37042 eurot 57 senti ning 3473,05
liitrit bensiini väärtusega 4428 eurot 67 senti.
Esmalt peatub ringkonnakohus hageja nõudel kostja poolt enam tangitud diiselkütusega seoses
tekitatud kahju hüvitamiseks. Maakohus on võtnud asja materjalide juurde Tartu Ringkonnakohtu
jõustunud kohtulahendi, mille kohaselt on hagejapoolne erakorraline töölepingu lõpetamine
14. märtsil 2013 kostja töökohustuste rikkumise tõttu õiguspärane (II kd, tl 185 jj). Tegemist on
dokumentaalse tõendiga TsMS § 272 lg 1 järgi, nimetatud kohtulahendis luges kohus tuvastatuks, et
kostja on hagejale tekitanud olulise kahju.



                                               7
Hageja on hagiavaldusega koos esitanud sõidukite odomeetrite näitude väljavõtted (I kd, tl 19 jj).
Kostja leiab, et esitatud fotod ei tõenda tema kasutuses olnud sõidukite odomeetrite näite, kuna
piltidelt ei ole aru saada, milliste sõidukite odomeetritest on need tehtud II kd, tl 143). Hageja selgitas
ringkonnakohtu istungil odomeetrite näitude fikseerimise aega ja asjaolusid, hageja selgitas, et kostjat
informeeriti koheselt odomeetri näitudest. Ringkonnakohus leiab, et kostja vastuväited nimetatud
tõendite usaldusväärsuse kohta on paljasõnalised. Kostjal oli võimalus omapoolselt nõuda
odomeetrite näitude kontrollimist kohe sellest teadasaamise järel, samuti vaielda vastu näitude
fikseerimise asjaoludele. Odomeetrite näidud on fikseeritud vaid paar kuud enne hagi esitamist.
Kostja ei ole menetluses esitanud ka ühtegi vastuväidet hageja seisukohtadele selle kohta, et esialgu
tunnistas kostja hagejale, et ta on kütust tankinud mitte ainult tööülesannete täitmiseks ja lubanud
kahju hüvitada (I kd, tl 4; III kd, tl 147).
13. Kostja on vastuväitena hageja nõudele esitanud menetluses dokumentaalse tõendina riiklikult
tunnustatud eksperdi arvamuse hageja esitatud sõidukite õigustatud kütusekulu kohta (II kd, tl 172),
mille kohaselt ei ole üksnes hageja poolt esitatu põhjal, arvestamata muid asjaolusid (sõidustiili,
kiirust, seiskamist/käivitamist jms) võimalik määrata sõidukite tegelikku, keskmist kütusekulu, lisaks
oli sõidukil tihti järel ka järelkäru (II kd, tl 144). Kostja on ka leidnud, et hageja ei ole täpselt esile
toonud, kuidas pidi jagunema kütuse kasutamine erinevate autode vahel.
Ringkonnakohus leiab, et nimetatud vastuväidetega diislikütuse tankimise suhtes sõidukite 1; 2 ja 3
tarbeks, muutus menetluses tõendamiskoormis ning hagejal tuli tõendada, et kostja vastuväited ei ole
põhjendatud. Hageja ei ole seda menetluses teinud, mistõttu tuleb hageja nõue diiselkütuse suhtes
jätta rahuldamata.
14. Järgnevalt peatub ringkonnakohus hageja nõudel kostja poolt kütusekaardi kasutamiseks bensiini
tankimiseks. TLS § 74 lg 1 järgi vastutab töötaja juhul, kui töötaja on töölepingut tahtlikult rikkunud,
rikkumise tagajärjel kogu tööandjale tekitatud kahju eest. VÕS § 104 lg 5 järgi on tahtlus õigusvastase
tagajärje soovimine võlasuhte tekkimisel, täitmisel või lõpetamisel. TLS § 74 lg 2 järgi määratakse
töölepingu täitmisel järgitav hoolsuse määr, mille järgimata jätmise korral töötaja vastutab lepingu
rikkumise eest, tema töösuhte järgi, arvestades tööandja tegevuse ja töötaja tööga seotud tavalisi riske,
töötaja väljaõpet, ametialaseid teadmisi, mida nõutakse töö tegemiseks, samuti töötaja võimeid ja
omadusi, mida tööandja teadis või teadma pidi.
Hagiavalduse järgi selgus AS Neste Eesti arvete analüüsimisel, et kostja on pidevalt tankinud
kütusekaardiga ka bensiini. Vaidluse all ei ole see, et kostja kasutada olevatele kolmele sõidukile tuli
tankida diiselkütust. Maakohus on põhjendatult leidnud, et kostja ei ole kogu menetluse käigus
esitanud ühtegi mõistlikku ega eluliselt usutavat selgitust selle kohta, miks ta tankis tööandja
kütusekaardiga bensiini, hagiavalduse kohaselt öösiti ja nädalavahetusel. Kostja ei ole oma väiteid
diiselkütuse viskoossuse muutmiseks bensiini lisamise kohta ja lumekoristuseks ja muruniitmiseks
bensiini kasutamise kohta tõendanud. Maakohus on aga ekslikult järeldanud, et vaatamata sellele ei
kuulu hageja nõue bensiini tankimise suhtes rahuldamisele. Ringkonnakohus leiab, et kostja, tankides
hageja poolt tema kasutusse antud kütusekaardiga kütust, mida ei kasutata nendes sõidukites, mis on
kostja käes tööülesannete täitmiseks, soovis kostja oma käitumisega kaasa tuua õigusvastase tagajärje
- hagejal kahju tekkimise. Kostja leidis 28. septembri 2015 menetlusdokumendis, et hageja on
väitnud, et bensiini lisamine diiselkütuste omaduste parandamiseks ei ole lubatav ja võib sõidukitele
kahjulik olla. Kostja leidis aga samas, et hageja ei ole bensiini lisamist vaidlustanud ning isegi juhul,
kui see oleks õige, et bensiini ei tohi diiselkütusele lisada, ei ole kostja rikastunud. Ringkonnakohus
on seisukohal, et hageja ei pea praeguses menetluses vaidlustama seda, kas kostja lisas diiselkütusele
bensiini ilma hageja loata. Kostja väited on otseselt hageja huve ja omandit kahjustavad.
12. Õiguslikult põhjendamatu on maakohtu seisukoht, mille kohaselt on hageja soodustanud olukorra
tekkimist, mis võimaldas kostjal aluseta kütust tankida, jättes töötaja käitumise TLS § 1 lg 1 järgi
kontrollimata. Kostja on ka viidanud vastuses apellatsioonkaebusele, et kogu hageja juures töötamise



                                                 8
aja ei osundanud hageja kostjale kordagi, et kostja on kütust tankinud liiga palju või et bensiini ei
tohtinud tankida. Ringkonnakohus märgib, et töösuhe hageja ja kostja vahel lõppes põhjusel, et kostja
on rikkunud töökohustusi ning tankinud ilma põhjuseta liiga palju diiselkütust ning põhjendamatult
bensiinikütust. Eelduslikult käituvad isikud tsiviilkäibes viisil, mis ei tekita teisele isikule kahju.
Kontrolli tähendus TLS § 1 lg 1 järgi ei seisne töötaja pidevas jälgimises, millega oleks välistatud
töötajapoole tööandjale kahju tekitamine. Töötaja esitatud kütuse arvete tasumine ei ole heakskiit
kostja tegevusele, kostja ei ole hageja ja kolmandate isikute (praegusel juhul kütuse müüja) vaheliste
tehingute pooleks.
13. Kostja esindaja asus 10. veebruari määruskaebuses seisukohale, et hageja nõue on TLS § 74 lg-st
4 tulenevalt aegunud (II kd, tl 89). TLS § 74 lg 4 järgi aegub tööandja kahju hüvitamise nõue töötaja
vastu tööülesannete täitmisel tekkinud kahju eest 12 kuu jooksul arvates ajast, millal tööandja sai
teada või pidi teada saama kahju tekkimisest ja selle hüvitamiseks kohustatud isikust, kuid mitte
hiljem kui kolm aastat pärast kahju tekkimist. Ringkonnakohus leiab, et hageja nõue ei ole aegunud.
Hagiavalduse kohaselt on kostja tankinud kütusekaardiga ajavahemikul 20. mai 2010 kuni
21. jaanuar 2013 bensiini 3 473,05 liitrit kogumaksumusega 4428 eurot 67 senti. Hageja väitel
kontrollis ta kostja kasutuses olnud kütusekaardi kasutamist 2013. a veebruaris (I kd, tl 4). Hagi on
esitatud 17. mail 2013, seega mitte rohkem kui kolm aastat pärast väidetava kahju tekkimise aega.
14. Ringkonnakohus rahuldab hagi töölepingust tuleneva kohustuse rikkumise tõttu, ega anna
hinnangut sellele, kas hageja nõue tangitud bensiini suhtes võiks olla põhjendatud ka õigusvastasest
kahju tekitamisest tulenevalt. Ringkonnakohus leiab, et kostja väited deliktiõiguslike nõuete
välistatuse kohta juhul, kui nõude sisuks on varalise kahju hüvitamine, ei ole õiguslikult põhjendatud.
VÕS § 1045 lg 1 p 5 järgi on teisele isikule kahju tekitamine õigusvastane siis, kui see tekitati
kannatanu omandi rikkumisega. Praegusel juhul on kostja kütusekaarti kasutades tekitanud hagejale
õigusvastaselt varalise kahju. Eeldatavasti on kostja esindaja silmas pidanud puhtmajandusliku kahju
hüvitamise võimaluse välistatust deliktiõiguslike omandi rikkumise sätete alusel, kuid nimetatule ei
ole hageja menetluses ka tuginenud. Ringkonnakohus leiab, et hageja nõue tangitud diiselkütuse osas
ei ole põhjendatud ka deliktiõiguse alusel, hageja ei ole kostja vastuväidete suhtes kahju suuruse
suhtes omapoolseid tõendeid esitanud. Asjas puuduvad andmed, mis võimaldaksid asuda teisele
tulemusele.
Ringkonnakohus leiab, et hageja nõue tangitud diiselkütuse suhtes ei ole põhjendatud ka alusetu
rikastumise alusel. Ringkonnakohus märgib, et kostja väited selle kohta, et hageja nõue ei ole
põhjendatud alusetu rikastumise sätete alusel, kuna hageja ei ole välja toonud millises koguses kütuse
arvel kostja rikastus, ei ole bensiini tankimise suhtes põhjendatud. Hageja on näidanud tangitud
bensiini koguse ning hinna. Hageja ei pea tõendama seda, mida kostja õigusliku aluseta tangitud
kütusega tegi. Diiselkütuse suhtes ei ole hageja oma rikastumise nõuet arvestades kostja vastuväiteid
tõendanud.
15. Kuivõrd ringkonnakohus tühistab osaliselt maakohtu otsuse ning osaliselt rahuldab hagi ja
apellatsioonkaebuse, tuleb muuta ka menetluskulude jaotust. Seoses hagi ja apellatsioonkaebuse
osalise rahuldamisega jätab ringkonnakohus TsMs § 163 lg 1 alusel menetluskulud 10% ulatuses
kostja ja 90% ulatuses hageja kanda. Maakohus jättis põhjendatult menetluse taastamisega seotud
kulud kosta kanda (TsMS § 169 lg 1) ning ringkonnakohus jätab menetluse taastamisega seotud
kulude jaotuse muutmata.
TsMS § 174 lg-te 3 ja 5 kohaselt juhul, kui maakohus määrab kohtuotsuses või menetlust lõpetavas
määruses kindlaks menetluskulude rahalise suuruse ja kohtuotsuse või menetlust lõpetava määruse
peale kaevatakse edasi, määrab kaebust lahendav kõrgema astme kohus kindlaks selles kohtuastmes
kantud menetluskulude rahalise suuruse. Kui madalama astme kohus määras menetluskulude rahalise
suuruse kindlaks kohtuotsuses või menetlust lõpetavas määruses ja kõrgema astme kohus muudab




                                               9
tehtud lahendit või teeb uue lahendi asja uueks läbivaatamiseks saatmata, muudab kõrgema astme
kohus vajaduse korral madalama astme kohtu kindlaksmääratud menetluskulude rahalist suurust.
Maakohus on otsuses määranud kindlaks põhimenetlusega seotud kulu üksnes kostja osas, jättes
seoses hagi rahuldamata jätmisega hageja põhimenetlusega seotud menetluskulu kindlaks määramata.
Menetluskulude rahalise suuruse kindlaksmääramine alles kõrgema astme kohtus ei ole kooskõlas
mõistlikkuse ega menetlusökonoomia põhimõtetega. Ei ole mõistlik ega loogiline, et juhul, kui
maakohus määrab ühe poole menetluskulude rahalise suuruse kohtuotsuses või menetlust lõpetavas
määruses, tuleb teise poole maakohtu menetluses kantud menetluskulude rahaline suurus määrata
kindlaks esimesena vastavalt kas ringkonnakohtus või Riigikohtus. Seepärast toimub menetluskulude
rahalise suuruse kindlaksmääramine tervikuna maakohtus TsMS § 174 lg-s 4 sätestatud korras,
s.o pärast kohtuotsuse või menetlust lõpetava määruse jõustumist (Riigikohtu 20. aprilli 2016 otsus
tsiviilasjas nr 3-2-1-142-15, p 22).
TsMS § 174 lg 4 teise lause kohaselt ei määra kõrgema astme kohus kindlaks menetluskulude rahalist
suurust kaebuse lahendamisel maakohtu kohtuotsuse või asja lõpetava määruse peale, millega
maakohus menetluskulusid kindlaks ei määranud. Seega määrab kogu asja menetluskulud kindlaks
maakohus pärast tsiviilasja sisulise lahendamise kohta tehtud kohtuotsuse või menetlust lõpetava
määruse jõustumist (TsMS § 177 lg 1 p 2 ja lg 2). Kui menetlusosaline ei esita kohtu määratud tähtaja
jooksul menetluskulude nimekirja või ei teata, et ta kulude hüvitist ei soovi, määrab maakohus TsMS
§ 174 lg 1 teise lause kohaselt kindlaks sellise menetluskulu, mida on võimalik määrata asja
materjalide alusel.
Seoses menetluskulude rahalise kindlaksmääramisega peab ringkonnakohus vajalikuks märkida
järgmist. Lepingulise esindaja kulu põhjendatuse ja vajalikkuse hindamisel TsMS § 175 lg 1 alusel
ei pea ringkonnakohus põhjendatuks lähtuda üksnes dokumendi koostamisele kulunud oletuslikust
ajakulust, nagu tegi maakohus, arvestades ühe lehekülje koostamiseks 40 minutit.
Menetlustoimingute vajalikkust, mahtu ja keerukust tuleb hinnata konkreetse vaidluse asjaoludest
lähtuvalt.
Samuti tuleb ringkonnakohtu hinnangul arvestada TsMS 445 lg 1 teises lauses sätestatuga, ehk kui
pooled esitavad menetluses teineteise vastu tasaarvestatavad nõuded ja kohus mõlema poole nõuded
täielikult või osaliselt rahuldab, tasaarvestatakse resolutsioonis poolte nõuded rahuldatud osas.


  /allkirjastatud digitaalselt/     /allkirjastatud digitaalselt/     /allkirjastatud digitaalselt/

        Kai Kullerkupp                 Kersti Kerstna-Vaks                Triin Uusen-Nacke




                                              10

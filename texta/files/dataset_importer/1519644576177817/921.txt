                                                                                             1



                                                                    Kriminaalasi nr 1-16-8392




                                    KOHTUMÄÄRUS

13. detsembril 2016 Viru Maakohus koosseisus
kohtunik                   Heli Väinaste
sekretäri                  Enjar Malm                                             juuresolekul
avalikul     kohtuistungil    Rakvere    kohtumajas      läbi     vaadanud     Viru     Vangla
kriminaalhooldusosakonna Rakvere esinduse kriminaalhooldusametniku Merli Tammi-Jõeveere
erakorralise ettekande Meelis Murdjõe’le mõistetud vangistuse täitmisele pööramiseks,

                                     t e g i k i n d l a k s:

Viru Maakohtu otsusega nr 1-16-8392 29.09.2016 tunnistati Meelis Murdjõe süüdi KarS §
199 lg 2 p 7 järgi ning karistuseks mõisteti 5 (viis) kuud vangistust. KarS § 65 lg 2 alusel
suurendati mõistetud karistust Viru Maakohtu 28.05.2015 otsuse järgi mõistetud ärakandmata
karistuse 1 (üks) aasta vangistust võrra ning Meelis Murdjõe liitkaristuseks mõisteti 1 (üks)
aasta 5 (viis) kuud vangistust. KarS § 69 lg 1,3 alusel asendati mõistetud vangistus 510
(viiesaja kümne) tunni üldkasuliku tööga. Üldkasuliku töö tegemise tähtajaks määrati 1 (üks)
aasta 9 (üheksa) kuud. KarS § 69 lg 4 alusel allutati Meelis Murdjõe üldkasuliku töö tegemise
ajal Viru Vangla kriminaalhooldusosakonna juhataja poolt määratava kriminaalhooldaja
käitumiskontrollile ja teda kohustati järgima KarS § 75 lg 1 toodud kontrollnõudeid:
1) elama kohtu määratud alalises elukohas – xxxx;
2) ilmuma kriminaalhooldaja määratud ajavahemike järel kriminaalhooldusosakonda
registreerimisele;
3) alluma kriminaalhooldaja kontrollile oma elukohas ning esitama talle andmeid oma
kohustuste täitmise ja elatusvahendite kohta;
4) saama kriminaalhooldusametnikult eelneva loa elukohast lahkumiseks Eesti territooriumi
piires kauemaks kui viieteistkümneks päevaks;
5) saama kriminaalhooldusametnikult eelneva loa elu-, töö- või õppimiskoha vahetamiseks;
6) saama kriminaalhooldusametnikult eelneva loa Eesti territooriumilt lahkumiseks ja
väljaspool Eesti territooriumi viibimiseks.

Viru Vangla kriminaalhooldusosakonna Rakvere esinduse kriminaalhooldusametnikult Merli
Tammi-Jõeveerelt saabus kohtule 29.11.2016 erakorraline ettekanne Meelis Murdjõele
mõistetud karistuse täitmisele pööramiseks, sest kriminaalhooldusalune Meelis Murdjõe ei
ilmu    registreerimisele   ning     hoidub     kõrvale      ÜKT      tundide    sooritamisest.
Kriminaalhooldusaluselt ei ole saadud seletust võtta, kuna isik ei ilmu kriminaalhooldusesse.

Esmakohtumine kriminaalhooldusametnikul hooldusalusega toimus 24.10.2016. Meelis
Murdjõele selgitati üldkasuliku töö olemust ning sellega kaasnevaid õiguseid ja kohustusi.
Hooldusalune allkirjastas ÜKT tegija õiguste ja kohustuste lehe ning üldise jaotuskava.
Hooldusalune kirjutas ka avalduse elukoha muutmise kohta, uus elukoht on xxxx.
                                                                                             2

Hooldusalusega lepiti kokku, et ÜKT tundide tegemiseks ootab ametnik vastust ÜKT
juhendajalt ning peale seda saab koostada detailse ajakava. Lepiti kokku uus registreerimise
aeg 04.11.2016. Isik helistas 04.11.2016 ametnikule ja teatas, et peab ootamatult last hoidma
ja muutis registreerimise aja 07.11.2016. Isik 07.11.2016 registreerima ei ilmunud. Ametnik
helistas hooldusalusele 07.11, 08.11. ja 09.11.2016, kuid telefon oli levist väljas. 09.11.2016
saadeti kutse ilmuda registreerimisele 15.11.2016. Isik 15.11.2016 registreerimisele ei
ilmunud ega teavitanud mitteilmumise põhjustest. 16.11.2016 saadeti tähitud kutse ilmuda
registreerimisele 21.11.2016. Isik 21.11.2016 registreerimisele ei ilmunud ega teavitanud
mitteilmumise põhjustest. 29.11.2016 saabus kriminaalhooldusesse Eesti Posti väljastusteade,
millest nähtub, et tähitud kirja on vastu võtnud 23.11.2016 A R, kes on väljastusteatel
märgitud kui hooldusaluse elukaaslane. 29.11.2016 teostati kodukülastus aadressile xxxx.
Maja uks oli väljastpoolt tabalukuga lukus, osad aknad laudadega üle löödud. Hooldusalust
sellel aadressil ei olnud. Telefon oli endiselt levist väljas. 04.11.2016 andis Imastu Koolkodu
teada, et on valmis pakkuma isikule ÜKT töökohta. Kui Meelis Murdjõe ei ilmu mõjuva
põhjuseta erakorralise ettekande läbivaatamisele kohtusse, teeb ametnik vastavalt KrMS § 429
lg 1 ettepaneku võtta Meelis Murdjõe vahi alla.

Kriminaalhooldusametnik Carmen Kond jäi kohtuistungil erakorralises ettekandes tehtud
ettepaneku juurde karistus täitmisele pöörata.

Süüdimõistetu Meelis Murdjõe kinnitas kohtuistungil, et erakorralises ettekandes toodu vastab
põhiliselt tõele. Meelis Murdjõe väitel saabus ta novembri viimastel päevadel tagasi Lõuna-
Eestist, kus läks natuke kauem. Kontakti temaga ei olnud võimalik saada, sest tal ei olnud
telefoni kaasas. Meelis Murdjõe kahetses, et nii läks, lubades, et seda enam ei juhtu. Ta jõuab
oma ÜKT tunnid ära teha. Meelis Murdjõe kannab alates 06.12.2016 Viru Maakohtu otsusega
19.10.2016 mõistetud 20 päevast aresti Jõhvi arestikambris.

KrMS § 428 lg 1 kohaselt kui süüdimõistetu hoidub kõrvale üldkasulikust tööst, ei järgi
kontrollnõudeid või ei täida talle pandud kohustusi, teeb kriminaalhooldusametnik kohtule
erakorralise ettekande süüdimõistetule täiendavate kohustuste määramiseks vastavalt
karistusseadustiku § 75 lõikele 2 või töö tegemise tähtaja pikendamiseks või süüdimõistetule
mõistetud vangistuse täitmisele pööramiseks.

KarS § 69 lg 6 sätestab, et kui süüdlane hoiab üldkasulikust tööst kõrvale, ei järgi
kontrollnõudeid või ei täida talle pandud kohustusi, võib karistust täideviiv ametnik teda
kirjalikult hoiatada või kohus määrata süüdlasele täiendavaid kohustusi vastavalt käesoleva
seadustiku § 75 lõikes 2 sätestatule, pikendada töö tegemise tähtaega, arvestades käesoleva
paragrahvi lõikes 3 sätestatud üldkasuliku töö üldist tähtaega, või pöörata süüdlasele
mõistetud aresti või vangistuse täitmisele. Aresti või vangistuse täitmisele pööramisel
arvestatakse karistusest kantuks süüdlase tehtud üldkasulik töö, mille üks tund võrdub ühe
päeva aresti või vangistusega.

Kohus leiab, et Viru Vangla kriminaalhooldusosakonna Rakvere esinduse
kriminaalhooldusametniku Merli Tammi-Jõeveere erakorraline ettekanne Meelis Murdjõele
mõistetud vangistuse täitmisele pööramiseks on kohtule põhjendatult esitatud, sest
süüdimõistetu Meelis Murdjõe ei järgi KarS § 75 lg 1 p 2 sätestatud kontrollnõuet ilmuda
kriminaalhooldaja määratud ajavahemike järel kriminaalhooldusosakonda registreerimisele
ning hoidub üldkasulikust tööst kõrvale. Esitatud erakorralisest ettekandest nähtub, et Meelis
Murdjõega on kriminaalhooldusametnikul toimunud üksnes esmakohtumine 24.10.2016, kuid
registreerimistele 04.11.2016, 07.11.2016, 15.11.2016 ja 21.11.2016 ta ei ilmunud.
                                                                                           3

Hooldusaluse telefon oli levist väljas, kodukülastus aadressile xxxx tulemust ei andnud, sest
hooldusalust sellel aadressil ei olnud. Meelis Murdjõe kinnitas kohtuistungil, et novembri
viimastel päevadel saabus ta tagasi Lõuna-Eestist, kus läks natuke kauem. Kontakti temaga ei
olnud võimalik saada, sest tal ei olnud telefoni kaasas. Seega saab eelnevast järeldada, et
Meelis Murdjõe on seni suhtunud ükskõikselt oma kohustuste täitmisesse. Arvestades asjaolu,
et kohtuotsuse jõustumisest on möödunud suhteliselt lühike aeg, Meelis Murdjõe kahetses
juhtunut, on lubanud hakata kontrollnõudeid täitma ja ÜKT tunde tegema, võib kohtu arvates
seekord jätta kriminaalhooldusametniku erakorralise ettekande Meelis Murdjõele mõistetud
vangistuse täitmisele pööramiseks rahuldamata. Kui Meelis Murdjõe soovib oma karistust
vabaduses kanda, siis peaks ta eelnevatest rikkumistest tegema enda jaoks vajalikud
järeldused.

Lähtudes eeltoodust ja juhindudes KarS § 69 lg 6, KrMS § 387, 428, 432 kohus

                                         m ä ä r a s:

Jätta Viru Vangla kriminaalhooldusosakonna Rakvere esinduse kriminaalhooldusametniku
Merli Tammi-Jõeveere erakorraline ettekanne 29.11.2016 MEELIS MURDJÕE’le (isikukood
36504085243, elukoht xxxx, töökoht xxxx) Viru Maakohtu otsusega nr 1-16-8392 29.09.2016
mõistetud vangistuse täitmisele pööramiseks rahuldamata.

Määruse peale on õigus esitada Viru Maakohtule määruskaebus 15 päeva jooksul, alates
päevast, mil isik sai vaidlustatavast kohtumäärusest teada või pidi teada saama.

/allkirjastatud digitaalselt/

Heli Väinaste
Kohtunik

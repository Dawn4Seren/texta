                           KOHTUOTSUS
                                 Eesti Vabariigi nimel

Kohus                         Tallinna Ringkonnakohus

Kohtukoosseis                 Margo Klaar (eesistuja), Ele Liiv, Kaupo Paal

Otsuse tegemise aeg ja koht   18.04.2016, Tallinn

Tsiviilasja number            2-15-3147

Tsiviilasi                    MM hagi osaühingu G vastu töölepingu ülesütlemise
                              tühisuse tuvastamise, kohtus lõpetamise, töölepingu
                              lõpetamise hüvitise, ülesütlemisest vähem ette teatatud aja
                              eest hüvitise või töötasu ning ületunnitöö eest töötasu
                              nõudes

Vaidlustatud kohtulahend      Harju Maakohtu 30.10.2015 otsus

Tsiviilasja hind              24 000 eurot
apellatsioonimenetluses

Kaebuse esitaja ja kaebuse    MM apellatsioonkaebus
liik

Menetlusosalised ja nende     Hageja (apellatsioonimenetluses apellant): MM (isikukood
esindajad                     XXXXXXXXXXX, elukoht XXX), lepinguline esindaja
                              vandeadvokaat Kalle-Kaspar Sepper

                              Kostja (apellatsioonimenetluses vastustaja): Osaühing G
                              (registrikood XXXXXXXX, asukoht Tallinn), lepinguline
                              esindaja Mari Rask

Kohtuistungi toimumise aeg    06.04.2016

Istungil osalenud isikud      Hageja lepinguline esindaja vandeadvokaat Kalle-Kaspar
                              Sepper ja kostja lepinguline esindaja Mari Rask

RESOLUTSIOON
  1. Harju Maakohtu 30.10.2015 otsus jätta muutmata.
  2. Apellatsioonkaebus jätta rahuldamata.
  3. Menetluskulud jätta MM kanda.




                                                                                    1(7)
   4. Apellatsiooniastmes kantud Osaühingu G menetluskulude kindlaksmääramise
      avaldus rahuldada osaliselt ja välja mõista MM-lt Osaühingu G kasuks
      menetluskulud 958,33 eurot.
   5. Apellatsiooniastmes kantud Osaühingu G menetluskulude kindlaksmääramise
      avaldus jätta 306,67 euro osas rahuldamata.

Edasikaebamise kord ja selgitused
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavaks tegemisest. Hagimenetluses Riigikohtus võib menetlusosaline
menetlustoiminguid teha ning avaldusi ja taotlusi esitada üksnes vandeadvokaadi vahendusel.
Menetlusosaline võib ise esitada Riigikohtule menetlusabi saamise taotluse, samuti esitada
teise menetlusosalise kaebuse või muu taotluse kohta seisukohti ja vastuväiteid. Menetlusabi
andmise taotlus ei peata seaduses sätestatud ega kohtu poolt määratud tähtaja kulgemist.
Seaduses sätestatud tähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb. Menetluskulude
kindlaksmääramise peale võib edasi kaevata menetluskulude hüvitamiseks õigustatud või
menetluskulusid kandma kohustatud isik, kui vaidlustatav menetluskulude summa ületab 200
eurot.

Hagi ja selle aluseks olevad asjaolud
  1. 01.03.2015 esitas MM (hageja) maakohtule hagi osaühingu G (kostja) vastu. Hageja
       palus tuvastada 16.07.2013 sõlmitud töölepingu nr 78 05.02.2015 toimunud
       erakorralise ülesütlemise tühisuse, lugeda, et tööleping ei ole kostjapoolse
       ülesütlemisega lõppenud, lõpetada 16.07.2013 töölepingu nr 78 alates 07.03.2015 ning
       mõista kostjalt hageja kasuks välja töölepingu lõpetamise hüvitis 9600 eurot, töötasu
       2400 eurot ja ületunnitöö hüvitis 12 000 eurot.

   2. Hageja töötas kostja juures töölepingu alusel tegevjuhina. Töötasu oli 2400 eurot kuus.
      Kostja ütles töölepingu 05.02.2015 ilma ette teatamata üles. Kostjal puudus mõjuv
      põhjus töölepingu ülesütlemiseks. Hageja täitis alates tööle asumisest töölepingust
      tulenevaid tööülesandeid lojaalselt ja kostja huve silmas pidades, kahju pole hageja
      kostjale tekitanud. Ülesütlemisavalduses puuduvad põhjendused ja vastavaid
      põhjendusi ega ülesütlemise alust ei ole kostja tõendanud. Hageja ei ole ise muutnud
      enda palka, vaid vastav muudatus oli juba töölepingu sõlmimisel poolte vahel kokku
      lepitud. Hageja ei ole ka avaldanud ärisaladust ega põhjustanud usalduse kaotust enda
      või kostja vastu. Puudub eelnev hoiatus töölepingu lõpetamise kohta ja ülesütlemine ei
      toimunud mõistliku aja jooksul võimalikust rikkumisest teadasaamisest. Kostja ei
      järginud töölepingu ülesütlemisel etteteatamise tähtaega ja lepingu koheseks
      lõpetamiseks alus puudus.

   3. Hageja tegi töölepingu perioodil 895 ületundi tasumääraga 22,50 eurot tunnis. Hageja
      ametijuhendist tulenevate tööülesannetele kulus oluliselt rohkem aega kui töölepingus
      kokku lepitud tavapärane tööaeg. Sellest ja kostja juhatuse liikme korraldustest
      hagejale järeldub poolte kokkulepe ületunnitöö tegemiseks. Töölepingu lõppemise
      tõttu ei ole enam võimalik ületunnitöö hüvitamine vaba aja andmisega, mistõttu on
      ainuvõimalik selle hüvitamine rahas. Teistele töötajatele kehtestatud korraldus
      ületundide arvestamiseks ei kehtinud hageja suhtes.




                                                                                         2(7)
Kostja vastuväited
   4. Kostja vaidles hagile vastu ja palus jätta selle rahuldamata.

   5. Kostja tuginedes töölepingu ülesütlemisel TLS § 88 lg 1 punktile 3 (töökohustuste
      rikkumine), p-le 5 (usalduse kaotamine), p-le 6 (kolmandate isikute usalduse kaotus),
      p-le 7 (olulisel määral kahju tekitamine tööandja varale) ja p-le 8 (saladuse hoidmise
      kohustuse rikkumine). Töökohustuste rikkumine ja olulise kahju tekitamine seisnesid
      selles, et hageja rakendatud juhtimisvõtted viisid kostja kahjumisse. Kostja kaotas
      usalduse hageja vastu, kui selgus, et hageja on esiteks ühepoolselt suurendanud oma
      kuutöötasu 2267,62 eurolt 2400 eurole, teiseks teinud kostja juures töötavale
      kliendihaldurile ÜT-le korduvalt ettepaneku asuda tööle hageja tütardele kuuluvasse
      reisifirmasse ja võtta kaasa tema teenindatavad suur- ja ärikliendid ning kolmandaks
      kohelnud oma alluvaid ebaväärikalt. Hageja põhjustas kostja suurkliendi XXX
      usaldamatuse kostja vastu sellega, et avaldas suurkliendile pakutud hinna kolmandale
      isikule, kes oli hageja tuttav, ja pidas temaga kirjavahetust XXX tellitud reispaketi
      hinna ja reisikohtade vähendamise osas; sama teoga rikkus hageja ka saladuse
      hoidmise kohustust.

   6. Kostja ütles töölepingu üles mõistliku aja jooksul pärast hageja rikkumistest teada
      saamist. Töötasu omavolilisest suurendamisest sai kostja teada 2015. aasta jaanuari
      lõpus, XXX usalduse kaotamisest 03.02.2015 ja kliendihaldurile tehtud ettepanekutest
      04.02.2015. Kostja võis töölepingu üles öelda etteteatamistähtaega järgimata, sest
      kõiki asjaolusid ja mõlemapoolset huvi arvestades ei võinud enam mõistlikult nõuda
      lepingu jätkamist etteteatamistähtaja lõppemiseni.

   7. Pooltel puudus ületunnitöö kokkulepe, samuti ei olnud kokkulepet ületundide
      rahaliseks hüvitamiseks.

Esimese astme kohtu otsus ja selle põhjendused
   8. Harju Maakohus 30.10.2015 otsusega jättis hagi rahuldamata ja menetluskulud hageja
      kanda ning mõistis hagejalt kostja kasuks välja menetluskulud 2600 eurot.

   9. Pooled ei vaidle ja on tuvastatud, et
   - pooled sõlmisid 16.07.2013 töölepingu nr 78, mille alusel asus hageja tööle kostja
      juures tegevjuhina ja töölepingu dokumendi järgi oli kokku lepitud töötasus 2267,62
      eurot (I kd tl 14–19);
   - alates 2014. aasta augustist sai hageja töötasu 2400 eurot kuus;
   - kostja ütles töölepingu erakorraliselt üles 05.02.2015 (I kd tl 84).

   10. Hageja pani toime järgmised talle ette heidetavad teod, mis põhjustasid usalduse
       kaotuse:
   - Hageja korraldas endale töölepingu dokumendis kokkulepitust suurema kuutöötasu
       2400 eurot maksmise, aga tõendamist ei leidnud, et pooled oleksid leppinud kokku
       suuremas töötasus kui 2267,62 eurot. Võttes arvesse hageja tööalast positsiooni
       tegevdirektorina ja töötasu muutumise kohta antud seletusi (II kd tl 92–93), sai hageja
       kokkulepitust suuremat töötasu üksnes tema enda korraldusel, mitte aga kostja vastava
       otsustuse tulemusel.
   - Kliendihalduri kirjalik seletus kostjale (I kd tl 141) koosmõjus hilisema kinnitusega (II
       kd tl 94–95) on piisav tuvastamaks hageja ettepanekut kliendihaldurile tulla koos
       klientidega üle teise ettevõttesse.


                                                                                         3(7)
   -   XXX ja sellele kliendile pakutud reisiga seonduva e-kirjade vahetusega (I kd tl 133–
       139 ja II kd tl 91) on tuvastatud, et hageja avaldas kolmandale isikule teavet kostja
       pakutava teenuse hinna kohta ja vähemalt võis jätta nii kõnealusele kolmandale isikule
       kui ka XXXle mulje, et ta seab kolmanda isiku huvi madalama hinnaga reisipaketi
       ostmise vastu kõrgemale kostja huvist olla lojaalne oma suurkliendile.

   11. Hageja väitel avaldas ta üksnes kõigile klientidele suunatud pakkumuse hinna, aga
       sellekohast väidet hageja ei tõendanud. TLS § 88 lg 1 p 8, § 22 lg 1 ja VÕS § 625 järgi
       tuleb pidada saladuse hoidmise kohustuse rikkumiseks ka seda, kui töötaja avaldab
       tööandja (suur)kliendiga kokkulepitud hinna kolmandale isikule, kellele tööandja sama
       hinnaga toodet ei pakuks. Seetõttu eelmärgitud asjaoludel hageja rikkus saladuse
       hoidmise kohustust.

   12. Kuna vähemalt kahe ülesütlemise aluseks oleva asjaolu puhul järgnes ülesütlemine
       vahetult neist teadasaamisele, on ülesütlemine avaldatud mõistliku aja jooksul.
       Arvestades hageja ametikohta, on tuvastatud rikkumised eriliselt rasked ja nende sisu
       tõttu ei saa hea usu põhimõtte järgi tööandjalt oodata töötaja eelnevat hoiatamist.
       Kostja ülesütlemine on tehtud seadusest tuleneval alusel ja see vastab seaduse
       nõuetele.

   13. Ületunnitöö hüvitamise kokkulepe ei sisaldu töölepingus ja ametijuhendis, samuti ei
       saa kokkulepet järeldada hageja kirjavahetusest juhatuse liikmega hageja puhkuse
       teemal (I kd tl 82–83). Põhjendamatu on hageja käsitlus, et tema suhtes ei tuleks
       kohaldada kostja juures üldise korrana kehtestatud ületundide arvestamise korda (I kd
       tl 143–143). Tegevjuhina pidi hageja olema korrast teadlik ja pooled ei ole sõlminud
       kokkuleppeid selle kohta, et hageja puhul kehtiks mingi muu kord. Kui töötaja ei tule
       tööülesannete täitmisega toime kokkulepitud tööaja jooksul, ei järeldu sellest
       ületunnitöö kokkuleppe sõlmimine. Eeltoodu tõttu ei kuulu ületunnitöö hüvitamise
       nõue rahuldamisele.

Apellatsioonkaebus ja selle põhjendused
   14. Hageja esitas apellatsioonkaebuse, milles palub maakohtu otsuse tühistada ja teha uue
       otsuse, millega hagi rahuldada.

   15. Maakohus on ebaõigesti kohaldanud TLS § 97 lg 3 koosmõjus § 88 lg 1 p-dega 5, 6 ja
       8 ja TLS § 44 lg-d 6 ja 7. Maakohus on rikkunud menetlusõiguse norme, tuginedes
       järeldusele, mille kohta pooltel puudus menetluse käigus võimalus arvamust avaldada.

   16. Hagejale määrati töötasu kokkuleppel kostjaga ja ilmselgelt kostja teadmisel. E-kirjaga
       edastatud eelarves (07.04.2015 menetlusdokumendi lisa 11) oli alates augustist
       kajastatud hageja palgatõus. Lõpparve väljamaksmise arvestuse (lisa 10) kohaselt oli
       kostja ka pärast töölepingu ülesütlemist jätkuvalt arvestanud hageja töötasuks 2400
       eurot. Lisaks on esitatud tõenditena pooltevahelised 04.02.2015 e-kirjad. On ilmne, et
       kostja väide omavolilise palgatõusu kohta töötati välja alles seoses käesoleva
       menetlusega.

   17. Hageja ei ole põhjustanud kostja usalduse kaotust. Hageja vaidles vastu ÜT kirjalike
       seletuste lisamisele toimikusse. ÜT seletused ei ole usaldusväärsed. Maakohus ei
       andnud hagejale võimalust ütluste usaldusväärsust kontrollida ja küsimusi esitada. ÜT
       kirjalikud ütlused on lubamatu tõend. Maakohus on rikkunud menetlusõiguse norme.


                                                                                         4(7)
       Seejuures maakohus ei lubanud hagejal vande all seletust anda. Hageja tütarde
       registreeritud P OÜ ei ole osutanud reisiteenust, s.t tegemist ei ole kostja
       konkurendiga. Poolte vahel puudus ka konkurentsikeelu kokkulepe. Puuduvad
       tõendid, et hageja üritas meelitada kostja töötajat koos klientidega teise ettevõttesse.

   18. Hageja tegevus ei saanud kaotada kostja kliendi usaldust kostjasse. Maakohtu otsuses
       märgitud e-kirjavahetusest nähtub, et ÜR ise edastas 02.02.2015 hagejale kirja, milles
       sisaldub temale XXX poolt pakutav võimalik puhkusepaketi hind. Hageja oma
       02.02.2015 vastuses ei ole avaldanud kliendile teisele kliendile tehtud eripakkumise
       hinda. Hageja avaldas vaid kostja poolt avalikult pakutava reispaketi hinna, mida ei
       saa hagejale ette heita. Oli tavapärane, et klientidele anti kirjaliku pöördumise korral
       teavet kehtivate reisiteenuse pakettide hindade kohta. Puuduvad tõendid, et hageja
       oleks avaldanud kolmandatele isikutele teavet, mida saab käsitleda kostja
       ärisaladusena ja mis ei kuulunud kolmandatele isikutele avaldamisele.

   19. Puudusid põhjused öelda tööleping üles etteteatamistähtaega järgimata.

   20. Ületunnitöö tasu nõue on põhjendatud. Hageja on tõendanud ületunnitööd e-postkasti
       väljavõttega (hagiavalduse lisa 4). Hageja kirjavahetus toimus kostja juhatuse
       liikmega ja äritegevust puudutavate isikutega. Hageja täitis oma tööülesandeid. Hageja
       töökoormus oli väga suur ja kostja oli sellest teadlik. Kostja 13.09.2012 korraldusel
       ületundide arvestamise korralduse kohta, millele maakohus on tuginenud, puudub
       hageja allkiri. Korraldus ei kehtinud hageja suhtes. Kohustust täita tööülesandeid
       vajadusel üle tavapärase tööaja tulenes ametijuhendist, kostja ootustest ja töö
       iseloomust. Hagejal ei olnud sisuliselt puhkeaega. Antud asjaoludest on võimalik
       järeldada kostja nõusolekut ületunnitööks.

Vastustaja seisukoht
   21. Vastustaja vaidleb apellatsioonkaebusele vastu ja palub jätta selle rahuldamata ning
       maakohtu otsuse muutmata.

Ringkonnakohtu seisukoht
   22. Ringkonnakohus, kuulanud ära pooled ja tutvunud apellatsioonkaebusega ning
       tsiviilasja materjalidega, leiab, et TsMS § 657 lg 1 p 1 alusel tuleb maakohtu otsus
       jätta muutmata ja apellatsioonkaebus rahuldamata. Maakohtu otsus on seaduslik ja
       põhjendatud ning apellatsioonkaebuse väited ei anna alust selle muutmiseks.
       Ringkonnakohus nõustub maakohtu otsuse põhjendustega ning TsMS § 654 lg 6 järgi
       ei korda neid. Vastuseks apellatsioonkaebuse väidetele märgib ringkonnakohus
       järgmist.

   23. TsMS § 652 lg 1 p 1 järgi võtab ringkonnakohus apellatsioonkaebuse läbivaatamisel
       aluseks esimese astme kohtu poolt tuvastatud faktilised asjaolud niivõrd, kui puuduvad
       kahtlused vastavate faktiliste asjaolude tõendamise menetluse või protokolli
       õiguspärasuse või ebapiisava ulatuse kohta ja ringkonnakohus ei pea nimetatud
       asjaolude uut tuvastamist vajalikuks. Ringkonnakohtu arvates ei ole maakohus
       faktiliste asjaolude tuvastamisel menetlusõiguse norme rikkunud. Samuti on maakohus
       õigesti kohaldanud materiaalõigust. See, et apellant maakohtu järeldustega ei nõustu,
       ei tähenda, et maakohtu järeldused oleksid ebaõiged. Maakohus on TLS § 88 lg 1
       punkte 5, 6 ja 8 õigesti kohaldanud. Maakohus on õigesti leidnud, et kostja poolt on



                                                                                          5(7)
   töölepingu lõpetamise alusena esiletoodud hageja teod andsid kostjale aluse kahelda
   hageja lojaalsuses ja võimaldasid töölepingu erakorraliselt üles öelda.

24. Maakohus on õigesti asunud seisukohale, mille kohaselt ei ole tõendamist leidnud, et
    pooled oleksid leppinud kokku suuremas hageja töötasus kui 2267,62 eurot kuus.
    Apellatsioonkaebuses viidatud tõendid ei anna alust lugeda tõendatuks, et hageja
    töötasu tõus augustist 2014 oli kostja juhatuse liikmega varasemalt kokku lepitud.
    Asjaolu, et hageja edastas 2014. aasta alguses kostjale eelarve plaani, milles oli hageja
    palgatõus kajastatud, ja kostja ei esitanud hageja plaanitud suurendatud töötasule
    vastuväiteid, ei kinnita töötasu suurendamise varasema kokkuleppe olemasolu.
    Puudub alus eeldada, et hageja kirjeldatud asjaoludel oleks kostja pidanud eelarve
    plaanile vastuväiteid esitama. Hageja oli kostja tegevjuht ja korraldas äriühingu
    igapäevast tegevust, sealhulgas ka töötajatele palkade väljamaksmist ise. Töötasu
    suurendamise varasema kokkuleppe olemasolu ei kinnita ka asjaolu, et kostja arvestas
    pärast töölepingu lõpetamist lõpparve maksmisel hagejale töötasu suurema töötasu
    järgi, mida hageja oli saanud kuni töölepingu ülesütlemiseni. Kostjal oli õigus
    lõpparve väljamaksmisel lähtuda tegelikult hagejale väljamakstud summadest.

25. Apellatsioonkaebuses viidatud hageja ja kostja jurist UM 04.02.2015 kirjavahetust (kd
    II tl 92-93) on maakohus õigesti hinnanud. Kirjavahetus kinnitab, et suuremat töötasu
    sai hageja üksnes tema enda korraldusel, mitte aga kostja otsustuse tulemusel.

26. .Kolleegium ei nõustu apellandiga, et maakohus on otsuse rajanud lubamatule
    tõendile, milleks on ÜT kirjalikult antud ütlused. Maakohus on kostja väite, et hageja
    pakkus suvel 2014 kostja töötajale ÜT-le võimalust asuda tööle hageja tütarde
    asutatud äriühingusse P OÜ kaasa võttes kostja suurkliendid, lugenud tõendatuks ÜT
    04.02.2015 seletuskirjaga kostja juhatuse liikmele OG-le, mis on dokumentaalne tõend
    ja mida maakohus hindas koosmõjus hilisema ÜT kirjaliku kinnitusega. Hageja ei ole
    kohtu ette toonud asjaolusid, mis muudaksid kostja eeltoodud väited hageja tegevuse
    kohta mitteusaldusväärseks. Samuti ei ole hageja olukorras, kus kostja loobus
    taotlusest ÜT tunnistajana ülekuulamiseks, ise taotlenud ÜT tunnistajana
    ülekuulamist.

27. Samuti nõustub kolleegium maakohtu järeldustega asjaolude osas, mis puudutavad FV
    XXX reisipaketi hinna avaldamisega seonduvat. Maakohus on õigesti tuvastanud, et
    kohtule esitatud e-kirjavahetusest saab järeldada, et hageja on kolmanda isiku huvisid
    eelistanud kostja püsikliendi huvidele. Hageja 02.02.2015 e-kirjast ÜR-le tuleneb, et
    eeltoodud isikule odavama reisi müümiseks on vajalik vähendada FV XXX-le
    müüdavate pakettide arvu kahe võrra, mis aga tähendab, et XXX ei saanud kõiki
    planeeritud reisipakkette soovijatele edasi müüa.

28. Maakohus on asjakohaselt põhjendanud, miks kostja ei pidanud töölepingu
    ülesütlemisest etteteatamise tähtaega järgima. Ringkonnakohtu arvates ei võinud
    kostjalt mõistlikult nõuda lepingu jätkamist etteteatamistähtaja lõppemiseni (TLS § 97
    lg 3) eelkõige põhjusel, et hagejal oli tegevjuhina ulatuslik pädevus kostja igapäevase
    majandustegevuse korraldusel ja juhtimisel ning usalduse kaotus tegi võimatuks nõuda
    kostjalt, et hagejal lubataks sellise ulatusliku pädevuse edasist teostamist.

29. Kõikidele väidetele ületunnitöö kohta, mida hageja apellatsioonkaebuses kordab, on
    maakohus ammendavalt vastanud ja oma seisukohti õigesti põhjendanud. Maakohus


                                                                                        6(7)
   on õigesti leidnud, et ületunnitöö kokkulepe ei sisaldu töölepingut ega ametijuhendis,
   samuti ei saa kokkulepet järeldada hageja kirjavahetusest kostja juhatuse liikmega
   puhkuse teemal. Maakohus on õigesti asunud seisukohale, et kostjal oli kehtestatud
   ületundide arvestamise kord ja hageja oli sellest teadlik ning nõudis teistelt kostja
   töötajatelt selle täitmist. Kolleegium märgib, et hageja käitumine viisil, kus ta
   väidatavalt on pidevalt poolteise aasta jooksul teinud olulises määras ületunde, kuid
   pole neist enne töölepingu lõpetamist kostjat teavitanud, ei ole ka eluliselt usutav,
   arvestades, et hageja oli teadlik kostja poolt kehtestatud ületundide hüvitamise korrast.

30. Maakohtu menetluskulud on TsMS § 162 lg 1 järgi põhjendatult hagi rahuldamata
    jätmise tõttu jäetud hageja kanda. Maakohus on hinnanud õigesti nii kostjale osutatud
    õigusteenuse mahtu kui ka esindaja teenuse hinda.

31. Apellatsioonkaebuse esitamisest tingitud menetluskulud tuleb TsMS § 171 lg 1 alusel
    jätta apellatsioonkaebuse rahuldamata jätmise tõttu hageja kanda. TsMS § 175 lg 1
    järgi, kui menetlusosaline peab menetluskulude jaotust kindlaks määrava kohtulahendi
    kohaselt kandma teist menetlusosalist esindanud lepingulise esindaja kulud, mõistab
    kohus kulud välja põhjendatud ja vajalikus ulatuses. Kostjat esindas ringkonnakohtu
    menetluses lepinguline esindaja Mari Rask. Esitatud taotluse järgi kulutas kostja
    esindaja apellatsioonkaebusega tutvumisele 30 minutit, kliendiga kohtumisele ja
    asjaolude täpsustamisele 20 minutit, apellatsioonkaebusele vastuse koostamisele 5
    tundi ja 30 minutit, apellatsioonkaebuse kohtule edastamisele 5 minutit, kohtule
    seisukoha koostamisele ja edastamisele 10 minutit ning ringkonnakohtu istungiks
    ettevalmistamisele 1 tunni ja 30 minutit. Kokku 8 tundi ja 5 minutit. Ringkonnakohtu
    istung kestis 1 tunni ja 30 minutit. Kokku ajakulu apellatsioonimenetluses 9 tundi ja
    35 minutit. Kolleegium leiab, et vastustaja ajakulu on vaidluse asjaolusid ja esitatud
    menetlusdokumente arvestades vajalik ja põhjendatud. Vastustaja esindaja tunnitasu
    on taotluse kohaselt 132 eurot ilma käibemaksuta. Maakohus on vaidlustatud otsuses
    kohtupraktikale tuginedes pidanud õigusabituru hindasid arvestades mitteadvokaadist
    lepingulise esindaja tasu põhjendatud suuruseks 100 eurot tund. Ringkonnakohus ei
    näe alust seda järeldust kummutada ja lähtub vastustaja menetluskulude
    kindlaksmääramisel samast tunnihinnast. Seega on vastustaja hüvitatav menetluskulu
    958 eurot ja 33 senti, mis tuleb apellandilt välja mõista. Rahuldamata jääb taotlus
    306,67 euro osas (1265-958,33).




           Margo Klaar                     Ele Liiv                        Kaupo Paal
   /allkirjastatud digitaalselt/   /allkirjastatud digitaalselt/   /allkirjastatud digitaalselt/




                                                                                            7(7)

                                                                                                1-16-6153




                                 KOHTUMÄÄRUS
Kohus                                Tallinna Ringkonnakohus
Määruse tegemise aeg ja koht         8. november 2016. a, Tallinn, kirjalik menetlus
Kriminaalasja number                 1-16-6153
Kohtukoosseis                        Kohtunik Pavel Gontšarov
Vaidlustatud kohtulahend             Harju Maakohtu 5. oktoobri 2016. a kohtuotsus
                                     kriminaalasjas Miljard Vahkal’i süüdistuses KarS § 209 lg 2
                                     p 2 (alates 01.01.2015 KarS § 209 lg 2 p 3) järgi
                                     lühimenetluses
Kaebuse esitaja ja kaebuse liik      Kannatanu ja M OÜ seadusliku esindaja TJ’i (ik
                                     XXXXXXXXXX) 26.10.2016 apellatsioon

RESOLUTSIOON

1. Jätta kannatanu ja M OÜ seadusliku esindaja TJ’i 26.10.2016 apellatsioon Harju Maakohtu
5. oktoobri 2016.a. otsuse peale läbi vaatamata.

Edasikaebamise kord
Käesoleva määruse peale võib esitada advokaadi vahendusel määruskaebuse Riigikohtule Tallinna
Ringkonnakohtu kaudu 15 päeva jooksul alates määruse teatavaks saamise päevale järgnevast
päevast.


ASJAOLUD JA MENETLUSE KÄIK

1.       Harju Maakohus otsustas 05.10.2016.a. otsusega tunnistada Miljard Vahkal süüdi KarS §
209 lg 2 p 2 (alates 01.01.2015 KarS § 209 lg 2 p 3) ettenähtud kuriteo toimepanemises ja mõista
temale karistuseks tähtajaline vangistus 2 (kaks) aastat. KrMS § 238 lg 2 kohaselt vähendada
Miljard Vahkalile mõistetud karistust ühe kolmandiku võrra, mõistes ärakandmisele kuuluvaks
karistuseks tähtajalise vangistuse 1 (üks) aasta ja 4 (neli) kuud. KarS § 65 lg 1 alusel moodustada
liitkaristus Harju Maakohtu 18.05.2015 otsusega mõistetud karistusega, s.o tähtajalise vangistusega
1 (üks) aasta 9 (üheksa) kuud ja 29 (kakskümmend üheksa) päeva, milline jäeti KarS § 73 lg 1 alusel
tingimisi 3 aastase katseajaga kohaldamata ning KarS § 64 lg 1 alusel, suurendades mõistetud
üksikkaristustest raskeimat, mõista kohtuotsuste kogumis liitkaristuseks tähtajaline vangistus 2
(kaks) aastat ja 4 (neli) kuud. KarS § 65 lg 3 ja § 73 lg 1 ja 3 alusel jätta Miljard Vahkalile mõistetud
liitkaristus, so tähtajaline vangistus 2 aastat ja 4 kuud Miljard Vahkali suhtes kohaldamata, jättes
selle karistuse täies ulatuses täitmisele pööramata tingimusel, et Miljard Vahkal temale määratud 3
(kolm) aasta ja 6 (kuus) kuulise katseaja kestel ei pane toime uut tahtlikku kuritegu.
KarS § 78 p 1 alusel arvestada Miljard Vahkalile määratud 3 aasta ja 6 kuulise katseaja kulgemist
alates kohtuotsuse kuulutamisest, so alates 05.10.2016.
Sama otsusega maakohus otsustas jätta kannatanute TL, OS, VP, TK, E OÜ esindaja GR, M OÜ
seadusliku esindaja TJ, kannatanu TJ esitatud tsiviilhagid PankrS § 3, 4, 35, 108; TsMS § 423 lg 1
p 13 alusel läbi vaatamata.
Maakohtu otsus on kuulutatud tervikotsusena 05.10.2016.

2. 20.10.2016 registreeris kannatanu TJ e-toimikus apellatsioonkaebuse, mille manuses olevaks
sisuks on kannatanu poolt digitaalselt allkirjastatud Harju Maakohtu otsus käesolevas asjas.
26.10.2016 esitas kannatanu TJ Kohtute infosüsteemi kaudu ringkonnakohtule digitaalselt
allkirjastatud dokumendi nimega „apellatsioon“, milles avaldab soovi esitada apellatsioonkaebuse
kriminaalasjas nr. 1-16-6153. Kannatanu märgib, et süüdistatav Miljard Vahkal on oma süüd
tunnistanud seoses kannatanult isiklikult ja OÜ-lt M raha välja petmisega.

RINGKONNAKOHTU SEISUKOHT

3. Ringkonnakohus on seisukohal, et kannatanu apellatsioon tuleb jätta läbi vaatamata, kuna see on
esitatud pärast apellatsioonitähtaja möödumist.
KrMS § 319 lg 2 kohaselt apellatsioon esitatakse ringkonnakohtule kirjalikult 15 päeva jooksul alates
otsuse avalikult teatavakstegemisest. Kannatanu TJ, digitaalselt allkirjastades omalt poolt maakohtu
otsuse on 20.10.2016 teinud Kohtute infosüsteemis toimingut, mida ei saa käsitleda apellatsiooni
esitamisena. Apellatsioonina ei ole vaadeldav ka 26.10.2016 ringkonnakohtule esitatud dokument,
milles TJ avaldab soovi esitada kriminaalasjas apellatsioonkaebuse.
KrMS § 326 lg 2 p 1 sätestab, et kohtunik koostab apellatsiooni läbi vaatamata jätmise määruse ja
tagastab apellatsiooni apellandile, kui apellatsioon on esitatud pärast KrMS § 319 sätestatud
apellatsioonitähtaja möödumist ja tähtaja ennistamise taotlust ei ole esitatud või kui kohus on jätnud
tähtaja ennistamata. Kannatanu ja M OÜ seaduslik esindaja TJ ei ole taotlenud apellatsiooni
esitamise tähtaja ennistamist, seega tuleb jätta tema poolt 26.10.2016 esitatud ja apellatsiooniks
nimetatud dokument läbi vaatamata.

4. Eeltoodu alusel ning juhindudes KrMS § 326 lg 2 p-st 1 jätab ringkonnakohus Harju Maakohtu
05.10.2016 otsuse peale esitatud apellatsiooni läbi vaatamata


/allkirjastatud digitaalselt/

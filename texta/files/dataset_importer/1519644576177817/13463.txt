                       KOHTUMÄÄRUS
 Kohus                               Tallinna Ringkonnakohus

 Kohtunik                            Reet Allikvere, Ande Tänav, Imbi Sidok-Toomsalu

 Määruse tegemise aeg ja koht        06.06.2016, Tallinn

 Tsiviilasja number                  2-16-105326

 Tsiviilasi                          Osaühingu     Aktiva    Finants  maksekäsu
                                     kiirmenetluse avaldus JV vastu 925,22 euro
                                     saamiseks

 Vaidlustatud kohtulahend            Pärnu Maakohtu kohtunikuabi 11.04.2016 maksekäsu
                                     määrus

 Kaebuse esitaja ja kaebuse liik     JV määruskaebus

 Menetlusosalised ja nende           Avaldaja: Osaühing Aktiva Finants (registrikood
 esindajad                           10746479, asukoht A. Weizenbergi 20, 10150
                                     Tallinn), lepinguline esindaja Kadri Timuska
                                     Võlgnik: JV (isikukood XXXXXXXXXXX, asukoht
                                     XXX)

 Menetluse liik                      Kirjalik menetlus


RESOLUTSIOON
1. Pärnu Maakohtu 11.04.2016 maksekäsu määrus jätta muutmata, määruskaebus
   jätta rahuldamata.
2. Määruse peale ei saa kassatsiooni korras edasi kaevata (TsMS § 489¹ lg 5).


Asjaolud ja esimese astme kohtu määrus
09.03.2016 esitas Osaühing Aktiva Finants (avaldaja) Pärnu Maakohtule maksekäsu
kiirmenetluse avalduse JV (võlgnik) vastu 925,22 euro ja kohtu poolt välja arvestatud viivise
saamiseks ning menetluskulu hüvitamiseks. 15.03.2016 koostas kohus makseettepaneku, mis
on võlgnikule isiklikult kätte toimetatud 18.03.2016 aadressil XXX. Väljastusteatel on
vastuvõtja JV allkiri ja temale kuuluva isikutunnistuse number. Võlgnik tähtaegselt
vastuväidet ei esitanud.
11.04.2016 tegi Pärnu Maakohus makskäsu määruse, millega kohustas võlgnikku tasuma
avaldajale põhinõudeid summas 500 eurot ja kõrvalnõudeid summas 452,61 eurot ning

                                                                                           1
hüvitama riigilõivu 45 eurot ja menetluskulu 20 eurot. Ühtlasi kohustati võlgnikku tasuma
avaldajale täiendavalt viiviseid järgmiselt: põhinõue – 0,166000% päevas summalt 500 eurot
alates 12.04.2016. Võlgnik on kohustatud tasuma viiviseid kuni põhinõude täieliku
rahuldamiseni ulatuses, et kõrvalnõuded kokku ei ületa avalduses esitatud põhinõuet ning
sissenõutavad summad kokku ei ületa 6400 eurot (TsMS § 481 lg 2¹, TsMSRS § 6 lg 2).
Maksekäsk toimetati võlgnikule kätte läbi e-toimiku 12.04.2016.

Määruskaebus
12.04.2016 esitatud määruskaebuses palub võlgnik tühistada Pärnu Maakohtu 11.04.2016
maksekäsk.

Kaebuses tugineb võlgnik asjaolule, et talle ei ole makseettepanekut isiklikult kätte toimetatud
ning ta sai käesolevast tsiviilasjast teada alles e-toimiku süsteemi kaudu kui sai kätte
maksekäsu. Võlgnik oli pikka aega välismaal ning ei kontrollinud aktiivselt elektroonilisi
kanaleid. Lisaks on nõude aluseks oleva laenulepingu puhul tegemist TsÜS § 86 järgi tühise
lepinguga ja nõue on alusetu.

17.04.2016 esitas võlgnik määruskaebuse täienduse, milles märgib täiendavalt, et kohtu poolt
14.04.2016 puuduste kõrvaldamise määruses toodud väide, et makseettepanek on võlgnikule
isiklikult kätte toimetatud 18.03.2016 aadressil XXX ja et väljastusteatel on JV allkiri ja
temale kuuluva isikutunnistuse number, ei ole õige. Võlgnik oli vahemikul 17.03.2016 kuni
21.03.2016 Saksamaal ja Tšehhi Vabariigis ning seega ei saanud mitte kuidagi
maksettepanekut vastu võtta. Võlgnik lisas määruskaebusele piletid.

Vastus määruskaebusele
Avaldaja palub jätta võlgniku määruskaebuse rahuldamata, leides, et võlgnik on
makseettepaneku isiklikult kätte saanud ning ei ole esitanud ühtegi mõjuvat põhjendust
vastuväite esitamata jätmise kohta. Seega ei ole täidetud eeldused maksekäsu peale
määruskaebuse esitamiseks.

Edasine menetluse käik
Pärnu Maakohus võttis määruskaebuse menetlusse, jättis selle rahuldamata ja saatis TsMS §
663 lg 5 alusel läbivaatamiseks ja lahendamiseks Tallinna Ringkonnakohtule.

26.05.2016 esitas võlgnik Tallinna Ringkonnakohtule oma seisukohad ja selgitused ja palus
tühistada maakohtu 11.04.2016 maksekäsk ning võtta vastu võlgniku vastuväide maksekäsu
kiirmenetlusele. Võlgnik lisas seisukohale ka e-piletid ja foto võlgniku telefonis asuvast
pardakaardist. Võlgnik ei nõustu maakohtu seisukohaga, justkui ei ole tõendatud, et
broneeritud lennupileteid kasutas just võlgnik ja et võlgnik viibis 18.03.2016 välisriigis.
Võlgnik palub kohtul määrata väidetavalt võlgniku poolt makseettepaneku vastuvõtmist
tõendaval dokumendil olevale allkirjale käekirja ekspertiis tõendamaks, et see ei ole võlgniku
allkiri.

Ringkonnakohtu seisukoht
Ringkonnakohus, tutvunud toimiku materjaliga, leiab, et määruskaebuse põhjendused ei anna
alust Pärnu Maakohtu 11.04.2016 maksekäsu määruse tühistamiseks.

TsMS § 4891 lg 2 sätestab määruskaebuse esitamise alused maksekäsule. Võlgnik tugineb
määruskaebuses asjaolule, et talle ei ole makseettepanekut isiklikult allkirja vastu kätte
toimetatud. Ringkonnakohus on seisukohal, et määruskaebuse vastav väide ei vasta tõele.

                                                                                              2
Tsiviilasja materjalidest nähtuvalt on 15.03.2016 makseettepanek võlgnikule isiklikult allkirja
vastu üleandmisega kätte toimetatud 18.03.2016 (tlk 11). Maakohus on kontrollinud
väljastusteatel märgitud dokumendi andmeid ning väljastusteatel märgitud numbriga
isikutunnistus on väljastatud JV-le (tlk 34), mistõttu puudub kohtul alus kahelda, et
makseettepanek on üle antud isiklikult allkirja vastu JV-le.

Asjaolu, et makseettepanek on võlgnikule isiklikult allkirja vastu kätte toimetatud, ei lükka
ümber ka võlgniku poolt määruskaebusele lisatud nn lennupiletid, mis võlgniku hinnangul
kinnitavad tema viibimist välismaal ajavahemikul 17.03.2016 kuni 21.03.2016.
Ringkonnakohus leiab, et määruskaebusele lisatud nn lennupiletite näol ei ole tegemist
lennupiletite, vaid väljatrükiga lennupiletite broneeringu kohta. Isiku poolt broneeringu
tegemine ei tähenda veel seda, et lennupilet osteti isikule, kes broneeringu tegi. Maakohus
andis võlgnikule tähtaja määruskaebuses viidatud lennupiletite esitamiseks kohtule (tlk 35),
mille järgselt esitas võlgnik kohtule 13.05.2016 teistkordselt väljatrüki lennupiletite
broneeringust, milline oli kohtule juba esitatud. Eeltoodut arvestades tegi maakohus
põhjendatult maksekäsu määruse, kuivõrd võlgnik ei tõendanud, et broneeritud lennupileteid
kasutas just võlgnik ja et võlgnik viibis välisriigis 18.03.2016, millisel kuupäeval on
võlgnikule väljastusteate kohaselt isiklikult allkirja vastu kätte toimetatud makseettepanek.

Eeltoodud põhjendustel jätab ringkonnakohus Pärnu Maakohtu 11.04.2016 maksekäsu
määruse muutmata ja võlgniku määruskaebuse rahuldamata.

Käesoleva määruskaebemenetluse raames võlgniku poolt tähtaega ületades esitatud
26.05.2016 seisukohad ja selgitused jätab ringkonnakohus tähelepanuta.


(allkirjastatud digitaalselt)        (allkirjastatud digitaalselt)   (allkirjastatud digitaalselt)
Reet Allikvere                       Ande Tänav                      Imbi Sidok-Toomsalu




                                                                                                     3

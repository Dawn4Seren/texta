                       KOHTUMÄÄRUS
 Kohus                                Tallinna Ringkonnakohus
 Kohtukoosseis                        Kaire Pikamäe, Ruth Plaks ja Virgo Saarmets
 Määruse tegemise aeg ja koht         25. veebruar 2016, Tallinn
 Haldusasja number                    3-15-3194
 Haldusasi                            Maksu- ja Tolliameti taotlus täitmist         tagavate
                                      toimingute sooritamise loa andmiseks
 Menetlusosalised                     Taotleja – Maksu- ja Tolliamet
                                      Isik, kelle suhtes haldustoiminguks luba taotletakse –
                                          JM
 Vaidlustatud kohtulahend             Tallinna Halduskohtu 28. detsembri 2015. a määrus
 Menetluse alus ringkonnakohtus       JM määruskaebus
 Asja läbivaatamine                   Kirjalik menetlus

RESOLUTSIOON
Jätta JM määruskaebus rahuldamata ja Tallinna Halduskohtu 28.12.2015 määrus
haldusasjas nr 3-15-3194 muutmata.


EDASIKAEBAMISE KORD
Määruse peale võib esitada määruskaebuse Riigikohtule 15 päeva jooksul määruse
kättetoimetamisest arvates (HKMS § 235 lg-d 1 ja 3, § 265 lg 5).


ASJAOLUD JA MENETLUSE KÄIK
1. Maksu- ja Tolliamet (MTA) esitas Tallinna Halduskohtule 23.12.2015 taotluse anda luba
Eesti Vabariigi kasuks (Maksu- ja Tolliameti kaudu) 32 461 euro suuruse kohtuliku hüpoteegi
seadmiseks JM-le kuuluvale elamumaale registriosa nr-ga XXXXXXXX, asukohaga XXX.
Taotluse põhjendused olid järgmised.
1) Maksuhaldur kontrollis maksukorralduse seaduse (MKS) § 10 ning § 59 lg 2 p 1 alusel
ning vastavalt 20.01.2014 korraldusele nr 12.2-3/20886-1 OÜ Kauper käibemaksu ning tulu- ja
sotsiaalmaksu, töötuskindlustus- ja kohustusliku kogumispensioni maksete arvestamise,
deklareerimise ja tasumise õigsust maksustamisperioodidel detsember 2013 kuni jaanuar 2014.
Maksuhaldur asus OÜ Kauper üksikjuhtumi kontrolli käigus seisukohale, et OÜ Kauper oleks
pidanud maksustamisperioodil detsember 2013 deklareerima sisendkäibemaksu 96 076,62 euro
asemel 87 076,62 eurot ja maksustamisperioodil jaanuar 2014 deklareerima 90 757,86 euro
asemel 75 757,86 eurot. MTA määras 17.04.2015 maksuotsusega nr 12.2-3/020886-8 OÜ-le
Kauper tasumiseks maksukohustusi kokku 24 000 eurot. Seisuga 21.12.2015 on maksuotsusega
määratud maksusumma OÜ Kauper poolt täies mahus tasumata.
                                                                                      3-15-3194

2) Maksuhaldur on viinud läbi täitetoiminguid OÜ-lt Kauper maksuvõla sissenõudmiseks.
Selle tulemusena on selgunud, et 26.05.2015 seisuga oli OÜ Kauper arvelduskonto jääk AS-s
Swedbank 3,07 eurot ning Nordea Bank AB Eesti filiaalis 0 eurot. Maksuhalduri päringutest e-
kinnistusraamatusse ja Maanteeameti liiklusregistri andmebaasi nähtub, et OÜ-l Kauper on
sõiduk Seat Inca (registreerimismärgiga XXXXXX, ehitusaasta 2002), millel lasub MTA
07.11.2014 taotluse alusel käsutamise keelumärge MTA kasuks. Sama mudeli ja ligilähedase
aastakäiguga sõiduki orienteeruvaks turuväärtuseks on kuni 1300 eurot, seisukorrast sõltuvalt
võib selle tegelik turuväärtus olla oluliselt madalam. Isegi kui sõiduki väärtuseks kujuneks 1300
eurot, ei oleks see piisav maksukohustuse likvideerimiseks. Sõiduki müügist laekuvate rahaliste
vahenditega ei ole võimalik arvestada, sest maksuhalduril puudub info sõiduki täpse asukoha,
tehnilise seisukorra ja sellest tuleneva täpse turuväärtuse kohta. OÜ Kauper on arvandmetega
käibedeklaratsioone (KMD) esitanud kuni 2015. a veebruarini (2015. a jaanuari eest), seega
puudub äriühingul majandustegevus ning võimalus maksuvõla vähendamiseks äriühingu
majandustegevusest laekuvate rahaliste vahendite arvelt.
3) Kuna maksuhaldur on tuvastanud, et OÜ Kauper registervara või majandustegevusest
laekuvate rahaliste vahendite arvelt puudub võimalus maksuvõla täies mahus sissenõudmiseks
(maksuhalduri sissenõudmistoimingute tulemusel ei ole õnnestunud OÜ Kauper maksuvõlga
sisse nõuda enam kui kolme kuu jooksul), on MKS § 96 lg-st 5 tulenevalt alus JM-le
vastutusotsuse koostamiseks (MKS § 40 ja § 96 lg 1). Vastutusotsuse koostamisel muutub JM
solidaarselt OÜ-ga Kauper vastutavaks äriühingule 17.04.2015 maksuotsusega nr 12.2-
3/020886-8 määratud, kuid tasumata jäetud maksukohustuste ning nendelt arvestatud intresside
tasumise eest (kokku 27 205,8 eurot).
4) Äriühingu seadusliku esindaja vastutus tuleneb MKS § 96 lg-st 1 ja § 8 lg-st 1. OÜ-le
Kauper määratud maksukohustus on tekkinud JM juhatuse liikmeks oleku ajal (18.11.2011-
19.09.2014). Seega on OÜ Kauper poolt ebaõigete arvandmetega KMD-sid esitatud tema
juhatuse liikmeks oleku ajal. OÜ Kauper ainsa seadusliku esindajana oli JM isiklikult vastutav
äriühingu maksuseadustest tulenevate kohustuste tähtaegse ja täieliku täitmise eest. Seega on
maksumenetluse tõenäoliseks tulemuseks vastutusotsus ning vastutusotsuse koostamisele
suunatud menetluse tõenäoliseks tulemuseks on seadusest tulenev JM solidaarne vastutus OÜ
Kauper maksuvõla eest kokku 27 205,8 eurot.
5) OÜ Kauper deklareeris 2013. a KMD-l sisendkäibemaksu 9000 eurot rohkem ning 2014. a
jaanuari KMD-l 15 000 eurot rohkem kui pearaamatus kajastatud. Müügitehinguid seevastu
kajastas OÜ Kauper korrapäraselt. Kuna OÜ Kauper ei täitnud üksikjuhtumi kontrolli raames
kaasaaitamiskohustust, jäid nende erinevuste osas selgitused saamata. Maksuhalduril on
tekkinud põhjendatud kahtlus, et JM tegevuse ja OÜ Kauper maksuvõla tekkimise vahel on
põhjuslik seos.
6) Maksuhalduril on tekkinud põhjendatud kahtlus, et vastutusotsusega JM-le määratava
rahalise kohustuse tagamata jätmise korral võib tekkida olukord, kus JM võõrandab oma vara
ning maksuhalduril puudub võimalus maksunõude sissenõudmiseks nii isikule kuuluva
registervara kui igakuiste muude sissetulekute arvelt. Maksuhaldur on tuvastanud, et OÜ
Kauper nimel on ebaõigete arvandmetega KMD-d maksustamisperioodide detsember 2013
kuni jaanuar 2014 osas esitanud JM. Sisendkäibemaksu tegelikust suuremas mahus
deklareerimine oli kantud eesmärgist vähendada nimetatud maksustamisperioodide osas OÜ
Kauper poolt tasumisele kuuluvat käibemaksu, mis iseloomustab JM suhtumist avalik-
õigusliku kohustuse täitmisesse. JM on asunud oma vara võõrandama. Kinnisvaraportaalis
www.kv.ee on kuulutus JM-le kuuluva maja võõrandamiseks (aadressil XXX), mis viitab, et
vastutusmenetluse raames võib ta asuda võõrandama ka oma muud kinnisvara. JM igakuised
sissetulekud ei ole piisavad, et nende arvelt oleks võimalik tagada vastutusotsusega talle

                                                                                            2(6)
                                                                                    3-15-3194

pandava kohustuse nõuetekohane täitmine. JM on saanud ajavahemikul august - november
2015 tulumaksuga maksustatavaid töötasu alammäära (390 eurot) mitteületavaid väljamakseid
OÜ-lt Viimsi Pull. Täitemenetluse seadustiku § 132 lg 1 kohaselt ei arestita sissetulekut, kui
see ei ületa ühe kuu eest ettenähtud palga alammäära suurust. Seega puudub maksuhalduril
vastutusotsuse koostamise korral võimalus JM sissetuleku arestimiseks.
7) Arvestades JM eelnevat käitumist maksude tasumise kohustusest kõrvalehoidmisel ning
asjaolu, et isik on asunud võõrandama oma vara, on haldustoiminguks loa andmine vajalik ja
proportsionaalne. Arvestades maksumenetluse ning võimaliku kohtumenetluse pikkust, on
vajalik, proportsionaalne ja põhjendatud täitmist tagavate toimingute sooritamine enne rahalise
nõude või kohustuse määramist. Abinõu rakendamata jätmisel võib haldusakti täitmine osutuda
raskendatuks või muutuda koguni võimatuks.
8) OÜ-le Kauper on 17.04.2015 maksuotsusega nr 12.2-3/020886-8 määratud
maksukohustus, mis ei ole MKS § 98 kohaselt aegunud (aegumistähtaeg algab varaseimast
deklaratsiooni esitamise tähtpäevast ehk 20.01.2014, kuna vanim maksuotsustega määratud
ning tasumata jäetud maksukohustus pärineb 2013. a detsembrist). Samuti ei ole maksuvõlga
kustutatud.
9) Taotleja peab otstarbekaks paluda luba seada kohtulik hüpoteek 32 461 euro ulatuses
üksnes JM-le kuuluvale elamumaale registriosa nr-ga XXXXXXXX. Arvestades, et kinnistu
orienteeruvaks turuväärtuseks on 279 000 eurot ning kinnistul lasub hüpoteek summas 240
946,91 eurot, jääks kinnistu müügi korral rahalisi vahendeid pärast hüpoteegisumma tasumist
üle 38 053,09 eurot. Kuna maksuhalduri nõue JM vastu vastutusmenetluse raames oleks kokku
27 205,8 eurot ning kinnistu võimalikud täitekulud oleksid kokku 5254,49 eurot, on kinnistu
müügist laekuv raha piisav, et tagada maksuhalduri nõude täidetavus vastutusotsuse koostamise
korral. Maksuhaldur ei pea otstarbekaks kohtulike hüpoteekide seadmist teistele JM-le
kuuluvatele kinnistutele. JM-le liiklusregistri andmetel kuuluva veesõiduki (460/1 Sprite,
registrimärgiga XXXXX, ehitusaasta 1997) orienteeruvat turuväärtust ei ole maksuhaldur
suutnud tuvastada, kuna erinevates sõidukite müügiportaalides ei olnud analoogsete sõidukite
müügipakkumisi.
10) Kuna maksuhalduri nõude suuruseks on 27 205,8 eurot, on kohtutäituri seaduse (KTS) § 35
lg 2 p 8 kohaselt kohtutäituri põhitasu 2448,52 eurot (9% nõude summast). KTS § 45 lg 1
kohaselt on enampakkumise korraldamise, läbiviimise ja tulemi jaotamise eest kohtutäituril
õigus nõuda lisatasu kuni 3% vara müügihinnast (kinnistu orienteeruvaks turuväärtuseks on 279
000 eurot). Võttes arvesse täitemenetluse käigus võõrandatava vara väärtust, on otstarbekas
kohaldada 1%-list lisatasu, st 2790 eurot (1% 279 000 eurost). Seega oleks kohtutäituri tasu
suuruseks kokku 5 254,49 eurot (15,97+2448,52+2790) ehk 21,89 % nõude suurusest.
11) Tulenevalt MKS § 136¹ lg 2 p-st 3 lõpetab maksuhaldur JM vastu suunatud täitetoimingud,
kui isik on esitanud tagatise MKS § 120 lg 1 p 3 ja § 121 kohaselt. Asendustagatise esitamisel
peab tagatis lisaks maksuhalduri nõudele katma ka sundtäitmise kulud, mille suurus oleneb
tagatise liigist (MKS § 122). Kui JM soovib tagatise kanda deposiiti, siis on kantava deposiidi
väärtuseks 27 205,8 eurot.
2. Tallinna Halduskohus rahuldas 28.12.2015 määrusega MTA taotluse ja andis loa
taotleda Eesti Vabariigi kasuks (MTA kaudu) kinnistusraamatusse kohtuliku hüpoteegi
seadmist 32 461 euro ulatuses JM-le kuuluvale elamumaale registriosa nr-ga XXXXXXXX.
1) Taotlus vastab MKS § 136¹ lg-s 2 sätestatud nõuetele ja on vajalikul määral põhistatud.
Kohtule on esitatud taotluse lahendamiseks vajalikud tõendid ja selgitused. Maksuhaldur on
läbi viinud OÜ Kauper maksude tasumise õigsuse kontrollimiseks menetluse ja andnud

                                                                                          3(6)
                                                                                     3-15-3194

maksukohustust suurendava maksuotsuse. Maksuhaldur algatas esitatud taotlusega JM suhtes
vastutusotsuse koostamisele suunatud maksumenetluse. Maksuhaldur leiab, et JM on OÜ
Kauper juhatuse liikmena tahtlikult rikkunud maksukohustust ning vastutab seetõttu
17.04.2015 maksuotsusega nr 12.2-3/020886-8 OÜ-le Kauper määratud maksukohustuse eest
perioodi detsember 2013 - jaanuar 2014 osas, mis on jäetud äriühingu poolt tähtaegselt
tasumata, ning sellelt arvestatud intresside eest, kokku 27 205,8 euro ulatuses. Taotluses välja
toodud asjaolude pinnalt ei saa kohus väita, et vastutusotsuse tegemine oleks välistatud või
ilmselgelt võimatu. Seega on kontrolli tõenäoliseks tulemuseks rahalise nõude või kohustuse
määramine.
2) Kohus nõustub taotleja hinnanguga, et JM eelnevat maksuõiguslikku käitumist arvestades
võib ta hakata enda suhtes algatatud vastutusmenetlusest teadasaamisel maksukohustusest
kõrvale hoidma ja end varatuks muutma. Sellisel juhul võib vastutusotsuse sundtäitmine
muutuda võimatuks või vähemalt raskeks. Sellele viitab JM käitumine OÜ Kauper juhatuse
liikmena (sisendkäibemaksu ebaõige deklareerimine), mis näitab tema suhtumist avalik-
õiguslike kohustuste täitmisesse ning annab alust kahtluseks, et ta võib sarnaselt suhtuda ka
vastutusotsuse täitmisesse.
3) Taotleja on selgitanud, et OÜ Kauper maksuvõlga ei ole õnnestunud 26.05.2015 alustatud
sundtäitmise toimingute tulemusena äriühingult sisse nõuda, sest äriühingu kontodel raha
puudub ja ainsa registrisse kantud vara maksumus ei suuda eelduslikult ilmselgelt katta
äriühingu maksuvõlga ning sellel lasub ka juba keelumärge Eesti Vabariigi kasuks.
Maksusumma määramise aegumistähtaeg ei ole möödunud (MKS § 98). Taotlusest ja sellele
lisatud dokumentidest nähtuvalt ei esine MKS § 96 lg-s 6 nimetatud aluseid, mis välistaksid
vastutusotsuse tegemist ning OÜ Kauper õigusvõime ei ole lõppenud. Taotletud meede on
põhjendatud, taotletud viisil on võimalik tagada maksuhalduri nõue ja võimalikud täitekulud
ning see koormab maksukohustuslast minimaalselt.
3. JM esitas halduskohtu määruse peale 21.01.2016 määruskaebuse. Tallinna Halduskohus ei
pidanud 28.01.2016 põhjendatuks määruskaebust rahuldada ja edastas selle lahendamiseks
Tallinna Ringkonnakohtule.


MENETLUSOSALISTE SEISUKOHAD RINGKONNAKOHTUS
4. JM palub määruskaebuses halduskohtu määrus tühistada ning teha asjas uus määrus,
millega jätta MTA loataotlus rahuldamata. Määruskaebuse põhjendused on järgmised.
1) Maksumenetluse tõenäoliseks tulemuseks ei saa olla rahalise nõude või kohustuse
määramine, sest tuvastamata on määruskaebuse esitaja tahtlik või teadlik MKS §-s 8 sätestatud
kohustuste rikkumine. MTA pole näidanud põhjuslikku seost maksuvõla tekkimise ja
määruskaebuse esitaja tegevuse vahel ning nii kontrollaktis kui ka maksuotsuses on tuvastamata
määruskaebuse esitaja tahtlus või raske hooletus, mille tulemusena äriühingul maksuvõlg
tekkis. Määruskaebuse esitaja ei ole enam OÜ-ga Kauper seotud ja tema valduses pole
äriühingu raamatupidamisdokumente, mistõttu ei saa ta vastutusmenetluses peaaegu kaks aastat
tagasi toimunud sündmusi selgitada. Maksuhaldur ei ole välja toonud asjaolusid, mis
kinnitaksid kaasaaitamiskohustuse rikkumist määruskaebuse esitaja poolt maksumenetluse
raames. Määruskaebuse esitaja on alati MTA-le vastanud ja esitanud nõutud dokumendid.
Kontrollaktist nähtuv kaasaaitamiskohustuse mittetäitmine aastal 2015 ei saa olla etteheidetav
määruskaebuse esitajale, sest ta polnud enam juhatuse liige. Maksudeklaratsioonide muutmine
eesmärgiga viia need vastavusse raamatupidamise andmetega võib olla toimunud ka
maksuhalduri ettepanekul. MTA ei ole näidanud, et määruskaebuse esitaja tegevuse eesmärgiks
oli suurendada sisendkäibemaksu tasumisele kuuluva käibemaksu vähendamiseks. Põhjendatud

                                                                                           4(6)
                                                                                    3-15-3194

kahtlus selles osas peab olema tõenditega põhistatud, mitte tühipaljas väide. Kohus on valesti
tuginenud MTA poolt väljatoodud asjaoludele ning neid võrreldes MTA antud hinnanguga
põhjendamata laiendanud. MTA ei ole taotluses otsesõnu maininud, et määruskaebuse esitaja
tegevus OÜ Kauper juhatuse liikmena olnuks teadlik, tahtlik vmt. Sellisele järeldusele ei saagi
jõuda, sest MTA ei ole ühtegi tahtlikult maksudest kõrvalehoidmisele viitavat asjaolu välja
toonud. Seega on kohus MTA taotluse vaid formaalselt läbi vaadanud, taotluse raamidest
väljunud ning jätnud oma järeldused põhistamata. Määruskaebuse esitaja ei olnud OÜ Kauper
juhatuse liige ei kontrollakti ega ka maksuotsuse väljastamise ajal. Maksuotsusega määratud
maksukohustuse on jätnud tasumata OÜ Kauper uus juhatuse liige, seega on maksuvõla
tekkimine uue juhatuse liikme käitumise tagajärg. Määruskaebuse esitaja vastutuskohustuse
tekkimine ei ole MTA taotluses ja kohtumääruses käsitletud asjaolude pinnalt tõenäoline.
2) MTA poolt halduskohtule esitatud taotluses ei ole piisava põhjalikkusega välja toodud
põhjusi, millest nähtuks vastutusotsusega määratava võimaliku maksukohustuse sissenõudmise
oluline raskenemine või võimatus. MTA hinnangul iseloomustab sisendkäibemaksu tegelikust
suuremas mahus deklareerimine määruskaebuse esitaja suhtumist avalik-õigusliku kohustuse
täitmisesse. Selline hinnang on alusetu, sest puuduvad mistahes viited määruskaebuse esitaja
pahatahtlikkusele. MTA väide, et määruskaebuse esitaja on asunud oma vara võõrandama,
põhineb kinnisvara müügikuulutusel. Müügikuulutuse lisamisel ei olnud määruskaebuse esitaja
aga võimalikust vastutusmenetlusest teadlik. Müügikuulutuse lisamise tingis tavapärane
vajadus, mitte vara kantimise eesmärk.
3) OÜ Kauper maksuvõla sundtäitmise üritamine ei ole olnud piisav, MTA ei ole teinud
midagi selleks, et maksuvõlga OÜ-lt Kauper kätte saada. MTA väited maksuvõla vähendamise
võimatuse kohta äriühingu majandustegevusest laekuvate rahaliste vahendite arvel ei ole
põhjendatud, sest ka kohtumäärusest nähtub, et OÜ Kauper on tegutsev äriühing. Puuduvad
andmed, et MTA oleks üritanud OÜ Kauper maksuvõlga vähendada kasvõi nt registervara
arvelt. Asjaolu, et OÜ Kauper sõidukil lasub keelumärge, ei mängi sõiduki võõrandamisel rolli,
kuna keelumärge on seatud MTA kasuks. Määruskaebuse esitaja ei saa sellises olukorras olla
vastutav kogu OÜ Kauper maksuvõla eest.
5. Maksu- ja Tolliamet palub kirjalikus vastuses jätta määruskaebus rahuldamata.
Määruskaebuse esitaja suhtes viiakse läbi vastutusmenetlust ning selle tõenäoliseks tulemuseks
on rahalise nõude määramine. Maksuhalduril ei ole menetluse praeguses staadiumis välja
kujunenud lõplikku seisukohta maksukohustuse määramisel tähtsust omavate asjaolude
tõendatuse suhtes. Määruskaebuse esitaja poolt vara võõrandama asumise osas jääb MTA
seniste seisukohtade juurde. Etteheited ebapiisava sundtäitmise üritamise kohta on alusetud,
sest taotletud on OÜ Kauper pangakontode areste ning arestitud äriühingu vara. Hüpoteegiga
tagatud summa tuleneb maksuotsusest.


RINGKONNAKOHTU PÕHJENDUSED
6. Ringkonnakohus leiab, et halduskohtu määrus on seaduslik ja põhjendatud ning JM
määruskaebus ei anna alust selle muutmiseks.
7. MKS § 136¹ lg-s 1 nimetatud loa andmise üheks eelduseks on, et kontrolli tõenäoliseks
tulemuseks on rahalise nõude või kohustuse määramine. MTA taotluse kohaselt on kontrolli
tõenäoliseks tulemuseks JM-le vastutusotsuse tegemine. Ringkonnakohus nõustub
maksuhalduriga, et vastutusotsuse tegemine on võimalik. MKS § 40 lg 1 sätestab, et kui
seaduslik esindaja, tegevjuht või vara valitseja rikub tahtlikult või raskest hooletusest MKS
§-s 8 nimetatud kohustusi, vastutab ta selle tõttu tekkinud maksuvõla eest solidaarselt
maksukohustuslasega. MKS § 96 lg 1 kohaselt teeb maksuhaldur maksuvõla sissenõudmiseks

                                                                                          5(6)
                                                                                       3-15-3194

kolmandalt isikult, kes seaduse alusel vastutab maksumaksja või maksu kinnipidaja kohustuste
täitmise eest, vastutusotsuse. Määruskaebuses esitatud väited ei välista vastutusotsuse tegemist.
JM oli vaidlusaluste käibedeklaratsioonide esitaja ning nende esitamise ajal OÜ Kauper ainus
juhatuse liige. Maksukohustus on seega tekkinud tema juhatuse liikmeks olemise ajal, mistõttu
on võimalik, et vastutusotsuse koostamisele suunatud menetluse käigus tuvastatakse JM
solidaarne vastutus OÜ Kauper maksuvõla eest. Halduskohus on õigesti kindlaks teinud, et
MKS § 96 lg-s 6 nimetatud vastutusotsuse tegemist välistavaid aluseid ei esine ning ka
maksusumma määramise aegumistähtaeg ei ole möödunud (MKS § 98). Halduskohtule esitatud
taotluses on märgitud rahalise nõude hinnanguline suurus koos selgitusega, millele vastav
hinnang tugineb (MKS § 1361 lg 2 p 2).
8. Küsimuses, kas JM on oma tahtliku tegevusega põhjustanud OÜ Kauper võlgnevuse riigi
ees, võetakse seisukoht vastutusotsuse tegemisel. Määruskaebuse esitaja vastutuse aluseks
olevad või seda välistavad asjaolud kuuluvad kontrollimisele vastutusotsuse tegemisel ning
menetluse ajaks hüpoteegi seadmiseks ei ole nõutav, et isiku süü vorm oleks juba
maksumenetluse algstaadiumis kindlaks määratud. Seega on määruskaebuse vastavad
põhjendused asjakohatud, sest määruskaebuse esitaja peab loa andmise eelduseks talle
vastutusotsuse tegemise asjaolude lõplikku tuvastamist.
9. Ekslik on määruskaebuse esitaja seisukoht, et MTA ei ole taotluses piisavalt välja toonud
põhjendatud kahtlust, et kontrolli tulemusel antava haldusakti sundtäitmine võib osutuda
raskemaks või võimatuks. Sellekohased põhjendused on esitatud MTA taotluse p-s 5 ning
halduskohus on neid hinnanud (vaidlustatud määruse p 9). Kuna põhjendatud kahtluse
hindamine on prognoos, antakse luba, kui kohus peab täitmise raskendatust või võimatust
asjaoludest ja kogutud tõenditest lähtudes tõenäoliseks. Ringkonnakohus nõustub maksuhalduri
ja halduskohtuga. Taotluses toodud JM varasemal käitumisel põhinevad asjaolud viitavad
sellele, et sundtäitmine võib tulevikus osutuda oluliselt raskemaks või muutuda võimatuks.
Ühtlasi on halduskohus kohaselt hinnanud hüpoteegi seadmise proportsionaalsust.
10. Ringkonnakohus ei nõustu ka määruskaebuse etteheitega, et MTA ei ole piisavalt üritanud
nõuda maksuvõlga äriühingult endalt. Maksuhaldur on viinud läbi täitetoiminguid OÜ-lt
Kauper maksuvõla sissenõudmiseks, väljastades 25.05.2015 korraldused tema pangakontode
arestimiseks, ning sissenõudmise alustamisest on möödunud enam kui kolm kuud. Ka äriühingu
sõidukil lasub käsutamise keelumärge MTA kasuks, ent maksuhalduri hinnangul ei saa sõiduki
müügist laekuvate võimalike rahaliste vahenditega maksuvõla sissenõudmisel ning loataotluse
koostamisel arvestada, sest täpsem info sõiduki asukoha ja tehnilise seisukorra kohta puudub.
Lisaks ei kata selle eelduslik maksumus ilmselgelt äriühingu maksuvõlga. Ringkonnakohus
nõustub maksuhalduri ja halduskohtuga, et äriühingult maksukohustuse sissenõudmise oluline
raskenemine või võimatus on praegusel juhul kohaselt põhjendatud.
11. Eelneva põhjal jääb JM määruskaebus rahuldamata ja Tallinna Halduskohtu 28.12.2015
määrus muutmata.


 /allkirjastatud digitaalselt/    /allkirjastatud digitaalselt/    /allkirjastatud digitaalselt/
        Kaire Pikamäe                      Ruth Plaks                    Virgo Saarmets




                                                                                             6(6)

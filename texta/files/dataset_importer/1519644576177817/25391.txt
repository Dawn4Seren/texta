                        KOHTUMÄÄRUS
Kohus                                  Tallinna Ringkonnakohus
Kohtukoosseis                          Eesistuja Maret Altnurme, liikmed Oliver Kask ja
                                       Kaire Pikamäe
Määruse tegemise aeg ja koht           25. jaanuar 2016, Tallinn
Haldusasja number                      3-14-51046
Haldusasi                              IT kaebus Tallinna Vangla tekitatud mittevaralise
                                       kahju hüvitamiseks
Menetlusosalised                       Kaebaja – IT
                                       Vastustaja – Tallinna Vangla
Vaidlustatud kohtulahend               Tallinna Halduskohtu 18. novembri 2015. a määrus
Menetluse alus ringkonnakohtus         IT määruskaebus
Asja läbivaatamine                     Kirjalik menetlus


RESOLUTSIOON
Jätta IT määruskaebus rahuldamata ja Tallinna Halduskohtu 18. novembri 2015. a
määrus haldusasjas nr 3-14-51046 muutmata.


EDASIKAEBAMISE KORD
Määruse peale võib esitada määruskaebuse Riigikohtule 15 päeva jooksul määruse
kättetoimetamisest arvates (HKMS § 155 lg 5, § 235 lg-d 1 ja 3).


ASJAOLUD JA MENETLUSE KÄIK
1. IT esitas 20.01.2014 Tallinna Vanglale kahju hüvitamise taotluse nr 5-18/14/2025-1
mittevaralise kahju hüvitamiseks summas 119 000 eurot seoses tema kinnipidamisega
inimväärikust alandavates tingimustes. Tallinna Vangla andis 27.02.2014 kirjaga nr 5-
18/14/2025-2 taotlejale tähtaja taotluse puuduste kõrvaldamiseks. IT kõrvaldas kahju
hüvitamise taotluses esinenud puudused 03.03.2014. Tallinna Vangla ei lahendanud IT kahju
hüvitamise taotlust selleks ettenähtud tähtaja jooksul.
2. IT esitas 04.06.2014 Tallinna Halduskohtule kaebuse Tallinna Vangla tekitatud 119 000
euro suuruse mittevaralise kahju hüvitamiseks.
Kaebaja viibis Tallinna Vanglas ajavahemikul 15.03.2007-06.03.2008 ja 23.07.2010-
19.01.2014. Pikaajalise kinnipidamisega ebainimlikes ja väärikust alandavates tingimustes
tekitati kaebajale füüsilisi ja vaimseid kannatusi. Kaebajat hoiti ülerahvastatud ja lukustatud
kambris, tal ei võimaldatud käia piisavalt duši all, tal ei lubatud kasutada telefoni perega
                                                                                  3-14-51046

suhtlemiseks, puudusid       võimalused    kambriväliseks    tegevuseks     ja   tegelemiseks
kehakultuuriga.
3. Tallinna Halduskohus vabastas 04.09.2014 määrusega kaebaja riigilõivu tasumise
kohustusest 15 eurot ületavas osas, võttis kaebuse menetlusse, jättis rahuldamata kaebaja
taotluse kaebetähtaja ennistamiseks (p 3) ning lõpetas haldusasja nr 3-14-51046 menetluse
kaebetähtaja ületamise tõttu (p 4). IT esitas Tallinna Halduskohtu 04.09.2014 määruse p-dele
3 ja 4 määruskaebuse. Tallinna Ringkonnakohus rahuldas 26.01.2015 määrusega
määruskaebuse ning tühistas halduskohtu 04.09.2014 määruse resolutsiooni p-d 3 ja 4 ning
tegi asjas uue määruse, millega luges kaebuse tähtaegselt esitatuks.
4. Tallinna Vangla vaidles kirjalikus vastuses kaebusele vastu. Perioodide 15.03.2007–
06.03.2008 ja 23.07.2010–19.01.2011 osas on kahjunõude esitamise tähtaeg mööda lastud
ning kaebus tuleb selles osas läbi vaatamata jätta. Muus osas tuleb kaebus rahuldamata jätta.
5. IT palus 07.05.2015 vastuses kahjunõude tähtaja ennistada. Perioodil 15.03.2007–
06.03.2008 ja alates 23.07.2010 ei võimaldatud kaebajal Euroopa karistusõiguse reeglitega
tutvuda. Muud Tallinna Vanglas olevad dokumendid ei anna kaebaja õigustest ettekujutust.
Kaebaja ei teadnud, millised õigused tal on ega saanud seetõttu nende rikkumise peale ka
kaevata. Õiguste rikkumisest sai kaebaja teadlikuks 2013. a detsembris Euroopa Inimõiguste
Kohtu (EIK) lahendist asjas Tunis vs Eesti.
6. Tallinna Halduskohus rahuldas 18.11.2015 määrusega vastustaja taotluse ning jättis
kaebuse HKMS § 151 lg 1 p 1 ja § 121 lg 1 p 4 alusel osaliselt läbi vaatamata perioodide
15.03.2007-06.03.2008 ja 23.07.2010-19.01.2011 osas (resolutsiooni p 1). Kohus jättis
rahuldamata kaebaja taotluse kahjunõude esitamise tähtaja ennistamiseks perioodi
15.03.2007-06.03.2008 ja 23.07.2010-19.01.2011 osas (resolutsiooni p 2). Kaebajal tuli
esitada kohtule täpsustatud kaebus 15 päeva jooksul määruse jõustumisest (resolutsiooni p 3).
Tulenevalt vangistusseaduse (VangS) § 11 lg-st 8 on kinnipeetaval õigus pöörduda
halduskohtu poole ka juhul, kui vangla on taotluse jätnud tähtaegselt läbi vaatamata. Tallinna
Vangla jättis kaebaja kahjunõude tähtaegselt lahendamata. Seega tuleb kohtul hinnata, kas
kaebaja on kohustuslikku kohtueelset menetlust järginud ja võtta seisukoht, kas vanglale oli
kahjunõue esitatud tähtaegselt.
Riigivastutuse seaduse (RVastS) § 17 lg-s 3 sätestatud tähtajad on seotud erinevate
sündmustega. Kolmeaastase tähtaja kulgemise algust arvestatakse kahjust teadasaamisest ning
kümneaastase tähtaja kulgemise algust arvestatakse kahju tekitamise sündmusest. Kannatuste
põhjustamisega tekitatud mittevaraline kahju saab isikule teatavaks üldjuhul selle tekkimise
hetkel. Kuivõrd kaebaja on esitanud taotluse kahju hüvitamiseks seoses ebainimlike
kinnipidamistingimustega, sh liiga vähese isikliku ruumiga Tallinna Vangla kambrites, siis
pidi kaebaja väidetavast kahju tekkimisest ja selle põhjustajast teada saama koheselt.
Olukorras, kus mittevaralise kahju hüvitamist nõutakse muu hulgas seoses sellega, et kambris
oli kinnipeetava jaoks liiga vähe ruumi, on kahjust teadasaamise hetkeks RVastS § 17 lg 3
mõttes hetk, mil kaebaja niisugustesse kinnipidamistingimustesse asetati. Kui kaebaja ei
tunnetanud väärikuse alandatust tema hoidmisel ebainimlikes, mh liiga kitsastes tingimustes
koheselt, siis ei saanud ebainimlikes tingimustes viibimine põhjustada kaebajale ka
märkimisväärset kahju. Kaebaja pidi VangS § 1¹ lg-st 8 ja RVastS § 17 lg-st 3 tulenevalt
esitama kahju hüvitamise taotluse vanglale eelviidatud sättes nimetatud tähtaja jooksul (vt
Riigikohtu määrus nr 3-3-1-20-15, p 11). Kaebaja pidi aduma koheselt peale tema
ebainimlikesse tingimustesse asetamist vähemalt ebamugavust. Seejärel oli kaebajal mõistlik
aeg (kolm aastat) oma üleelamised kahju hüvitamise nõudesse sõnastada.


                                                                                         2(5)
                                                                                     3-14-51046

Oluline ei saa olla see, millal kaebaja sai teada EIK seisukohtadest e. Tunis vs Eesti lahendist.
Vanglale esitatud kahju hüvitamise taotlus oli esitatud osaliselt tähtaja rikkumisega ning
vanglal tulnuks kaebaja kahju hüvitamise taotlus ajavahemike 15.03.2007–06.03.2008 ja
23.07.2010–19.01.2011 osas tagastada.
RVastS § 17 lg-s 3 sätestatud kahjunõude esitamise 3-aastane tähtaeg hakkas asja materjalide
põhjal kulgema 15.03.2007 ja lõppes 15.03.2010. Kaebaja poolt vanglale esitatud kahju
hüvitamise taotluse esitas kaebaja vanglale 20.01.2014, s.o ligikaudu neli aastat pärast
seaduses sätestatud tähtaja lõppu, millest tuleneb, et kaebaja poolt Tallinna Vanglale esitatud
taotlus ei olnud täielikult tähtaegne. Tähtaegselt esitatuks saab lugeda üksnes vanglale
20.01.2014 esitatud hüvitusnõudele eelnenud kolme viimase aasta sisse jäävat kinnipidamise
ajavahemikku, s.o alates 20.01.2011. Tähtaja ennistamise taotlust kaebaja vanglale esitatud
kahjunõudes ega puuduste kõrvaldamisel ei esitanud. Seega ei järginud kaebaja kahju
hüvitamise nõude kohtueelseks lahendamiseks ettenähtud korda ajavahemike 15.03.2007–
06.03.2008 ja 23.07.2010–19.01.2011 osas.
Kuna kaebus jääb ajavahemike 15.03.2007–06.03.2008 ja 23.07.2010–19.01.2011 osas läbi
vaatamata, puudub alus kaebaja taotluse rahuldamiseks nimetatud perioodi osas kaebetähtaja
ennistamiseks.
7. IT esitas halduskohtu määruse peale 14.12.2015 määruskaebuse. Tallinna Halduskohus ei
pidanud 04.01.2016 põhjendatuks määruskaebust rahuldada ja edastas selle lahendamiseks
Tallinna Ringkonnakohtule.


MENETLUSOSALISTE SEISUKOHAD RINGKONNAKOHTUS
8. IT palub määruskaebuses Tallinna Halduskohtu 18.11.2015 määruse resolutsiooni p-d 1
ja 2 tühistada.
Kohus ei ole määrust tehes arvestanud kaebaja kui kannatanu õigustega ja on rikkunud
Euroopa inimõiguste konventsiooni artiklit 6. Määruskaebuse esitaja palub arvestada kogu
vanglas viibitud aega. Kaebaja sai oma õigustest teada alles 2013. aastal, esitades kohe
kaebuse.
9. Tallinna Vangla palub kirjalikus vastuses jätta määruskaebus rahuldamata ja
halduskohtu määrus muutmata.
Kuna kohus tegi kindlaks, et kaebaja ei ole kahju hüvitamise nõudes perioodide 15.03.2007-
06.03.2008 ja 23.07.1010-19.01.2011 osas läbinud kohtueelselt kohustuslikku menetlust,
tagastas kohus kaebuse nimetatud perioodide osas õigesti läbivaatamatult.
Arvestades kaebaja kirjeldatud kannatuste iseloomu, pidid need talle mõju avaldama
praktiliselt esimesest päevast, kui ta 23.07.2010 taas Tallinna Vanglasse paigutati. Kaebajal
kasutada oleva põrandapinna suurus muutus kinnipidamise kestel, mistõttu pidi talle siis
olema arusaadav, et Tallinna Vangla kinnipidamistingimused võivad tema õigusi rikkuda ja
talle kahju tekitada. Kambris 136, kuhu kaebaja oli paigutatud perioodil 23.07.-31.08.2010,
viibis erinevatel ajavahemikel kokku 5-6 kinnipeetavat, seega oli ühe kinnipeetava kohta
põrandapinda 2,58-3,1 m2. Kuna kaebajale tekkis väidetav mittevaraline kahju just
põrandapinna vähesuse tõttu, pidi talle koheselt põrandapinna suuruse muutumine tuntav
olema. Arvestades, et kaebaja on ka varasemalt Tallinna Vanglas viibinud, samuti teistes
kinnipidamisasutustes, pidid talle vangla kinnipidamistingimused ja nende võimalik kahju
koheselt tuntavad olema. Kui isikut hoitakse pikemaajaliselt kinnipidamiskohas väidetavalt

                                                                                             3(5)
                                                                                   3-14-51046

ebainimlikes tingimustes, võib eeldada, et ta adub tingimuste inimväärikust rikkuvat iseloomu
mõistliku aja jooksu, sõltumata kahjustava tegevuse jätkumisest (Riigikohtu 15.06.2015
määrus nr 3-3-1-20-15 p 15).
Nõude esitamise tähtaega tuleb hakata arvestama hetkest, kui kaebaja oma väidetavaid
kannatusi reaalselt tajuma sai hakata (so Tallinna Vanglasse 23.07.2010 paigutamise hetkest).
Vangla ei tea ühtegi mõistlikku põhjust, mis takistas kaebajal pöörduda inimväärikuse
alandamisega tekitatud kahju hüvitamise nõude või tähelepanekuga enesele kahju tekitamise
osas vangla poole varem. Kaebaja hakkas enda ebainimlikku ja alandavat kohtlemist
tunnetama ning enesele kahju tekkimist väitma ja hüvitist nõudma alles pärast seda, kui tekkis
teoreetiline võimalus Eesti riigilt raha saada.


RINGKONNAKOHTU PÕHJENDUSED
10. Ringkonnakohus leiab, et IT määruskaebus ei ole põhjendatud ja tuleb jätta rahuldamata.
Ringkonnakohus nõustub halduskohtu määruse põhjendustega ega pea vajalikuks neid üle
korrata (HKMS § 201 lg 4 ja § 203 lg 2).
11. VangS § 11 lg 8 kohaselt peab kinnipeetav enne vangla tekitatud kahju hüvitamise
kaebusega halduskohtusse pöördumist olema esitanud kahju hüvitamise taotluse vanglale ning
vangla peab olema taotluse tagastanud või jätnud selle rahuldamata või tähtaegselt läbi
vaatamata. RVastS § 17 lg-s 3 sätestatud 3-aastane kahju hüvitamise nõude esitamise tähtaeg
on seotud kahjust ja selle põhjustajast teadasaamisega, mitte aga kahju tekitamise või selle
põhjustanud sündmuse õigusvastasusest teadasaamisega (vt Riigikohtu 15.06.2015 määrus nr
3-3-1-20-15, p 11). Kannatuste põhjustamisega tekitatud mittevaraline kahju ja selle tekitaja
saab isikule teatavaks üldjuhul kahju tekkimise hetkel. Seetõttu ei oma tähtaja
kulgemahakkamise seisukohast mingit tähtsust, millal sai IT teada, et kinnipidamistingimused
Tallinna Vanglas võivad olla õigusvastased ning tal on võimalik esitada vangla vastu kahju
hüvitamise nõue. Kahju tekitamise õigusvastasuses ja oma õiguste rikkumises peab kaebaja
jõudma selgusele kaebetähtaja jooksul.
12. Kohtupraktikas on asutud seisukohale, et isiku kinnipidamine inimväärikust alandavates
tingimustes on jätkuv haldustoiming ning jätkuva toiminguga tekitatud kahju hüvitamise
kaebetähtaeg hakkab enamasti kulgema, kui lõppeb toiming, millega kahju tekitati (vt
Riigikohtu 06.03.2014 otsus nr 3-3-1-93-13, p 14; 15.06.2015 määrus nr 3-3-1-20-15, p 12).
Erandina võib siiski kaebetähtaeg kulgema hakata enne jätkuva toimingu lõppemist, seda
olukorras, kus on ilmne, et isik pidi kahjust ja kahju tekitajast teada saama varem (Riigikohtu
15.06.2010 määrus nr 3-3-1-20-15, p 12). Kui isikut hoitakse pikaajaliselt kinnipidamiskohas
väidetavalt ebainimlikes tingimustes, võib eeldada, et ta asub tingimuste inimväärikust
rikkuvat iseloomu mõistliku aja jooksul, sõltumata kahjustava tegevuse jätkuvusest, kui
mittevaralise kahju nõude aluseks olevad asjaolud on isikule teda, ei takista miski piisava
edulootusega kahjunõude koostamist, sest kahju põhjustanud isikus kaebajal kahtlust olla ei
saanud (Riigikohtu 15.06.2015 määrus nr 3-3-1-20-15, p 15).
13. IT esitas Tallinna Vanglale kahju hüvitamise nõude 20.01.2014 ning taotles hüvitise
maksmist perioodide 15.03.2007-06.03.2008 ja 23.07.2010-19.01.2011 eest. Tallinna Vangla
ei lahendanud IT kahju hüvitamise taotlust tähtaegselt. Halduskohus jättis kaebuse osaliselt
läbi vaatamata perioodide 15.03.2007-06.03.2008 ja 23.07.2010-19.01.2011 osas ning jättis
rahuldamata IT taotluse kahjunõude esitamise tähtaja ennistamiseks samade perioodide osas.
Ringkonnakohus nõustub halduskohtu seisukohaga, et taotlus oli esitatud RVastS § 17 lg-s 3
sätestatud 3-aastast tähtaega rikkudes. Sellises olukorras ei saa VanS § 11 lg-s 8 ettenähtud
kohustuslikku kohtueelset menetlust lugeda nõuetekohaselt läbituks, mistõttu jättis

                                                                                          4(5)
                                                                                   3-14-51046

halduskohus 18.11.2015 määrusega IT hüvitamiskaebuse perioodide 15.03.2007-06.03.2008
ja 23.07.2010-19.01.2011 osas HKMS § 121 lg 1 p 4 ja § 151 lg 1 p 1 alusel õigesti läbi
vaatamata. Kaebajale pidi hiljemalt 23.07.2010 uuesti Tallinna Vanglasse paigutamise järel
selguma, et Tallinna Vanglas kinnipidamise tingimustega võib olla talle tekitatud kahju, ning
sellest hetkest tuleb hakata arvestama ka kahju hüvitamise nõude esitamise tähtaega.
Ajavahemikku, mil isik on viibinud vangistuses, siis vahepeal vabaduses ja seejärel uuesti
vangistuses, ei saa pidada katkematuks kahju hüvitamise nõude esitamise tähtaegsuse
kontekstis. Vastustaja andmetel (II kd tl 26 ja 26p) on kaebaja viibinud vangistuses kolmel
korral erinevatel perioodidel ja erinevates kinnipidamistingimustes. Neid ajavahemikke ei saa
lugeda jätkuvaks kinnipidamise toiminguks, mille lõppemisel hakkaks kulgema kahju
hüvitamise nõude esitamise 3-aastane tähtaeg. Kaebajal puudusid mõjuvad põhjused, mis
saanuks õigustada Tallinna Vanglale kahjunõude esitamist seaduses sätestatust oluliselt
hiljem (arvestades ka nõude esitamiseks ettenähtud tähtaja pikkust – kolm aastat). Nii on õige
halduskohtu seisukoht, et tähtaegselt esitatuks saab lugeda üksnes vanglale 20.01.2014
esitatud hüvitusnõudele eelnenud kolme viimase aasta sisse jäävat kinnipidamise
ajavahemikku, s.o alates 20.01.2011.
14. Eelneva põhjal jääb määruskaebus rahuldamata ja Tallinna Halduskohtu 18.11.2015
määrus muutmata.




/allkirjastatud digitaalselt/    /allkirjastatud digitaalselt/     /allkirjastatud digitaalselt/
      Maret Altnurme                     Oliver Kask                       Kaire Pikamäe




                                                                                           5(5)

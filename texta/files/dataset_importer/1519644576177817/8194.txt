                            KOHTUOTSUS
                              EESTI VABARIIGI NIMEL


Kohus                              Tartu Ringkonnakohus

Kohtukoosseis                      Kai Kullerkupp, Kersti Kerstna-Vaks, Triin Uusen-Nacke

Otsuse tegemise aeg ja koht        31. august 2016 Tartu

Tsiviilasja number                 2-16-4477

Tsiviilasi                         D.K. hagi S.K. vastu elatise väljamõistmiseks

Tsiviilasja hind                   1035 eurot
apellatsioonikohtus

Vaidlustatud kohtulahend           Viru Maakohtu 25. aprilli 2016 otsus

Kaebuse esitaja ja kaebuse liik    S.K. apellatsioonkaebus

Kohtuistungi toimumise aeg         Kirjalik menetlus

Menetlusosalised ja nende          Apellant (kostja): S.K. (isikukood: XXXXXXXX); esindaja
                                   Denis Stepanov
esindajad                          Vastustaja (hageja): D.K. (isikukood: XXXXXXXX);
                                   seaduslik esindaja M.Y.
RESOLUTSIOON                       1. Rahuldada S.K. apellatsioonkaebus osaliselt.
                                   2. Tühistada Viru Maakohtu 25. aprilli 2016 otsus
                                   väljamõistetud elatise suuruse osas ning teha asjas uus
                                   otsus, millega rahuldada D.K. hagi S.K. vastu elatise
                                   väljamõistmiseks osaliselt. Mõista S.K.lt D.K. kasuks välja
                                   elatis 190 (ükssada üheksakümmend) eurot kuus alates
                                   21. märtsist 2016 kuni D.K. täisealiseks saamiseni, s.o 26.
                                       aprillini 2031. Elatis ei või olla väiksem kui pool Vabariigi
                                       Valitsuse kehtestatud kuupalga alammäära (PKS § 101 lg
                                       1), millest on maha arvestatud pool riikliku lapsetoetuse
                                       suurust.
                                       3. Lugeda kohtuotsuse resolutsioon tervikuna sõnastatuks
                                       järgmiselt:
                                       3.1. Rahuldada D.K. hagi osaliselt.
                                       3.2. Mõista S.K.lt D.K. kasuks välja elatis 190 (ükssada
                                       üheksakümmend) eurot kuus alates 21. märtsist 2016 kuni
                                       D.K. täisealiseks saamiseni, s.o 26. aprillini 2031. Elatis ei
                                       või olla väiksem kui pool Vabariigi Valitsuse kehtestatud
                                       kuupalga alammäära, millest on maha arvestatud pool
                                       riikliku lapsetoetuse suurust.
                                       3.3. Kohtuotsuse täitmisel tuleb arvestada S.K. poolt
                                       tasutud elatise makseid. Ajavahemikus 21. märts 2016
                                       kuni 25. aprillini 2016 on S.K. tasunud D.K. kasuks elatist
                                       100 (ükssada) eurot.
                                       3.4. Väljamõistetud elatisemaksed tuleb S.K.l tasuda D.K.
                                       arvelduskontole XXXXXXXXXXX iga kuu 5. kuupäeval.
                                       4. Menetluskulud jätta poolte endi kanda.
 Edasikaebamise kord                   Otsuse peale võib esitada kassatsioonkaebuse Riigikohtule 30
                                       päeva jooksul otsuse kättetoimetamisest.
                                       Hagimenetluses      Riigikohtus     võib    menetlusosaline
                                       menetlustoiminguid teha ning avaldusi ja taotlusi esitada
                                       üksnes vandeadvokaadi vahendusel, kui seaduses ei ole
                                       sätestatud teisiti.
                                       Juhul, kui menetlusosaline taotleb menetlusabi, peab ta
                                       esitama tähtaja kestel kassatsioonkaebuse. Kaebuse
                                       põhjendamiseks või riigilõivu tasumiseks või kaebuses esineva
                                       sellise puuduse kõrvaldamiseks, mis on seotud menetlusabi
                                       taotlemisega, annab kohus mõistliku tähtaja pärast
                                       menetlusabi taotluse lahendamist, kui nimetatud taotlus ei ole
                                       esitatud põhjendamatult või tähtaja pikendamise eesmärgil.

MENETLUSOSALISTE NÕUDED, VASTUVÄITED JA PÕHJENDUSED
1. D.K. (hageja) esitas 21. märtsil 2016 hagi S.K. (kostja) vastu elatise väljamõistmiseks.
Hagiavalduse kohaselt elab hageja koos oma ema M.Y.ga XXXX ning kostja elukoht on XXX.
Kostja annab hagejale ülalpidamist ebaregulaarselt, kuigi tal on sissetulek ja võimalus maksta.
Hageja ema igakuine sissetulek on väike ning sellest ei piisa, et katta kõiki tema ja hageja
ülalpidamiseks vajaminevaid kulusid.
2. Kostja tunnistas hagi osaliselt ning perekonnaseaduse (PKS) § 102 lg 2 alusel palus
vähendada väljamõistetava elatise summat kuni 100 euroni kuus. Kostja ei tööta ning on Eesti
Töötukassas arvel (tl 19). Kostja ülalpidamisel on XXXXX sündinud teine laps V.K. (tl 20).

MAAKOHTU LAHEND


                                              2
3. Viru Maakohus rahuldas 25. aprilli 2016 otsusega hagi, mõistis kostjalt hageja kasuks välja
igakuise elatise 215 eurot alates 21. märtsist 2016 kuni hageja täisealiseks saamiseni, s.o kuni
XX. aprillini 2031 või kuni vanema varalise seisundi või lapse vajaduste muutumiseni,
kusjuures igakuine elatis lapsele ei või olla väiksem kui pool Vabariigi Valitsuse kehtestatud
miinimumpalgast. Kohtuotsuse täitmisel tuleb arvestada kostja tasutud elatisemakseid.
Ajavahemikus 21. märts 2016 kuni kohtuotsuse tegemiseni on kostja tasunud hageja kasuks
elatist 100 eurot. Maakohus jättis menetluskulud kostja kanda.
Vaidlust ei ole, et hageja on kostja tütar (tl 4), hageja elab koos emaga ning kostja on hagejale
ülalpidamist andnud. Hageja hinnangul on kostja andnud ülalpidamist ebaregulaarselt ja
ebapiisavalt.
Maakohus leidis, et kuna hageja nõuab elatist miinimummääras, ei ole lapse vajaduste eraldi
tõendamine vajalik. Vastavalt PKS § 101 lg-le 1 ei või igakuine elatis ühele lapsele olla väiksem
kui pool Vabariigi Valitsuse kehtestatud kuupalga alammäära. Kuupalga alammäär 2016. aastal
on 430 eurot, elatise miinimummäär on seega 215 eurot. Kehtestatud alammäär põhineb lapse
eelduslikel minimaalsetel vajadustel ning elatise nõudja ei pea selles osas lapse vajadusi eraldi
tõendama (Riigikohtu 9. märtsi 2005 otsus tsiviilasjas nr 3-2-1-7-05, p 20).
Üldjuhul peavad vanemad andma lastele ülalpidamist võrdses ulatuses ning vanem peab andma
lapsele ülalpidamist seaduses sätestatud miinimummääras. Üksnes PKS § 102 lg-s 2 sätestatud
põhjustel (vanema töövõimetus või teine alaealine laps, kes jääks elatise väljamõistmise korral
vähem kindlustatuks kui elatist saav laps) võib kohus välja mõista ka väiksema elatise,
kusjuures PKS § 102 lg 2 on erijuhtum, mitte üldreegel.
Maakohus leidis, et kostja ei ole usaldusväärselt tõendanud, et ta on olukorras, mis PKS § 102
lg 2 kohaselt õigustaks elatise väljamõistmist alla seaduses sätestatud miinimummäära.
Vanemale uute ülalpeetavate lisandumine mõjutab selle vanema varalist seisundit ning võib
olla aluseks elatise väljamõistmiseks alla seaduses sätestatud miinimumi. Eeltoodu ei tähenda
aga seda, et teise alaealise lapse olemasolu vabastab kostja kohustusest tõendada, et elatise
tasumine nõutud ulatuses kahjustaks mingil viisil kostja teise alaealise lapse majanduslikku
olukorda.
Palga või sissetuleku puudumine ei vabasta töövõimelist vanemat elatise maksmisest. Vanemal
on kohustus hankida nii enda kui ka oma laste vajaduste rahuldamiseks vajalikud vahendid.
Kostja esitatud tõendid ei kajasta tema tegelikku materiaalset seisundit. Kostja on küll alates
23. oktoobrist 2015 töötuna arvel töötukassas, seevastu on ta registreeritud Maanteeameti
Liiklusregistris järgmiste sõidukite omanikuna: Mercedes-Benz Sprinter XXX (registreeritud
X. juunil 2015), Volkswagen Passat Variant (registreeritud XX. märtsil 2016), Ford Sierra
(registreeritud X. juunil 2008), BMW 5201 (registreeritud XX. juulil 2015). Seega on kostja,
olles samal ajal ametlikult töötu, omandanud aastatel 2015–2016 3 sõidukit.
Kostja materiaalne olukord on võimaldanud ülalpidamismakseid hagejale, kuigi ebaregulaarselt
ja erinevates summades. Kostja on tasunud ajavahemikus mai 2015 – aprill 2016 keskmiselt
150–200 eurot kuus. Jaanuaris 2016 elatise makseid ei teostatud, veebruaris ja märtsis 2016
tasus kostja 150 eurot ja aprillis 2016 100 eurot (tl 39–54). Kostja pangakonto väljavõttelt
nähtub sularahasissemaksete tegemine pangakontole. Eeltoodu kinnitab, et kostja käsutuses on
rahalisi vahendeid ning arvel olek töötukassas ja sissetuleku puudumine ei näita kostja tegelikku
majanduslikku seisundit.

MENETLUSOSALISTE TAOTLUSED JA PÕHJENDUSED
4. Kostja esitas maakohtu otsuse peale apellatsioonkaebuse, milles vaidlustab maakohtu otsuse
osaliselt ning palub jätta menetluskulud hageja seadusliku esindaja kanda.


                                               3
Apellatsioonkaebuse kohaselt on maakohus ebaõigesti jätnud kohaldamata PKS § 102 lg 2.
Kostja ei keeldu elatise maksmisest, kuid arvestades kostja ülalpidamisel oleva teise lapse
olemasolu, on kostja võimeline maksma igakuiselt elatist 100 eurot kuni hageja täisealiseks
saamiseni.
5. Hageja vaidles apellatsioonkaebusele vastu. Vastuse kohaselt on kostja võimeline maksma
elatist väljamõistetud miinimumulatuses.
Hagejale teadaolevalt kostja töötab, millest kostja on ise hageja seaduslikule esindajale
rääkinud.
Kostja on saanud hageja ema ja kostja ühise korteriomandi müügist 22 000 eurot, mille
tõendamiseks esitas hageja ostu-müügilepingu. Kostja varjab oma tegelikku materiaalset
olukorda.
Kostja võttis ennast töötuna arvele 5. aprillil 2016, s.o kohe pärast tema vastu hagiavalduse
esitamist.
Koos vastusega esitas hageja taotluse kontrollida kostja arvelduskontot SEB Pank AS-is
ajavahemiku 6. mai 2015 kuni hagiavalduse esitamiseni, eesmärgiga selgitada välja kostja
sissetulekud.

RINGKONNAKOHTU PÕHJENDUSED
6. Ringkonnakohus leiab, et maakohtu otsus tuleb tühistada materiaalõiguse normi rikkumise
tõttu väljamõistetud elatise suuruse osas. Ringkonnakohus teeb tsiviilkohtumenetluse
seadustiku (TsMS) § 657 lg 1 p 2 alusel uue otsuse, millega rahuldab hagi osaliselt, mõistab
kostjalt hageja kasuks välja igakuise elatise 190 eurot alates 21. märtsist 2016 kuni hageja
täisealiseks saamiseni, s.o kuni XX. aprillini 2031 või kuni vanema varalise seisundi või lapse
vajaduste muutumiseni. Kohtuotsuse täitmisel tuleb arvestada kostja poolt alates hagi
esitamisest, s.o 21. märtsist 2016 tasutud elatise makseid. Kostja on 14. aprillil 2016 tasunud
elatist 100 eurot. Apellatsioonkaebus tuleb rahuldada osaliselt. Ringkonnakohus jätab
menetluskulud poolte endi kanda.
Ringkonnakohus võtab TsMS § 652 lg 4 ja § 230 lg 4 alusel asja materjalide juurde
apellatsioonkaebuse vastusele lisatud hageja ema pangakonto väljavõtte, millest nähtub
lastetoetuste laekumine hageja ema kontole, ning notariaalse korteriomandi müügilepingu.
7. Vaidlust ei ole, et kostja on hageja isa (tl 4), seega ülenejaks sugulaseks PKS § 80 lg 1 järgi,
olles ülalpidamiskohustuslaseks PKS § 96 esimese lause kohaselt. Samuti puudub vaidlus selle
üle, et hageja elab koos emaga ning PKS § 100 lg 2 esimese lause kohaselt tuleb kostjal täita
hageja ülalpidamise kohustust elatise maksmise teel. Pooled vaidlevad selle üle, kas kostjalt
tuleb välja mõista elatis seadusega kehtestatud miinimummääras või esinevad PKS § 102 lg-s
2 nimetatud alused selle vähendamiseks alla seaduses kehtestatud määra.
Elatise nõude rahuldamise eelduseks on kohustatud isiku poolt ülalpidamiskohustuse täitmata
jätmine, st rikutud on lapse õigust saada ülalpidamist. Ülalpidamiskohustuse rikkumisega on
tegemist ka siis, kui vanem annab lapsele ülalpidamist ebapiisavalt või ebaregulaarselt. Hageja
väitel annabki kostja elatist ebaregulaarselt.
8. PKS § 101 lg 1 kohaselt ei või igakuine elatis ühele lapsele olla väiksem kui pool Vabariigi
Valitsuse kehtestatud kuupalga alammäära. Vabariigi Valitsuse 18. detsembri 2015 määruse
nr 139 kohaselt on alates 1. jaanuarist 2016 kuutasu alammääraks täistööajaga töötamise korral
430 eurot. Seega alates 1. jaanuarist 2016 ei tohi igakuine elatis ühele lapsele olla väiksem kui
215 eurot.



                                                4
Hageja seaduslik esindaja kinnitas vastuses apellatsioonkaebusele, et ta saab igakuiselt
lastetoetust 50 eurot. Riiklike peretoetuste eesmärk on riiklike peretoetuste seaduse (RPTS) § 1
järgi tagada lastega peredele laste hooldamise, kasvatamise ja õppimisega seotud kulutuste
osaline hüvitamine. Elatise suurust määrates tuleb kohtul arvestada, et osa lapse vajadustest
võib olla kaetud riiklike toetustega (Riigikohtu 25. mai 2011 otsus tsiviilasjas nr 3-2-1-37-11,
p 16, 7. detsembri 2009 otsus tsiviilasjas nr 3-2-1-127-09, p 15).
Juhul kui laps nõuab elatist ühelt vanemalt, tuleb arvestada, et lapsel on õigus nõuda ühelt
vanemalt elatist vaid osas, mille eest see vanem vastutab, st et arvestada tuleb ka teise vanema
kohustust last ülal pidada ning teise vanema sellise kohustuse ulatust. PKS § 105 lg 3 järgi
täidavad mitu sama astme sugulast ülalpidamiskohustust osavõlgnikena ning iga osavõlgniku
kohustuse suurus määratakse kindlaks võrdeliselt tema sissetuleku ja varalise seisundiga,
arvestades ka tema ning ülalpidamist saama õigustatud isiku vahelisi suhteid. Eelduslikult
peavad vanemad täitma lapse ülalpidamiskohustust võrdselt (PKS § 116 lg 1). Kuivõrd hageja
igakuised vajadused on osaliselt kaetud riiklike peretoetustega, jääb hageja vanemate kanda
380 eurot kuus (430 – 50). Kuivõrd eelduslikult panustavad lapse vanemad lapse ülalpidamisse
võrdselt, jääb hageja ülalpidamiskuludest iga vanema kanda 190 eurot (380 / 2).
Eeltoodu alusel arvestab ringkonnakohus hageja emale makstava peretoetuse suurusega ning
sellest tulenevalt tuleb kostjalt hagejale elatis välja mõista seaduses sätestatud miinimumi
ulatuses, vähendades seda summat riikliku lapsetoetuse pooles ulatuses. Hagejalt välja
mõistetav elatise määr on 190 eurot (215 – 50 / 2 = 190). Elatis tuleb PKS § 97 p 1 alusel välja
mõista kuni hageja täisealiseks saamiseni.
9. PKS § 102 lg 2 kohaselt võib kohus mõjuval põhjusel siiski vähendada elatist alla seaduses
kehtestatud määra. Mõjuvaks põhjuseks võib olla muu hulgas vanema töövõimetus või olukord,
kus vanemal on teine laps, kes elatise väljamõistmisel seaduses kehtestatud miinimummääras
osutuks varaliselt vähem kindlustatuks kui elatist saav laps.
Kostja on vastuses hagile märkinud, et ta on töötu ja tal puudub sissetulek, samas on ta nõus
hagejat majanduslikult oma võimete piires aitama, s.o 100 eurot kuus.
Lapse ülalpidamisel saavad vanemad lähtuda oma varalisest seisundist, eelkõige sissetulekust,
millest vanemad saavad katta lapse ülalpidamiskulusid, ning sissetuleku ebapiisavuse korral ka
vanema muust varast, mille arvel saab lapsele ülalpidamist anda.
TsMS § 230 lg 3 kohaselt võib kohus lapse huve puudutavas vaidluses koguda tõendeid ka omal
algatusel, kui seadusest ei tulene teisiti. Maakohus tegi kostja varalise seisundi hindamiseks
järelepäringuid registritesse (tl 56–58), kust nähtub, et kostja nimel on registreeritud 4
sõiduautot ning kostja omandis on elamumaa XXXXXXXX. Õige on maakohtu järeldus, et
liiklusregistri väljavõttest nähtuvalt on kostja omandanud osa sõidukeid ajal, mil ta väidetavalt
oli töötu.
Perekonnaseaduses ülalpidamist reguleerivate sätete mõtte ja eesmärgi kohaselt on vanemal
lapse ülalpidamise kohustusest tulenevalt kohustus teenida sissetulekut ning vanem ei vabane
lapse ülalpidamise kohustusest üksnes selle tõttu, et tal ei ole sissetulekut või et tema sissetulek
on liiga väike. PKS §-st 102 tuleneb, et juhul, kui vanema sissetulek ja varaline seisund ei
võimalda pidada last ülal ilma vanema enda tavapäraste vajaduste rahuldamist kahjustamata,
peab vanem oma vajadusi piirama ning kasutama tema käsutada olevaid vahendeid enda ja
lapse ülalpidamiseks ühetaoliselt.
Eelkõige peab vanem täitma lapse ülalpidamise kohustust oma sissetulekute arvel, piisava
sissetuleku puudumisel aga ka muu vara arvel.
Vanem on kohustatud lapse ülalpidamiseks vajalike vahendite saamiseks tegema kõik endast
oleneva ning vajadusel müüma ka endale kuuluvaid esemeid ülalpidamiskohustuse täitmiseks


                                                 5
vajalike vahendite saamiseks, kuid seejuures tuleb säilitada kohustatud vanemale minimaalne
toimetulek ja minimaalselt vajalik elustandard (Riigikohtu 12. märtsi 2007 otsus tsiviilasjas
nr 3-2-1-19-07, p 12).
Sellest tulenevalt on ringkonnakohtu hinnangul kostjal võimalik täita hageja
ülalpidamiskohustus oma olemasoleva vara, s.o eelkõige kostja omandis olevate sõiduautode
arvelt. Kostja ei ole põhjendanud, et temal oleks enda ja enda perekonnaliikmete igapäevaste
eluvajaduste rahuldamiseks vaja kasutada 4 sõiduautot. Samuti näitavad kostja ja hageja
pangakonto väljavõtted ning Maanteeameti väljavõtte, et kostja oli kolme sõiduki omandamise
kuudel, s.o juuni ja juuli 2015 ning märts 2016, lisaks sõidukite omandamisele tasuma elatist
200 või 150 eurot kuus. Kui kohustatud vanemal on piisavalt muud vara peale kuusissetuleku,
mille arvel ülalpidamiskohustust täita, siis ei ole alust jätta temalt välja mõistmata elatise
alammäära. Antud vaidluses on aga kostjalt elatise väljamõistmine alla alammäära põhjendatud
seetõttu, et osa hageja vajadustest on kaetud riiklike peretoetustega.
Vanema osa arvestamisel lapsele elatise andmisel tuleb muu hulgas hinnata selle vanema
võimalusi sissetulekut saada, mitte aga vähendada tema osa üksnes selle tõttu, et tal ei ole
sissetulekut või et see on väike. Kuivõrd kostja puhul on tegemist täisealise töövõimelise
isikuga, peaks kostja olema suuteline teenima piisava sissetuleku nii enda, kostjaga kooselava
lapse ja ka hageja ülalpidamiseks.
Kostja pangakonto väljavõttest (tl 39-54) nähtuvalt on kostja vaatamata sissetuleku
puudumisele teinud oma arvelduskontole perioodil 30. juuli 2015 – 29. märts 2016
sissemakseid summas 5 815 eurot, s.o keskmisel 726 eurot 88 senti kuus. Ringkonnakohtu
hinnangul saab kostja teostada oma ülalpidamiskohustuse hageja ja teise lapse ees ka
arvelduskontole tehtavate sissemaksete arvelt. PKS § 102 lg 2 teises lauses kehtestatud
arvestades peaks kostja kasutama enda ja oma laste ülalpidamiseks kostja käsutada olevaid
vahendeid võrdselt, s.t kostja poolt tema kontole tehtavate sissemaksete suurust arvestades 242
eurot kostja ja tema kumbki ülalpeetava kohta (726 / 3), s.o rohkem, kui käesoleva otsuse p-s 8
nimetatud ulatuses.
10. Elatise väljamõistmisel tuleb PKS § 102 lg 2 alusel arvestada elatist maksma kohustatud
isiku teiste ülalpeetavatega. Vaidlust ei ole, et kostja ülalpidamisel on teine laps (tl 20).
Vanem peab tagama kõigile oma lastele võrdsed võimalused toimetulekuks ja arenguks ning
pidama lapsi võrdväärselt ülal. Seetõttu tuleb lahus elavale lapsele elatist välja mõistes
arvestada kohustatud vanemaga kooselavate laste vajadusi.
Teiste laste olemasolu annab alust elatise vähendamiseks alla seaduses sätestatud alammäära
üksnes juhul, kui elatise väljamõistmine alammääras tooks kaasa laste ebavõrdse olukorra
(Riigikohtu 13. aprilli 2016 otsus tsiviilasjas nr 3-2-1-17-16, p 11). Järeldus selle kohta, kas
vanema teised lapsed osutuksid vähem kindlustatuks kui elatist hagev laps, saab põhineda
faktilistel asjaoludel, mis võimaldavad laste olukorda võrrelda. Selleks tuleb vanemal, kes laste
ebavõrdsele olukorrale tugineb, esile tuua, kohtul aga tuvastada, millised on kohustatud vanema
iga lapse vajadused ja võimalused neid vajadusi rahuldada, sh milliste vahendite arvel neid
vajadusi rahuldatakse (Riigikohtu 13. aprilli 2016 otsus tsiviilasjas nr 3-2-1-17-16, p 12).
Ringkonnakohus nõustub maakohtu seisukohaga, et kostja ei ole kohtule usaldusväärselt
tõendanud, et tema varaline seisund ei võimalda pärast seadusega sätestatud miinimummääras
elatise tasumist hageja ülalpidamiseks oma teist alaealist last samaväärselt üleval pidada. Kostja
ei ole ka apellatsioonkaebuses ühtegi põhjendust oma väidetele toonud selle kohta, et tema teine
laps jääb hagejale elatise miinimummääras väljamõistmisel vähem kindlustatuks. Teise
ülalpeetava olemasolu ei ole iseenesest elatist hageva lapse kasuks väljamõistetava elatise
vähendamise aluseks.


                                                6
11. Maakohtu otsuse resolutsiooni p-i 2 osa, millega elatis on välja mõistetud kuni vanema
varalise seisundi või lapse vajaduste muutumiseni, ei ole üheselt arusaadav ja seega täidetav.
TsMS § 459 lg 1 järgi võib pärast otsuse jõustumist, millega kostjalt mõisteti välja perioodilised
maksed või kohustati kostjat täitma muid korduvaid kohustusi, on poolel õigus uues hagis
nõuda maksete suuruse ja tähtaegade muutmist otsuses, kui: 1) oluliselt on muutunud maksete
suurust või kestust mõjutavad asjaolud, mille alusel on tehtud nõude rahuldamise otsus ja
 2) hagi esitamise aluseks olevad asjaolud on tekkinud pärast asja arutamise lõpetamist, mille
kestel oleks võinud haginõuet suurendada või vastuväiteid esitada. Seega on kostjal võimalus
asjaolude muutumisel esitada kohtule nõue väljamõistetud elatise suuruse muutmiseks.
Lähtudes eeltoodust on põhjendatud mõista kostjalt hageja kasuks välja igakuine elatis alates
21. märtsist 2016 kuni hageja täisealiseks saamiseni miinimummääras, s.o pool Vabariigi
Valitsuse poolt kehtestatud kuupalga alammäär, millest on maha arvestatud pool riikliku
lapsetoetuse suurust.
12. Vastuseks apellatsioonkaebuse taotlusele kontrollida kostja pangakonto väljavõtte märgib
ringkonnakohus täiendavalt, et kostja on vastavalt maakohtu nõudele esitanud
pangakontoväljavõtte perioodi 1. aprill 2015 – 8. aprill 2016. a kohta (tl 39–54), ning maakohus
on kostja pangakonto väljavõttel kajastuvate andmetega otsuse tegemisel arvestanud. Ka
ringkonnakohus on kostja pangakontot otsuse tegemisel analüüsinud ning teinud otsuse
muuhulgas selles sisalduvatele andmetele tuginedes (vt otsuse p 9).
13. Kuna ringkonnakohus rahuldab osaliselt apellatsioonkaebuse, tühistab osaliselt maakohtu
otsuse ning teeb asjas uue otsuse, millega rahuldab hagi osaliselt, tuleb menetluskulud jätta
TsMS § 163 lg 1 alusel poolte endi kanda.

  /allkirjastatud digitaalselt/      /allkirjastatud digitaalselt/       /allkirjastatud digitaalselt/

        Kai Kullerkupp                  Kersti Kerstna-Vaks                  Triin Uusen-Nacke




                                                7

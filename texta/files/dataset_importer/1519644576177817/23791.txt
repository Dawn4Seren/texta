                                 KOHTUOTSUS
                                      Eesti Vabariigi nimel


Kohus                               Harju Maakohus
Otsuse tegemise aeg ja koht         11.veebruaril 2016.a, Tallinn, Liivalaia kohtumaja
Väärteoasja number                  4-16-142
Kohtunik                            Karin Olentšenko
Väärteoasi                          Diana     Martini     kaebus    PPA      Põhja     prefektuuri
                                    korrakaitsebüroo                    liiklusjärelevalvekeskuse
                                    liiklusmenetlustalituse    10.12.2015      otsusele         nr
                                    2315,15,011687
Kohtumenetluse pooled               Kaebuse esitaja: Diana Martin (sünniaeg 15.04.1967 Eesti,
                                    elukoht xxx)
                                    Kohtuväline      menetleja:      PPA      Põhja     Prefektuuri
                                    korrakaitsebüroo                     liiklusjärelevalvekeskuse
                                    liiklusmenetlustalitus (asukoht Tallinn, Pärnu mnt 139)
Asja läbivaatamine                  Kirjalikus menetluses


RESOLUTSIOON
Juhindudes VTMS § 132 p 2 kohus otsustas:
   1. Diana Martin kaebus rahuldada ja tühistada PPA Põhja prefektuuri korrakaitsebüroo
       liiklusjärelevalvekeskuse liiklusmenetlustalituse 10.12.2015 otsus väärteoasjas nr
       2315,15,011687 Diana Martini karistamise osas LS § 224 lg 2 ettenähtud väärteo
       toimepanemise eest rahatrahviga 210 trahviühikut, s.o 840 eurot ja LS § 224 lg 3 p 1 alusel
       lisakaristusena mootorsõiduki juhtimisõiguse äravõtmisega neljaks kuuks.
   2. Teha uus otsus, s.o tunnistada Diana Martin süüdi LS § 224 lg 2 ettenähtud väärteo
       toimepanemises ja karistada teda rahatrahviga 150 trahviühikut, s.o 600 eurot.
   3. Täpsustada otsuse täitmise korda LS § 224 lg 2 ettenähtud väärteo toimepanemise eest
       määratud rahatrahvi osas: KarS § 66 lg 2 alusel määrata, et Diana Martin mõistetud
       rahatrahvi on võimalik tasuda ositi võrdsetes osades 10 kuu jooksul, tasudes
       Rahandusministeeriumi arveldusarvele EE891010220034796011 SEB Pangas või a/a nr
       EE932200221023778606 Swedbank pangas või a/a nr EE403300333416110002 Danske
       pangas või a/a EE701700017001577198 Nordea pangas iga kuu 60 eurot alates kohtuotsuse
       jõustumisest. Maksekorraldusele märkida viitenumber 10220155268127.


Edasikaebamise kord
Väärteomenetluse seadustiku (VTMS) §-de 155 ja 156 alusel on menetlusaluse isiku advokaadist
kaitsjal, kohtuvälisel menetlejal või tema advokaadist esindajal õigus esitada kassatsioonkaebus
Riigikohtule 30 päeva jooksul, arvates kohtuotsuse kättesaamisest, teatades kassatsiooni
esitamisest maakohtule 7 päeva jooksul samast päevast arvates.
Asjaolud
PPA Põhja prefektuuri korrakaitsebüroo liiklusjärelevalvekeskuse liiklusmenetlustalituse
väärteomenetleja politseileitnant Kairi Palits 10.12.2015 otsusega nr 2315,15,011687 karistati Diana
Martin LS § 224 lg 2 alusel rahatrahviga 210 trahviühiku ulatuses, s.o. 840 eurot ja LS § 224 lg 3 p
1 alusel lisakaristusena juhtimisõiguse äravõtmisega 4 kuuks. LS § 201 lg 1 ettenähtud väärteo osas
kohtuväline menetleja lõpetas menetluse VTMS § 29 lg 1 p 1 alusel.

22.11.2015 koostatud väärteoprotokolli nr AB1426050 kohaselt 22.11.2015 kell 09:00, Rahu teel,
Tallinnas, Harjumaal, Rahu teel, Diana Martin juhtis mootorsõidukit Škoda Roomster reg.nr. XXX
isikuna, kelle ühes liitris väljahingatavas õhus oli alkoholisisaldus mitte väiksem kui 0, 43 mg/l.
Tõendusliku alkomeetri mõõtetulemus 0,48 mg/l +/- 0,05 mg/l. Mõõdetud mõõteseadmega Dräger
Alcotest 7110 EST ARDM-0068, taatlustunnistus nr. TTRC-15-00106. Juhtis mootorsõidukit
omamata vastava kategooria mootorsõiduki juhtimise õigust. Liiklusregistril puuduvad juhi
juhtimisõiguse kohta andmed ning isikul puudus esitamiseks kehtiv vastava kategooria
mootorsõiduki juhtimise õigust tõendav dokument. Seega rikkus Diana Martin LS § 69 lg 3, § 88 lg
1 ja § 90 lg 1 p 1 nõudeid ja pani toime LS § 224 lg 2 ja § 201 lg 1 järgi kvalifitseeritavad väärteod.

Kaebuse sisu
06.01.2016 esitas Diana Martin kohtule kaebuse eelnimetatud otsuse peale, milles ta palus teha asjas
uue otsuse, millega kergendada põhi- ja lisakaristust. Kaebuses märgitu kohaselt ta sai juhiload
14.05.2014 ja ei olnud kursis, millal alkohol läheb verest ära, nautis eelmise päeva õhtul õlut ja
kujutas ette, et hommikul on kaine. Ta teab, et on süüdi ja palub südamest vabandust. Kaebaja elab
Soomes, oli kolm aastat töötu, kuna 2012 aastal oli operatsioon ja vasaku jala lihased ei ole veel
taastunud, mistõttu tal on raske tööd leida. Ta on kahe lapse üksikhooldaja ning vajab sõitmiseks
autot. Juhiload olid kaasas, kukkusid autos maha.

Kohtuvälise menetleja kirjalik vastus
Kohtuväline menetleja on seisukohal, et otsuse muutmiseks karistuse osas kaebuses toodud
põhjendustel alused puuduvad. Väärteoasja menetlemisel ei ole kohtuväline menetleja kohaldanud
vääralt menetlus- või materiaalõigust ning kaebuses ei ole viidatud sellistele asjaoludele, millised
võiksid kaasa tuua kohtuvälise menetleja tehtud otsuse tühistamise või muutmise, milletõttu kaebus
tuleb jätta rahuldamata ning kohtuvälise menetleja otsus muutmata. Väärteomenetluses tehtud
mõõtmise tulemusega on väärteokoosseisu olemasolu kaebaja käitumises tuvastatud ning
menetlusaluse isiku käitumine on õigesti kvalifitseeritud LS § 224 lg 2 järgi. Kohtuväline menetleja
on seisukohal, et isiku süü mootorsõiduki juhtimisel keelatud seisundis on suur. Karistust kergendav
asjaolu on kahetsus, raskendavaid asjaolusid tuvastatud ei ole. Kohtuväline menetleja leidis, et
D.Martini poolt kaebuses märgitud põhjendused juhtimisõiguse olulisuse kohta ei mõjuta tema süü
suurust määral, mis annaks aluse karistuse kergendamiseks. Kohtuväline menetleja ei pea usutuvaks,
et menetlusaluse isiku poolt toimepandud rikkumine oli juhuslik. Kaebaja viis ennast enne
mootorsõidukit juhtima asumist teadlikult ja tahtlikult alkoholi tarvitades juhile keelatud seisundisse.

Kohtuotsuse põhjendused
Kohus, tutvunud Diana Martini kaebusega ja kohtuvälise menetleja kirjaliku seisukohaga ning
kontrollinud väärteoasja materjale, leiab, et kaebuse saab vastavalt VTMS §-le 120 lg 1 lahendada
kirjalikus menetluses. Vastavalt VTMS § 123 lg 2 arutab maakohus väärteoasja täies ulatuses,
sõltumata esitatud kaebuse piiridest, kontrollides kohtuvälise menetleja otsuse tegemise aluseks
olnud faktilisi ja õiguslikke asjaolusid. VTMS § 87 sätestab, et väärteoasja arutatakse ainult
menetlusaluse isiku suhtes ja väärteoprotokollis sätestatud ulatuses.

Kohus leiab, et kohtuväline menetleja on õigesti lõpetanud menetluse LS § 201 lg 1 ettenähtud
väärteo eest VTMS § 29 lg 1 p 1 alusel, kuna oli tõendatud, et Diana Martin omab vastava kategooria
mootorsõiduki juhtimise õigust.

                                                                                                      2
Kohtu hinnangul on Diana Martini poolt toimepandud väärtegu LS § 224 lg 2 järgi on õigesti
kvalifitseeritud ning on nõuetekohaselt tõendatud. Väärteo toimepanemine on tõendamist leidnud
järgmiste väärteoasjas kogutud tõenditega:
Indikaatorvahendi kasutamise protokoll (22.11.2015), mille kohaselt tuvastati menetlusalusel isikul
Diana Martinil joove 0,45 mg/l. Protokollis märgitu kohaselt eile õhtul D.Martin tarbis alkoholi ja
läks hommikul sõitma autoga.
Sõiduki juhtimiselt kõrvaldamise otsus, mille kohaselt kõrvaldati Diana Martin sõiduki juhtimiselt
22.11.2015, sest ta juhtis sõidukit Škoda Roomster reg.nr. XXX ja oli alust arvata, et ta veres või
väljahingatavas õhus oli alkoholi üle lubatud piirmäära või et ta oli joobeseisundis.
Menetlusalune isik Diana Martin andis ütlusi, et 22.11.2015 juhtis sõidukit reg.nr XXX. Alustas sõitu
08:00 XXX, sõitis Tallinna sadamasse, et sõita Soome, viimati pruukis alkoholi kl 12:30. Juhiluba
hetkel ei olnud kaasas, aga on olemas. Kahetseb tehtud asja, seda enam ei juhtu.
Tunnistaja Hans Univeri ütluste kohaselt 22.11.2015 ta oli tööl koos patrullpolitseinik Kiira
Kuznetsovaga, teostas liiklusjärelevalvet Rahu teel, mille käigus peatas kell 09:00 sinise Škoda
Roomsteri reg.nr. XXX. Sõiduki roolis oli Diana Martin, kellel indikaatorvahendiga kontrollides
tuvastati joove 0,45 mg/l. Isik toimetati Ida-Harju politseijaoskonda, kus mõõdeti tõendusliku
alkomeetriga joove 0,43 mg/l. Isikul oli väidetavalt Soome juhiload, mida pikalt otsis, kuid ei leidnud
ning ei saanud näidata.
Tõendusliku alkomeetri kasutamise protokoll koos mõõtetulemuse väljatrükiga, millest nähtuvalt
tuvastati 22.11.2015 kell 09:24-09:27 Diana Martinil alkoholijoove (lõplik lugem 0,48 mg/l, ± 0,05
mg/l, mõõtetulemus 0,43 mg/l; Dräger Alcotest 7110).
Diana Martin passi nr XXX koopia (22.11.2015).
Soome ametivõimude vastus päringule Diana Martini juhiloa ning sõiduki Škoda Roomster reg.nr.
XXX kohta, millest nähtuvalt menetlusalune isik omab ajutist juhiluba Soomes, mille tingimuseks on
automaatne käigukast. Sõidukil Škoda Roomster reg.nr. XXX on automaatne käigukast.
Diana Martini juhiloa koopia, mis tõendab, et isikul on kehtiv juhtimisõigus.
Karistusregistri väljavõttest nähtuvalt Eestis Diana Martinil kehtivaid karistusi ei ole (15.01.2016).

Eelpoolloetletud tõendid langevad omavahel kokku ning Diana Martini süü rikkumises on tõendatud
– menetlusalune isik Diana Martin juhtis mootorsõidukit isikuna, kelle ühes liitris väljahingatavas
õhus oli alkoholisisaldus mitte väiksem kui 0,43 mg/l.

Diana Martini käitumine sisaldab LS 224 lg 2 ettenähtud süüteokoosseisu ja tema tegu on
õigusvastane. Väärtegu on kohtuvälise menetleja poolt õigesti kvalifitseeritud. Väärteoasja
arutamisel ja otsuse tegemisel on otsuse teinud ametiisik välja selgitanud kõik asjaolud, mida oli
võimalik asjas kogutud materjalidega välja selgitada, menetlusõigust otsuse tegemisel rikutud ei ole:
menetlusalusele isikule õigusi selgitati, menetlusaluse isikuna oli ta üle kuulatud, VTMS § 150
loetletud väärteomenetlusõiguse olulisi rikkumisi ei ole tuvastatud. Väärtegu on õigesti
kvalifitseeritud, selle on toime pannud menetlusalune isik Diana Martin, õigusvastasust ja süüd
välistavaid asjaolusid ei ole tuvastatud.

LS 224 lg 1 sätestab, et mootorsõiduki, maastikusõiduki või trammi juhtimise eest isiku poolt, kelle
ühes grammis veres on alkoholisisaldus 0,20–0,49 milligrammi või kelle ühes liitris väljahingatavas
õhus on alkoholisisaldus 0,10–0,24 milligrammi – karistatakse rahatrahviga kuni 100 trahviühikut
või sõiduki juhtimisõiguse äravõtmisega kuni kuue kuuni. Sama paragrahvi 2. lõige sätestab, et sama
teo eest isiku poolt, kelle ühes grammis veres on alkoholisisaldus 0,50–1,49 milligrammi või kelle
ühes liitris väljahingatavas õhus on alkoholisisaldus 0,25–0,74 milligrammi – karistatakse
rahatrahviga kuni 300 trahviühikut, arestiga või sõiduki juhtimisõiguse äravõtmisega kuni
kaheteistkümne kuuni. LS § 224 lg 3 p 1 sätestab, et kohus või kohtuväline menetleja võib kohaldada
käesolevas paragrahvis sätestatud süüteo eest lisakaristusena sõiduki juhtimisõiguse äravõtmist
järgmiselt: 1) kolmest kuust kuni üheksa kuuni, kui isikut ei ole varem käesolevas paragrahvis
sätestatud süüteo eest karistatud.

                                                                                                     3
Vaidlustatud otsusest nähtuvalt karistati Diana Martini LS 224 lg 2 ettenähtud väärteo toimepanemise
eest rahatrahviga 210 trahviühiku ulatuses, s.o 840 eurot ja LS § 224 lg 3 p 1 alusel lisakaristusena
mootorsõiduki juhtimisõiguse äravõtmisega 4 kuuks. Eeltoodust nähtub, et menetleja on määranud
põhikaristuse LS 224 lg 2 ettenähtud sanktsiooni üle keskmise määra, lisakaristus on määratud LS §
224 lg 3 p 1 ettenähtud sanktsiooni miinimummäära lähedases suuruses.

Kohtuvälise menetleja otsuses on kergendava asjaoluna kajastatud kahetsust, kuid karistuse
määramisel ei ole kergendavat asjaolu tegelikult arvestatud. Kohus leiab, et kahetsus on karistust
kergendav asjaolu KarS § 57 lg 1 p 3 mõttes ja seda tuleb arvestada karistuse mõistmisel.
Riigikohtu praktikas välja kujunenud seisukoha järgi tuleb karistuse mõistmisel võtta lähtepunktiks
karistusseadustiku eriosa normi sanktsiooni keskmine määr. Seejärel tuvastatakse süüdistatava süü
suurus ning karistust kergendavad ja raskendavad asjaolud, mille põhjal saadakse konkreetse süüdlase
süü suurusele vastav karistuse määr (vt nt Riigikohtu otsused nr 3-1-1-58-11, 3-1-1-77-11, 3-1-1-52-
13).
Lähtudes Riigikohtu otsusest nr 3-1-1-122-13 võib asuda seisukohale, et kohtuväline menetleja poolt
kohaldatud rahatrahv 210 trahviühiku ulatuses ja mootorsõiduki juhtimisõiguse äravõtmine 4 kuuks
ei ole proportsionaalsed toimepandud rikkumisega. Kohus leiab, et mõistetud põhikaristus ja
lisakaristus kokku ületavad praegusel juhul Diana Martini poolt toimepandu süü suuruse. Kohus
leiab, et LS § 224 lg 2 vastava teo toime pannud isiku süü võib olla märksa suurem kui Diana Martini
praeguses asjas.

Kohus on seisukohal, et kohtuväline menetleja karistuse määramisel ei arvestanud Diana Martini
isikut. Karistuse valikul tuleb lähtuda võimalusest, et karistus sunnib isikut edaspidi loobuma uute
süütegude toimepanemisest. Väärteoasjas leiduvatest karistusregistri andmetest nähtuvalt ei ole
Diana Martinit varem karistatud. Seetõttu kohus ei saa asuda seisukohale, et varasemad karistused ei
ole menetlusalusele isikule oodatud mõju avaldanud ega eesmärki saavutanud. Arvestades seda, et
Diana Martin on pannud toime olulise rikkumise, tuleb siiski karistuse mõistmisel hinnata kõikide
asjaoludega kogumis ning mõista seejärel süüle vastav karistus.

Väärteoasja materjalide kohaselt kaebuse esitaja oli sõidukis üksinda, ei ohustanud kaasliiklejate elu,
tervist või vara. Kõik nimetatud asjaolud viitavad sellele, et Diana Martin liikluses ei kujutanud
endast kõrget ohtu. Kohus ei pea vähetähtsaks asjaoluks ka seda, et Diana Martin on varem olnud
karistamata. Kohus nõustub küll kohtuvälise menetlejaga, et lähtudes õiguskorra kaitsmise huvidest
Diana Martini poolt toime pandud rikkumine ei ole vabandatav ja teda tuleb karistada. Kuid kohus ei
nõustu kohtuvälise menetleja poolt määratud karistuse suurusega, mis on üle kahe kolmandiku
sanktsiooni ülemmäärast ning on seisukohal, et otsus väärteoasjas tuleb tühistada nii LS § 224 lg 2
alusel määratud rahatrahvi 210 trahviühikut (840 eurot) suuruse osas kuid ka LS § 224 lg 3 p 1 alusel
määratud lisakaristuse osas, s.t mootorsõiduki juhtimisõiguse äravõtmise osas 4 kuuks.

Riigikohtu kriminaalkolleegiumi praktikas (RKL 3-1-1-99-09, 3-1-1-76-07) on osutatud sellele, et
kellegi tegelik karistuslik mõjutamine saab toimuda vaid inimese hoiakute muutmise kaudu ja seega
konkreetse isiku omadusi arvestades. Seetõttu peabki karistuse eripreventiivse eesmärgi
saavutamiseks (prognoosimaks milline karistus võiks efektiivsemalt välistada edaspidi süütegude
toimepanemist) arvestama ka süüdlase isikut.

Lähtudes eeltoodust asub kohus seisukohale, et põhikaristus on käesoleval juhul eripreventiivse
eesmärgi saavutamiseks piisav, kuid arvestades seejuures asjaolu, et menetleja on määranud
põhikaristuse LS § 224 lg 2 ettenähtud sanktsiooni üle keskmise määra, peab võimalikuks seda
vähendamist keskmise määrani, s.o 150 trahviühikut (600 eurot). Diana Martini majandusliku
olukorra kontekstis kohus määrab rahatrahvi tasumise ositi, sest tema ülalpidamisel on kaks last, tema
ise oli pikaajaliselt töötu ja temal on probleem tervisega.


                                                                                                     4
Kohus leiab, et lisakaristusena mootorsõiduki juhtimisõiguse äravõtmine 4 kuuks on käesoleval juhul
ebamõistlik ja oluliselt piirab isiku võimalust tagada igapäevane toimetulek, mis omakorda on
vastuolus karistuse eesmärgiga mõjutada süüdlast edaspidi hoiduma süütegude toimepanemisest.
Sõiduki juhtimisõiguse äravõtmise eesmärgiks on eelkõige tagada, et isik ei saaks enam samalaadseid
rikkumisi toime panna. Käesolevas asjas ei nähtu menetlusaluse isiku süüd (nt täiendavate
liiklusnõuete rikkumine) või tema isikut (hoolimatu suhtumine oma teosse) iseloomustavaid
asjaolusid, mis muudavad teo kordumise võimaluse tavapärasest suuremaks.

Eeltoodust tulenevalt ja juhindudes VTMS § 132 p 2 tühistab kohus PPA Põhja prefektuuri
korrakaitsebüroo liiklusjärelevalvekeskuse liiklusmenetlustalituse vanemväärteomenetleja Kairi
Palitsa 10.12.2015 otsuse väärteoasjas 2315,15,011687 Diana Martinile LS § 224 lg 2 ja LS § 224
lg 3 p 1 alusel määratud karistuse osas ning teeb uue otsuse, millega määrab Diana Martinile LS §
224 lg 2 ettenähtud väärteo toimepanemise eest rahatrahvi sanktsiooni keskmäära suuruses - 150
trahviühiku ulatuses, so 600 eurot, mida on võimalik KarS § 66 lg 2 alusel tasuda ositi 10 kuu jooksul.
Kohus tühistab LS § 224 lg 3 p 1 alusel Diana Martinile lisakaristusena määratud mootorsõiduki
juhtimisõiguse äravõtmise neljaks kuuks.


Karin Olentšenko
kohtunik
/allkirjastatud digitaalselt/




                                                                                                     5

                                          RIIGIKOHUS
                                    KRIMINAALKOLLEEGIUM


                                            KOHTUOTSUS
                                          Eesti Vabariigi nimel


 Kohtuasja number                       3-1-1-67-16
 Otsuse kuupäev                         3. oktoober 2016
 Kohtukoosseis                          Eesistuja Paavo Randma, liikmed Eerik Kergandberg ja Lea
                                        Kivi
 Kohtuasi                               Kriminaalasi Mihkel Majori süüdistuses KarS § 209 lg 1 järgi
 Vaidlustatud kohtulahend               Tartu Ringkonnakohtu 4. märtsi 2016. a otsus kriminaalasjas
                                        nr 1-15-7700
 Kaebuse esitaja ja kaebuse liik        Mihkel Majori kaitsja vandeadvokaat Matti Reinsalu,
                                        kassatsioon
 Teised kassatsioonimenetluse           Prokuratuur, Viru Ringkonnaprokuratuuri prokuröri abi Enn
 pooled                                 Pustak
 Asja läbivaatamise kuupäev ja          14. september 2016, kirjalik menetlus
 viis

RESOLUTSIOON
1. Tühistada Viru Maakohtu 26. novembri 2015. a ja Tartu Ringkonnakohtu 4. märtsi 2016. a
     otsus Mihkel Majori süüditunnistamises ning karistamises ja saata kriminaalasi uueks
     arutamiseks Viru Maakohtule teises kohtukoosseisus.
2. Kaitsja kassatsioon rahuldada osaliselt.


ASJAOLUD JA MENETLUSE KÄIK
1.    Viru Maakohtu 26. novembri 2015. a otsusega tunnistati Mihkel Majori lühimenetluses süüdi
     karistusseadustiku (KarS) § 209 lg 1 järgi ja teda karistati vangistusega üheks aastaks.
     Kriminaalmenetluse seadustiku (KrMS) § 238 lg 2 alusel vähendati mõistetud karistust ühe
     kolmandiku võrra ja süüdistatava karistuseks jäi 8 kuud vangistust. KarS § 68 lg 1 kohaselt arvati
     karistusaja hulka eelvangistuses viibitud aeg, s.o 2 päeva, ja ärakantavaks karistuseks loeti 7 kuud
     ning 28 päeva vangistust. KarS § 73 lg-te 1 ja 3 alusel jäeti mõistetud karistus 1-aastase
     katseajaga tingimisi täitmisele pööramata. Kannatanu tsiviilhagi rahuldati osaliselt ja M. Majorilt
     mõisteti A OÜ kasuks välja 14 016 eurot 34 senti.
2.   M. Majori tunnistati KarS § 209 lg 1 järgi süüdi selles, et 18. märtsil 2015 ajavahemikul kell
     14.15 kuni 14.45 esitas ta varalise kasu saamise eesmärgil A OÜ seaduslikule esindajale E. K-le
     OÜ N logodega saatelehe. Kuivõrd E. K. ootas sama äriühingu autot, tekitas süüdistatav talle
     ebaõige ettekujutuse, et tema ongi OÜ N autojuht. Pettuse tulemusena andis E. K. loa laadida
     süüdistatava kasutuses olnud veoki haagisesse 37 tonni A OÜ-le kuuluvat rapsi, mille M. Majori
     ära viis. Kuriteoga tekitati kannatanule 14 016 euro 34 sendi suurune varaline kahju.
3.    Maakohus leidis kokkuvõtlikult, et M. Majorile esitatud süüdistus on tõendatud ja õigesti
     kvalifitseeritud. Süüdistatav tunnistas ennast süüdi, kuid ei nõustunud tsiviilhagis esitatud nõude
     suurusega. Tsiviilhagi kohaselt tekitati kannatanule kelmusega 15 000 eurot varalist kahju. See
     nõue tuleb võlaõigusseaduse (VÕS) § 1043 ja § 1045 lg 1 p 5 alusel rahuldada osaliselt, s.o 14
     016 euro 34 sendi suuruses summas. Kannatanu esindaja tuletas vilja koguse süüdistatava veoauto
     koorma suurusest ja sellest, et samal päeval anti ülejäänud vili OÜ N autojuhile. Sellele veokile
     laaditi 11 500 kg vilja, sest rohkem kuivati punkris ei olnud. Süüdistatav kinnitas, et tema
     kasutuses olnud veok võib täismassiga vedada 44 tonni vilja, kuid ära viidud koormas nii suurt
     kogust ei olnud. Kannatanu esindaja ja süüdistatava ütluste põhjal on usutav, et M. Majori viis ära
     37 tonni rapsi. Välja petetud vilja koguse kohta M. Majori ühtegi tõendit ei esitanud ja selles osas
     on tema ütlused ennastõigustavad. Eesti Statistikaameti koostatud tera- ja kaunvilja ning
     rapsiseemne kokkuostu hindade poolaastaaruande kohaselt on 37 tonni rapsiseemne väärtus 14
     016 eurot 34 senti.
4. Viru Maakohtu otsuse peale esitas apellatsiooni M. Majori kaitsja vandeadvokaat Matti Reinsalu,
     kes taotles otsuse tühistamist osas, millega süüdistatavalt mõisteti kannatanu kasuks välja 14 016
     eurot 34 senti kuriteoga tekitatud kahju hüvitamiseks, ja tsiviilhagi rahuldamata jätmist.
5. Tartu Ringkonnakohtu 4. märtsi 2016. a otsusega jäeti maakohtu otsus muutmata ja apellatsioon
     rahuldamata. Ringkonnakohus leidis kokkuvõtlikult järgmist.
5.1 Maakohus tugines rapsi hinna kindlaksmääramisel tera- ja kaunvilja ning rapsiseemne kokkuostu
     poolaastaaruandele. Samuti lähtus ta õigustatult kannatanu esindaja ütlustest, milles on
     kirjeldatud, et M. Majori kasutuses olnud veokil oli umbes 60 kantmeetrine haagis, mille kast
     laaditi vilja täis. Põhjendatult osutas maakohus ka süüdistatava kohtulikul arutamisel antud
     ütlustele, milles M. Majori selgitas, et tema kasutuses olnud veokiga võib vedada 44 tonni raskust
     koormat, kuid täismassi veokil ei olnud.
5.2 Tsiviilkohtumenetluse seadustiku (TsMS) § 231 lg 2 kohaselt ei vaja poole faktilise asjaolu kohta
     esitatud väide tõendamist, kui vastaspool võtab selle omaks. TsMS § 652 lg 7 järgi kehtib esimese
     astme kohtu menetluses poole avaldatud asjaolu omaksvõtt ja hagi õigeksvõtmine ka
     apellatsioonimenetluses. Kui kahju tekitamine on kindlaks tehtud, kuid kahju täpset suurust ei saa
     kindlaks teha, otsustab hüvitise suuruse VÕS § 127 lg 6 kohaselt kohus. Seejuures ei saa
     tsiviilhagi jääda rahuldamata üksnes põhjusel, et prokuratuur on hoolimata hagi aluseks olevate
     faktiliste asjaolude kokkulangemisest süüdistusega jätnud piisavad tõendid kogumata või kohtule
     esitamata (Riigikohtu kriminaalkolleegiumi 13. novembri 2015. a otsus asjas nr 3-1-1-90-15, p
     18).
5.3 Maakohtu arutluskäik on tsiviilhagi rahuldamise osas jälgitav, sest süüdistatava ütlused haakuvad
     loogiliselt kannatanu esindaja ütluste ja varalise kahju suurusega. Menetlusökonoomiat arvestades
     oleks rapsi koguse osas uute tõendite hankimine selgelt perspektiivitu olukorras, kus seda on
     kinnitanud nii kannatanu esindaja kui ka süüdistatav.
KASSATSIOONIMENETLUSE POOLTE SEISUKOHAD
6.     Tartu Ringkonnakohtu otsuse peale esitas kassatsiooni M. Majori kaitsja vandeadvokaat M.
      Reinsalu, kes taotleb ringkonnakohtu otsuse tühistamist tsiviilhagi puudutavas osas. Kassaatori
      põhiseisukohad on järgmised.
6.1    Maakohus     tugines   süüdistatava   ütlustele,   milles   viimane   rääkis   veoki   täismassist.
      Ringkonnakohus luges need ütlused nõude omaksvõtuks TsMS § 231 lg 2 mõttes. Süüdistatav
      tegi aga üksnes oletusi. Veoki tehniliste andmete ja koorma suuruse kohta pole andmeid ja selle
      kohta ei kogutud tõendeid ka kriminaalasja eeluurimisel. Seega ei ole tegemist hagi õigeksvõtuga.
6.2 Koorma massi püüdsid kohtud tuletada ka selle kaudu, et OÜ N autole laaditi 11 500 kg rapsi,
      sest rohkem vilja punkrisse ei jäänud. Ütluste olustikuga seostamise protokollile lisatud fotode
      kohaselt oli kuivatis punkreid rohkem, mille tõttu ei ole selge, missugusest punkrist laaditi vilja
      M. Majori ja millisest OÜ N autole. Samuti pole teada, missugune oli punkrite mahutavus ja palju
      seal oli vilja enne süüdistatava saabumist. Kuna M. Majoril puuduvad andmed tema kasutuses
      olnud veoautole laaditud vilja koguse kohta, ei saanud ta esitada ka lisatõendeid äraviidud
      koorma suuruse kohta.
6.3 Riigikohtu praktika kohaselt juhindutakse tsiviilhagide lahendamisel kriminaalmenetluses
      tsiviilkohtumenetluse regulatsioonist, kui see ei ole vastuolus kriminaalmenetluse üldiste
      põhimõtetega (vt Riigikohtu kriminaalkolleegiumi 10. novembri 2009. a otsus asjas nr 3-1-1-87-
      09 ja 18. juuni 2007. a otsus asjas nr 3-1-1-23-07). TsMS § 230 lg 1 sätestab, et kumbki pool peab
      hagimenetluses tõendama neid asjaolusid, millele tuginevad tema nõuded ja vastuväited, kui
      seadusest ei tulene teisiti. Pooled võivad kokku leppida tõendamiskoormise jaotuse erinevalt
      seaduses sätestatust ja selle, millised on tõendid, millega mingit asjaolu võib tõendada, kui
      seadusest ei tulene teisiti. Tsiviilhagi tõendavad üksnes kannatanu esindaja ütlused, mis ei ole
      piisav tõend. Samas peab hageja enda nõuet tõendama.
6.4 Ringkonnakohtu otsusest saab välja lugeda et kriminaalasjas esitatud tsiviilhagi rahuldamiseks
      puuduvad tõendid ja kannatanu ei ole täitnud TsMS § 230 lg-s 1 ette nähtud tõendamiskohustust.
      Vaidlus puudub selle üle, et M. Majori pani toime kuriteo, tekitas sellega kahju ja kahju tuleb
      hüvitada. Kuna aga hageja ei ole enda nõuet tõendanud, tuleb tsiviilhagi jätta rahuldamata.


KOLLEEGIUMI SEISUKOHT
7.     Kassatsioonimenetluses ei ole vaidlustatud kohtute järeldust, mille kohaselt pettis M. Majori
      varalise kasu saamise eesmärgil kannatanult välja rapsi ja tekitas talle sellega varalist kahju.
      Samuti ei seata kassatsioonis kahtluse alla, et kelmuse esemeks olnud rapsi puhul ei ole tegemist
      väheväärtusliku asjaga KarS § 218 lg 4 mõttes ja et süüdistatava käitumine on õigesti
      kvalifitseeritud KarS § 209 lg 1 järgi. Kassatsiooni lahendamiseks tuleb hinnata üksnes seda, kas
      kannatanu tsiviilhagi osaline rahuldamine oli põhjendatud ja seaduslik.
8.        Kaitsja osutab õigesti, et tsiviilhagi lahendamisel kriminaalmenetluses juhindutakse
     tsiviilmenetluse regulatsioonist, kui see ei ole vastuolus kriminaalmenetluse üldiste põhimõtetega
     (vt nt Riigikohtu kriminaalkolleegiumi 10. novembri 2009. a otsus asjas nr 3-1-1-87-09, p 13.2).
     TsMS § 230 lg 1 kohaselt peab kumbki pool hagimenetluses tõendama neid asjaolusid, millele
     tuginevad tema nõuded ja vastuväited, kui seadusest ei tulene teisiti.
9.    Kannatanu nõue põhineb sellel, et süüdistatav pettis temalt välja 37 tonni rapsi. Tsiviilhagi
     kohaselt on hagi aluseks olev sündmus ja tekitatud kahju tõendatud kriminaaltoimikusse kogutud
     tõenditega. Maakohtu otsuses sisalduvad tsiviilhagi osalist rahuldamist käsitlevad järeldused
     rajanevadki eeskätt süüdistusaktis nimetatud tõenditel, s.t kannatanu esindaja E. K. ja
     süüdistatava ütlustel. Ringkonnakohus, kes maakohtu otsuste põhjendustega nõustus, pidas nende
     tõendite puhul eriti kaalukaks, et süüdistatava ütlused haakuvad loogiliselt kannatanu esindaja
     ütluste ja varalise kahju suurusega. Seejuures osutati vaidlustatud otsuses ka TsMS § 231 lg-le 2
     ja § 652 lg-le 7, mis reguleerivad faktilise asjaolu omaksvõttu ning selle kehtivust
     apellatsioonimenetluses, ja VÕS § 127 lg-le 6 ning Riigikohtu kriminaalkolleegiumi 13.
     novembri 2015. a otsuses asjas nr 3-1-1-90-15 väljendatud seisukohale, mis puudutab tsiviilhagi
     rahuldamise võimalikkust juhul, kui prokuratuur pole hoolimata hagi aluseks olevate faktiliste
     asjaolude kokkulangemisest süüdistusega piisavalt tõendeid kogunud või neid kohtule esitanud.
     Rapsi väärtuse kindlakstegemisel tuginesid kohtud aga kriminaaltoimikus olevale rapsiseemne
     kokkuostu poolaastahinda kajastavale tõendile.
10. Kriminaalkolleegium on varem leidnud, et kui süüdistuse ja tsiviilhagi aluseks olevad faktilised
     asjaolud omavahel kattuvad, ei ole tsiviilhagis vältimatult vaja korrata neid süüdistusaktis
     loetletud kuriteo toimepanemist kinnitavaid tõendeid, mis kuuluvad samal ajal nii süüdistuse kui
     ka tsiviilhagi aluse hulka (vt Riigikohtu kriminaalkolleegiumi 13. novembri 2015. a otsus asjas nr
     3-1-1-90-15, p 18). Kaitsja märgib siinkohal aga põhjendatult, et praeguses kohtuasjas ei
     võimalda kohtuotsustes nimetatud ja süüdistuse aluseks olevad tõendid kuriteoga välja petetud
     rapsi kogust tuvastada.
11. Kannatanu esindaja kohtueelsel menetlusel antud ütlustest nähtub, et pärast süüdistatava
     lahkumist saabunud OÜ N veoki koormasse laaditi 11 500 kg rapsi, sest rohkem vilja kuivati
     punkrites ei olnud. Seega viis süüdistatav kannatanu hinnangul arvestuslikult ära 37 tonni rapsi.
     E. K. märkis, et visuaalselt oli M. Majori auto ülekaalus (tl 5). Hiljem antud ütlustes lisas
     kannatanu esindaja, et veok oli umbes 60 kantmeetrise haagisega ja selle kast oli triiki täis (tl 69).
     Süüdistatav väitis eeluurimisel antud ütlustes seevastu, et kuigi ta ei tea äraviidud rapsi kogust, ei
     pannud ta veoki haagist päris täis (tl 27). Kohtuistungil antud ütlustes lisas M. Majori, et rapsi
     veoks kasutatud sõiduki täismass võib olla 44 ja tühimass 16–17 tonni (tl 69–70). Ka seadis
     süüdistatav kahtluse alla E. K. väite, mille kohaselt oli tegemist 60 kantmeetrit mahutava
     haagisega.
12. Eelmises punktis refereeritud ütlustest nähtub selgelt esiteks see, et välja petetud rapsi täpne
     kogus pole teada ja tsiviilhagis esitatud nõue on arvestuslik. Samuti on õige kaitsja seisukoht, et
     süüdistatav tegi veoki täis- ja tühimassi kohta oletusi ning vaidles vastu nii sellele, et koormaga
   sõiduk oli ülekaalus, kui ka väitele, et tema kasutuses olnud sõidukil oli 60 kantmeetrit mahutav
   haagis. Süüdistatava neid ütlusi, milles ta tsiviilhagi suuruse ja kannatanu esindaja faktiväidetega
   tingimusteta ning selgesõnaliselt ei nõustunud, ei ole alust käsitada asjaolu õigeksvõtuna
   TsMS § 231 lg 2 mõttes (vt nt Riigikohtu tsiviilkolleegiumi 4. jaanuari 2012. a otsus asjas nr 3-2-
   1-129-11, p 12). Teisalt pole kohtuotsustes sisalduva arutluskäigu põhjal ühemõtteliselt arusaadav,
   kuidas rapsi kogus kindlaks määrati ja kas arvesse võeti näiteks ka veoki tühimassi. Kolleegium
   osutab seejuures, et kuigi E. K. ütlused loeti usaldusväärseks ja ta on rääkinud veoki ülekaalust,
   leidis maakohus siiski, et 44-tonnise täismassiga sõidukiga viidi ära üksnes 37 tonni rapsi.
   Eelnevast järeldub, et kohus nõustus sisuliselt hoopis süüdistatava väitega, milles viimane
   võimalikku ülekaalu eitas. Samal ajal nähtub aga otsuse põhjendustest, et M. Majori ütlusi ei
   peetud äraviidud vilja koguse osas usutavaks. Seda vastuolu ringkonnakohus ei kõrvaldanud.
13. Põhjendatud on samuti kaitsja seisukoht, et kuriteoga tekitatud kahju kindlakstegemiseks
   kohtueelsel uurimisel lisatõendeid ei kogutud. Nii ei ole tehtud sündmuskoha vaatlust, mille
   käigus olnuks võimalik selgitada, missugust viljakogust kuivati punkrid mahutavad. Samuti ei
   esitanud kannatanu tõendeid selle kohta, missugune kogus vilja tal kuriteo toimepanemise ajal
   varutud oli. Kuna E. K. andis ühtlasi ütlusi selle kohta, missugust veokit ja haagist süüdistatav
   kuriteo toimepanemiseks kasutas, oli võimalik koguda dokumentaalseid tõendeid ka sarnaste
   veokite ja neil kasutatavate haagiste massi ning mahutavuse kohta. Lisatõendite olemasolu korral
   saanuks kohtud objektiivsemalt kontrollida kannatanu esindaja arvestuse usaldusväärsust.
14. Kahju nõuetekohasele tuvastamata jätmisele osutavad kolleegiumi hinnangul ka ringkonnakohtu
   otsuse põhjendustes ilmnevad vastuolud. Nimelt, kuigi apellatsioonikohus on tsiviilhagi
   rahuldamist puudutavas küsimuses maakohtu põhjendustega nõustunud, on ta samal ajal
   tuginenud VÕS § 127 lg-le 6, mis käsitleb kohtu õigust määrata hüvitise suurus siis, kui kahju
   täpset suurust ei saa kindlaks teha. Viidatud on ka Riigikohtu kriminaalkolleegiumi 13. novembri
   2015. a otsusele asjas nr 3-1-1-90-15. Kolleegium märgib, et olukorras, kus ringkonnakohtu
   hinnangul tuvastas maakohus kahju suuruse õigesti, jääb VÕS § 127 lg-le 6 osutamine
   arusaamatuks. Asjas nr 3-1-1-90-15 tehtud lahendi 18. punktis märgitu põhjal järeldati aga
   vääralt, justkui saaks kohus mõnel juhul tsiviilhagi rahuldada ka siis, kui prokuratuur on
   hoolimata tsiviilhagi aluseks olevate faktiliste asjaolude kokkulangemisest süüdistusega jätnud
   piisavalt tõendeid kogumata või kohtule esitamata. Nagu kolleegium käesoleva otsuse edasises
   osas selgitab, puudutab käsitletav seisukoht kitsalt kannatanu õiguste kaitsmise vajadust
   lühimenetluses. Kõnealuses lahendis väljendatud seisukohast ei järeldu, et kohus võib üksnes
   menetlusökonoomia kaalutlustele tuginedes rahuldada tsiviilhagi ka juhul, kui nõuet kinnitavad
   tõendid puuduvad. Öeldut kokku võttes leiab kriminaalkolleegium, et kuivõrd prokuratuuri
   esitatud tõendid kannatanult välja petetud rapsi kogust ei kinnita, rikkusid kohtud tsiviilhagi
   rahuldades oluliselt kriminaalmenetlusõigust KrMS § 339 lg 2 mõttes.
15. Erinevalt kaitsja kassatsioonis esitatud taotlusest ei anna aga tuvastatud menetlusõiguse
   rikkumine alust jätta tsiviilhagi rahuldamata. Tuleb silmas pidada, et käesolev kriminaalasi
    saadeti kohtusse lühimenetluse korras. KrMS § 233 lg 1 järgi saab kohus kriminaalasja
    lühimenetluses lahendada kriminaaltoimiku materjali põhjal. See tähendab, et kriminaalasja
    arutamisel lühimenetluse vormis ei saa kohtumenetluses enam lisatõendeid esitada, välja arvatud
    KrMS § 63 lg-s 2 nimetatud tõendeid kriminaalmenetluse asjaolude tuvastamiseks. Osutatud
    seisukoht puudutab arusaadavalt ka kannatanu nõude aluseks olevate asjaolude kohta tõendite
    esitamist. (Vt nt Riigikohtu kriminaalkolleegiumi 23. veebruari 2011. a otsus asjas nr 3-1-1-105-
    10, p 7.5.6).
16. Lühimenetluse kohaldamine, mis seaduse kohaselt ei sõltu kannatanu nõusolekust, ei tohi viia
    selleni, et temalt võetakse võimalus ausale ja õiglasele kohtumenetlusele ning tõhusale
    õiguskaitsele. Nii ongi kolleegium senises praktikas asunud seisukohale, et kui lühimenetluses
    kohtuistungil ilmneb, et tsiviilhagi lahendamiseks on vaja koguda lisatõendeid, peab kohus
    tegema KrMS § 238 lg 1 p-s 2 nimetatud lahendi, s.t tagastama kriminaaltoimiku prokuratuurile
    põhjusel, et kriminaaltoimiku materjal ei ole piisav kriminaalasja lahendamiseks lühimenetluses.
    KrMS § 238 lg 1 p-s 2 nimetatud lahendi tegemist saab taotleda ka kannatanu, kui tal tekib
    kohtumenetluses      vajadus   esitada   enda   huvide   kaitseks   lisatõendeid.   (Vt   Riigikohtu
    kriminaalkolleegiumi 13. novembri 2015. a otsus asjas nr 3-1-1-90-15, p 21).
17. Arvestades, et menetlusõiguse rikkumise tõttu tuleb kohtuotsused tühistada ja saata kriminaalasi
    uueks arutamiseks maakohtule, on vajalik kriminaalasja uuel arutamisel otsustada, kas
    kriminaaltoimiku materjal on kriminaalasja, sh mõistetavalt ka kannatanu tsiviilhagi
    lahendamiseks piisav. Kui materjal ei ole küllaldane, tuleb kohtul lühimenetlusest keelduda ja
    tagastada kriminaaltoimik KrMS § 2351 lg 1 p 3 või § 238 lg 1 p 2 alusel prokuratuurile.
18. Lähtudes eeltoodust ja juhindudes KrMS § 361 lg 1 p-st 6 ning § 362 p-st 2, tühistab Riigikohtu
    kriminaalkolleegium Viru Maakohtu 26. novembri 2015. a ja Tartu Ringkonnakohtu 4. märtsi
    2016. a otsuse ning saadab kriminaalasja uueks arutamiseks Viru Maakohtule teises
    kohtukoosseisus. Kaitsja kassatsioon tuleb rahuldada osaliselt.


(allkirjastatud digitaalselt)

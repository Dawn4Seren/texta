                       KOHTUMÄÄRUS
 Kohus                              Tallinna Ringkonnakohus
 Kohtukoosseis                      Oliver Kask (eesistuja), Villem Lapimaa ja Kaire
                                    Pikamäe
 Määruse tegemise aeg ja koht       21. jaanuar 2016, Tallinn
 Haldusasja number                  3-14-50632
 Haldusasi                          AE kaebus Tallinna Vangla kodukorra punkti 7.1.18
                                    tühistamiseks osas, milles see keelab omada ja kasutada
                                    läbipaistvat korrektorit, kustutuskummi, mitmevärvilist
                                    pastapliiatsit, harilikke pliiatseid (sh mehhaanilisi) ning
                                    vanglateenistuse poolt väljastatud kirjaklambreid ja
                                    Tallinna Vangla kohustamiseks tagastama 13.02.2014
                                    läbiotsimise käigus ära võetud esemed (läbipaistev
                                    korrektor, kaks kustutuskummi, mitmevärviline
                                    pastapliiats, kolm harilikku pliiatsit ja 16 kirjaklambrit)
 Menetlusosalised                   Kaebaja – AE
                                    Vastustaja – Tallinna Vangla, esindaja Ave Kasvandik
 Vaidlustatud kohtulahend           Tallinna Halduskohtu 26. mai 2015. a otsus
 Menetluse alus ringkonnakohtus     AE apellatsioonkaebus
 Menetlustoiming                    Kaebusest loobumise         avalduse   vastuvõtmine      ja
                                    menetluse lõpetamine

RESOLUTSIOON
1.   Võtta vastu AE kaebusest loobumise avaldus.
2. Tühistada Tallinna Halduskohtu 26. mai 2015. a otsus haldusasjas nr 3-14-50632 ning
lõpetada haldusasja menetlus.
3.   Menetlusosaliste menetluskulud jätta nende endi kanda.
EDASIKAEBAMISE KORD
Määruse peale võib esitada määruskaebuse Riigikohtule 15 päeva jooksul määruse
kättetoimetamisest arvates (HKMS § 155 lg 5, § 235 lg-d 1 ja 3).


ASJAOLUD
1. Tallinna Ringkonnakohtu menetluses on AE apellatsioonkaebus Tallinna Halduskohtu
26.05.2015 otsuse peale haldusasjas nr 3-14-50632.
                                                                                  3-14-50632

2. AE esitas 08.01.2016 Tallinna Ringkonnakohtule avalduse apellatsioonkaebusest
loobumiseks ja haldusasja nr 3-14-50632 menetluse lõpetamiseks. Taotluse kohaselt ei ole
pärast apellandi vabanemist 31.03.2016 esemete tagastamine kambrisse vajalik.
3. Tallinna Vangla nõustub vastuses kaebusest loobumise avaldusele haldusasja menetluse
lõpetamisega. Tallinna Vangla lisab, et tal puuduvad menetluskulud, mida apellandilt välja
mõista.


RINGKONNAKOHTU PÕHJENDUSED
4. Halduskohtumenetluse seadustiku (HKMS) § 153 lg 1 järgi on kaebajal õigus kaebusest
loobuda kuni kaebuse kohta tehtud lõpliku lahendi jõustumiseni, esitades selleks avalduse.
HKMS § 155 lg 4 kohaselt võtab kohus kaebusest loobumise vastu määrusega, millega ta
ühtlasi lõpetab asja menetluse.
5. Tallinna Vangla on oma vastuses kaebusest loobumise avaldusele nõustunud haldusasja
menetluse lõpetamisega.
6. Ringkonnakohus leiab, et antud juhul puuduvad alused kaebusest loobumise
vastuvõtmisest keeldumiseks. Seetõttu võtab ringkonnakohus kaebaja kaebusest loobumise
avalduse vastu, tühistab HKMS § 155 lg 3 alusel halduskohtu 26.05.2015 otsuse ning lõpetab
HKMS § 152 lg 1 p 3 alusel haldusasja menetluse. Menetluse lõpetamise tõttu puudub kaebajal
edaspidi õigus esitada halduskohtule kaebust sama nõudega ja samal alusel (HKMS § 43 lg 1
p 2, § 155 lg 6).
7. HKMS § 104 lg 9 kohaselt ei piira kaebusest loobumine vastustaja õigust nõuda kaebajalt
tema menetluskulude tervikuna väljamõistmist. HKMS § 108 lg 7 järgi kannab menetluskulud
kaebaja, kes loobub kaebusest. Tallinna Vangla kinnitas, et menetluskulude väljamõistmist
kaebajalt ei taotleta. Seetõttu jäävad vastustaja võimalikud menetluskulud HKMS § 109 lg 1
alusel tema enda kanda.



/allkirjastatud digitaalselt/   /allkirjastatud digitaalselt/   /allkirjastatud digitaalselt/
         Oliver Kask                Villem Lapimaa                       Kaire Pikamäe




                                                                                          2(2)

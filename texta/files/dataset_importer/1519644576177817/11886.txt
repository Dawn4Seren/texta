                           KOHTUMÄÄRUS
Kohus                           Harju Maakohus

Kohtunik                        Hannes Olev

Kohtujurist                     Viktor Bome

Määruse tegemise aeg ja koht    22. juuni 2016, Tallinn, Tartu mnt kohtumaja

Tsiviilasja number              2-16-4337

Tsiviilasi                      XXXhagi XXXOÜ vastu võla ja viivise nõudes

Menetlustoiming                 hagi läbivaatamata jätmine

Menetlusosalised                hageja XXX(registrikood XXX);
                                hageja lepinguline esindaja vandeadvokaat Kuldar Kirt
                                (õigusbüroo     VK      &      Partnerid   OÜ,      e-post
                                kuldar@vkpartnerid.ee) ;
                                kostja XXXOÜ (registrikood XXX, asukoht XXX, e-post
                                XXX)
                                kostja lepinguline esindaja advokaat Kevin Siivelt
                                (Advokaadibüroo RS Mercatoria, asukoht Tartu mnt 7,
                                10145 Tallinn, e-post kevin.siivelt@mercatoria.ee).


RESOLUTSIOON

Jätta XXXhagi XXXOÜ vastu võla viivise nõudes läbi vaatamata.

Menetluskulude jaotus

   1. Menetluskulud jätta poolte endi kanda.

   2. Tagastada hagejale tasutud riigilõiv 900 eurot (riigilõiv on tasutud 17.03.2016)
      arveldusarvele millelt see tasuti, selgitusena märkides: „tsiviilasi nr. 2-16-4337,
      riigilõivu tagastamine“.

   3. Tühistada käesoleva kohtumääruse jõustumisel Harju Maakohtu 18.04.2016. a
      määrusega seatud hagi tagamise abinõu, millega kohus leidis, et tuleb arestida
      äriühingule XXXOÜ kuuluv laev „XXX“ (IMO number XXX).
                                                                                     2-16-4337

Edasikaebamise kord

Määruse peale võib esitada määruskaebuse Tallinna Ringkonnakohtule Harju Maakohtu Tartu
mnt kohtumaja kaudu 15 päeva jooksul määruse kättesaamisest.

ASJAOLUD

Harju Maakohtu menetluses on XXXhagi XXXOÜ vastu võla ja viivise nõudes.

Kohtule on teatavaks saanud, et 04.05.2016 kuulutati tsiviilasjas nr 2-16-5294 välja kostja
pankrot.

KOHTUMÄÄRUSE PÕHJENDUSED

Pankrotiseaduse (PankrS) § 43 lg 2 sätestab, et kui enne pankroti väljakuulutamist alanud
kohtumenetluses on varaline nõue võlgniku vastu, mille kohta ei ole veel otsust tehtud, jätab
kohus nõude hagimenetluses läbi vaatamata.

Kuivõrd 04.05.2016 kuulutati tsiviilasjas nr 2-16-5294 välja kostja pankrot, tuleb PankrS § 43
lg-st 2 tulenevalt jätta hagi läbi vaatamata.

Tsiviilkohtumenetluse seadustiku (TsMS) § 168 lg 2 kohaselt kannab hageja menetluskulud,
kui hagi jäetakse läbi vaatamata või kui menetlus lõpetatakse määrusega ja käesoleva
paragrahvi lõigetest 3–5 ei tulene teisiti. TsMS § 162 lg 4 kohaselt võib kohus jätta kulud
täielikult või osaliselt poolte endi kanda, kui vastaspoole kulude väljamõistmine poolelt, kelle
kahjuks otsus tehti, oleks tema suhtes äärmiselt ebaõiglane või ebamõistlik. Kuivõrd antud
juhul on hagi läbi vaatamata jäetud PankrS § 43 lg 2 alusel ning asjaolu ei ole sõltunud hageja
tegevusest, siis on õiglane kohtu hinnangul jätta menetluskulud poolte enda kanda.

TsMS § 150 lg 1 p 3 sätestab, et tasutud riigilõiv tagastatakse, kui avaldus jäetakse läbi
vaatamata, välja arvatud juhul, kui hagi jäetakse läbi vaatamata seetõttu, et hageja võtab hagi
tagasi, kumbki pool või hageja ei ilmu kohtuistungile, hageja ei täida kohtu nõuet leida endale
tõlk või eesti keelt oskav esindaja või hageja ei anna kohtu määratud tähtaja jooksul tagatist
kostja eeldatavate menetluskulude katteks. Kuivõrd ei esine TsMS § 150 lg 1 p 3 sätestatud
eeldusi riigilõivu mitte tagastamiseks, tuleb hagejale riigilõiv tagastada hagi läbi vaatamata
jätmise tõttu.

TsMS § 386 lg 4 kohaselt tühistab kohus hagi tagamise määrusega kui hagi jäetakse läbi
vaatamata või kui asjas menetlus lõpetatakse

Kohus otsustas hageja taotluse põhjal arestida 18.04.2016 määrusega äriühingule XXXOÜ
kuuluva laeva „XXX“ (IMO number XXX)

Kuivõrd käesolev tsiviilasi jäetakse läbi vaatamata, tühistab kohus 18.04.2016 määrusega
kehtestatud hagi tagamise, millega arestiti äriühingule XXXOÜ kuuluv laev „XXX“ (IMO
number XXX).

/allkirjastatud digitaalselt/
Hannes Olev
Kohtunik

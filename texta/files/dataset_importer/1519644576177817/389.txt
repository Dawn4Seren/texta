                                                                     Kriminaalasi nr 1-10-7205




                         KOHTUMÄÄRUS
 Kohus                             Tartu Maakohus

 Määruse tegemise aeg ja koht      20. detsember 2016. a Jõgeva kohtumaja

 Kriminaalasja number              1-10-7205

 Kohtukoosseis                     Kohtunik Raina Pärn

 Kohtuistungi sekretär             Jana Kaaver

 Prokurör                          Abiprokurör Külli Zimm (seisukoht esitatud kirjalikult)

 Kriminaalasi                      Süüdimõistetu Ain Tali tingimisi enne tähtaja lõppemist
                                   vangistusest vabastamise otsustamine


 Süüdimõistetu                     AIN TALI
                                   Elukoht                                (vabanemisel):
                                   xxxxxxxxxxxxxxxxxxxxxxxxxxxxxxxxxxxxxxxxx
                                   isikukood:     35811196014; garanteeritud    töökoht
                                   (vabanemisel): puudub
 Kohtuistungi toimumise aeg        13.12.2016. a (kaugkohtuistung)


RESOLUTSIOON

Jätta Ain Tali temale Tallinna Ringkonnakohtu 14.05.2012. a otsusega kriminaalasjas nr
1-10-7205 mõistetud karistuse kandmiselt tingimisi enne tähtaega vabastamata.


Edasikaebamise kord
Käesoleva kohtumääruse peale on kohtumenetluse pooltel, samuti menetlusvälisel isikul, kui
kohtumäärusega on piiratud tema õigusi või seaduslikke huve, õigus esitada Tartu
Ringkonnakohtule Tartu Maakohtu Jõgeva kohtumaja kaudu kirjalik määruskaebus 15 päeva
jooksul, alates päevast, mil isik sai vaidlustatavast kohtumäärusest teada või pidi teda saama.


ASJAOLUD JA MENETLUSE KÄIK
Harju Maakohtu 08.02.2012. a otsusega tunnistati Ain Tali süüdi KarS § 214 lg 2 p 2, 4 - § 25 lg
2 järgi, mille eest mõisteti talle karistuseks 5 aastat vangistust, KarS § 418 lg 2 p 1 järgi, mille eest
mõisteti talle karistuseks 6 kuud vangistust, KarS § 202 lg 1 järgi, mille eest mõisteti talle
karistuseks 3 kuud vangistust, ja KarS § 113 järgi, mille eest mõisteti talle karistuseks 9 aastat
vangistust. KarS § 64 lg 1 alusel mõisteti Ain Talile liitkaristuseks üksikkaristustest raskeima
suurendamise teel 10 aastat vangistust. KarS § 68 lg 1 alusel arvati karistusaja hulka eelvangistuses
viibitud aeg ja karistusaja alguseks loeti 11.11.2009. a.
Tallinna Ringkonnakohtu 14.05.2012. a otsusega tühistati maakohtu otsusega Ain Tali
süüdimõistmine KarS § 214 lg 2 p 2, 4 - § 25 lg 2 järgi ning selles osas tehti uus otsus. Ain Tali
mõisteti süüdi KarS § 214 lg 1 - § 25 lg 2 järgi, mille eest mõisteti talle karistuseks 2 aastat 6 kuud
vangistust. Harju Maakohtu 08.02.2012. a otsus tühistati ka Ain Talile KarS § 113 järgi mõistetud
karistuse osas ning tehti selles osas uus otsus. Ain Talile mõisteti KarS § 113 järgi karistuseks 10
aastat 6 kuud vangistust. Samuti tühistati Harju Maakohtu 08.02.2012. a otsus Ain Talile KarS §
64 lg 1 alusel mõistetud liitkaristuse osas, mõistes Ain Talile liitkaristuseks 10 aastat 6 kuud
vangistust.
Kinnipeetava karistusaeg algas 11.11.2009. a ja lõpeb 11.05.2020. a.
Vangla toetab Ain Tali vabastamist tingimisi ennetähtaegselt karistuse kandmisest.
Prokurör on edastanud kohtule kirjaliku seisukoha Ain Tali tingimisi ennetähtaegse vabastamise
kohta. Prokurör ei toeta Ain Tali tingimisi enne tähtaega vangistusest vabastamist.


KOHTUS TUVASTATUD ASJAOLUD
Süüdimõistetu Ain Tali selgitas kohtus, et ta soovib karistuse kandmiselt tingimisi ennetähtaegselt
vabaneda.


KOHTU SEISUKOHT
1. Kohus, tutvunud kinnipeetava isikliku toimiku ja prokuröri seisukohaga ning kuulanud ära Ain
Tali, leiab, et Ain Tali tingimisi ennetähtaegne vabastamine karistuse kandmiselt ei ole
põhjendatud.
2. Ain Tali kannab käesoleval ajal liitkaristust tahtlike esimese ja teise astme kuriegude
toimepanemise eest.
KarS § 76 lg 2 p 2 kohaselt võib kohus tahtlikus esimese astme kuriteos süüdlase katseajaga
tingimisi enne tähtaega vangistusest vabastada, kui ta on tegelikult ära kandnud vähemalt kaks
kolmandikku mõistetud karistusajast, kuid mitte vähem kui neli kuud.
Käesolevaks ajaks on Ain Tali temale mõistetud karistusajast (10 aastat 6 kuud) ära kandnud
vähemalt kaks kolmandikku, mis on rohkem kui neli kuud. Samuti on jäänud Ain Talil kanda
karistust rohkem kui 2 kuud (KarS § 76 lg 3). Seega on olemas formaalsed alused Ain Tali tingimisi
ennetähtaegseks vabastamiseks karistuse kandmiselt.
3. KarS § 76 lg 4 järgi arvestab kohus katseajaga tingimisi enne tähtaega vangistusest vabastamise
otsustamisel kuriteo toimepanemise asjaolusid, süüdimõistetu isikut, varasemat elukäiku ning
käitumist karistuse kandmise ajal, samuti tema elutingimusi ja neid tagajärgi, mida võib
süüdimõistetule kaasa tuua tingimisi enne tähtaega karistusest vabastamine.
3.1 Ain Tali on kriminaalkorras karistatud viiel korral. Reaalset vangistust kannab Ain Tali
kolmandat korda. Ain Tali varasemad karistused on käesolevaks ajaks aegunud. Ain Tali on
varasemalt toime pannud varavastaseid kuritegusid, kuriteo riigi ja ühiskonna vara vastu, samuti

                                                   2
kuriteo avaliku korra ja ühiskondliku julgeoleku vastu ning tulirelva ja laskemoonaga seotud
süüteo. Käesoleval ajal kannab Ain Tali karistust väljapressimise toimepanemise eest, mis jäi katse
staadiumisse, tulirelva ja lakemoonaga seotud süüteo, süüteo toimepanemise tulemusena saadud
vara omandamise ja turustamise ning eluvastase süüteo, s.o tapmise toimepanemise eest.
Kohtu hinnangul on Ain Tali poolt toimepandud kuritegude asjaolud äärmiselt rasked. Ain Tali on
süüdi mõistetud muuhulgas raske isikuvastase kuriteo toimepanemise eest, mis on toime pandud
augustis 2009. a. Ain Tali on kannatanu suhtes kasutanud äärmist jõhkrust - Ain Tali lõi vähemalt
12-l korral kannatanule revolvri taolise esemega peapiirkonda, mille tagajärjel tekitas kannatanule
hulgaliselt suurt valu põhjustanud eluohtlikke vigastusi, mis omakorda põhjustasid kannatanu
surma. Enne kannatanult elu võtmist oli Ain Tali kannatanu suhtes toimepannud väljapressimise,
mis jäi katse staadiumisse. Ain Tali poolt toimepandud kuritegude taunitavust suurendab kohtu
arvates oluliselt fakt, et Ain Tali pani rasked isikuvastased süüteod toime majandusliku kasu
saamise eesmärgil. Lisaks eeltoodule peab kohus oluliseks sedagi, et Ain Tali, olles varasemalt
(Tartu Maakohtu 20.06.2008. a otsusega kriminaalasjas nr 1-08-8361) süüdi mõistetud tulirelva ja
laskemoonaga seotud süüteo toimepanemise eest, pani taaskord toime samalaadse
ühiskonnaohtliku süüteo. Seega vaatamata varasemalt mõistetud karistustele ja asjaolule, et Ain
Tali on varasemalt korduvalt pidanud kandma karistust vangistuses, on Ain Tali jätkanud
kuritegude (sh samalaadsete) toimepanemist ja seejuures on Ain Tali poolt toimepandud kuriteod
oma olemuselt muutunud vägivaldsemaks.
3.2 Kohus leiab, et Ain Tali käitumist karistuse kandmise ajal ei saa pidada positiivseks ja seda
ennekõike kehtivate distsiplinaarkaristuste tõttu. Ain Talil on 5 kehtivat distsiplinaarkaristust. Ain
Talile on kahel korral (s.o 28.07 ja 25.08.2016. a) määratud distsiplinaarkaristus sigarettide
käitlemise reeglite eiramise eest. Lisaks on Ain Talile 06.07.2016. a määratud distsiplinaarkaristus
töökohustuse eiramise eest ja 26.07.2016. a määratud karistus suhtlemise eeskirjade rikkumise
eest. 20.10.2016. a määrati Ain Talile distsiplinaarkaristus talle mittekuuluva eseme (raadio)
hoidmise eest.
Kohus peab positiivseks, et Ain Tali on vangistuse jooksul läbinud sotsiaalprogrammid Viha
juhtimine ja Õige Hetk ning on osalenud vangla tööhõives majandusabitöölisena.
3.3 Vabanemise korral on Ain Talil kindel elukoht vennale kuuluvas eramus
xxxxxxxxxxxxxxxxxxxxxxxxxxxxxxxxxxxxxxxx. Tegemist on 3-toalise ahiküttega eramuga, kus
käesolevalt elab Ain Tali ema. Kohus peab positiivseks kindla elukoha ja toetavate lähedaste
olemasolu. Samuti peab kohus positiivseks, et Ain Tali soovib hoolitseda oma eaka ema eest.
Kohus peab oluliseks, et vabanemisjärgselt oleks Ain Talil tagatud ka majanduslik toimetulek, s.o
regulaarne sissetulek. Ain Tali on pidanud võimalikuks asuda tööle venna juurde Tapa
Autobussipargis, kuid kohtule garantiikirja töökoha olemasolu kohta esitatud ei ole.
Kriminaalhooldusametniku arvamuse kohaselt ei õnnestunud kriminaalhooldajal Ain Tali venda
telefoni teel kätte saada. Tartu Vangla andmetel on Ain Talil seisuga 24.10.2016. rahalisi nõudeid
summas 22 299 eurot ja vabanemisfondis 674 eurot.
4. Kohus võttes arvesse kõiki eeltoodud asjaolusid kogumis, on seisukohal, et Ain Tali tingimisi
ennetähtaegne vabastamine karistuse kandmiselt ei ole põhjendatud ning kooskõlas õiguskorra
kaitsmise huvidega. Kohus leiab, et Ain Tali tingimisi ennetähtaegset vabastamist ei võimalda
eelkõige tema varasem elukäik, kuriteo toimepanemise asjaolud, aga ka osaliselt käitumine
karistuse kandmise ajal ja osaliselt vabanemisjärgsed elutingimused. Kohus, võttes arvesse Ain
Tali poolt toimepandud kuritegude asjaolusid ja mõistetud karistusaja pikkust, on seisukohal, et
Ain Tali tingimisi ennetähtaegne vabastamine ligikaudu 3 aastat 5 kuud enne karistusaja lõppu ei
ole proportsionaalne toimepandud kuritegudega ja seega kooskõlas ühiskonna õiglustundega.
Sellest lähtuvalt tuleb Ain Talil jätkata karistuse kandmist.
/allkirjastatud digitaalselt/
                                                  3
Raina Pärn
Kohtunik




             4

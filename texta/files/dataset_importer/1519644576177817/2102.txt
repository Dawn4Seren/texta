                                                                   Kriminaalasi nr. 1-16-10309




                                KOHTUOTSUS
                                  Eesti Vabariigi nimel

24. november 2016. a
Tartu Maakohus Tartu kohtumaja
Kohtunik Anneli Tanum
Sekretär Kristi Suvi
Prokurör Margit Pärn

Kriminaalasi Kalev Musta süüdistuses KarS § 121 lg 2 p 2, 3 järgi kokkuleppemenetluses

Süüdistatav Kalev Must, IK 37707012757; sünniaeg: 01. juuli 1977. a; kodakondsus: Eesti
Vabariigi kodanik; emakeel: eesti keel; haridus: põhiharidus; perekonnaseis: abielus, 2 alaealist
ülalpeetavat; elukoht: XXX; varasem karistatus: kriminaalkorras karistatud 1 korral,
väärteokorras karistamata; tõkend: vahistamine

RESOLUTSIOON

Süüdi tunnistada Kalev Must KarS § 121 lg 2 p 2, 3 järgi ja mõista karistuseks üks (1) aasta
vangistust.

KarS § 68 lg 1 alusel arvata karistusaja hulka Kalev Musta eelvangistus 18.–19. veebruar
2016. a ja 28. september – 24. november 2016. a, s.o kokku üks (1) kuu kakskümmend üheksa
(29) päeva vangistust ning lõplikuks karistuseks Kalev Mustale mõista kümme (10) kuud üks
(1) päev vangistust.

KarS § 74 lg 1 ja 3 alusel määrata, et mõistetud karistust – kümme (10) kuud üks (1) päev
vangistust – ei pöörata täielikult täitmisele, kui Kalev Must ei pane ühe (1) aasta kuue (6) kuu
pikkuse katseaja jooksul toime uut kuritegu ja täidab KarS § 75 lg 1 sätestatud kontrollnõudeid:
   1. elab kohtu määratud alalises elukohas – XXX;
   2. ilmub kriminaalhooldaja määratud ajavahemike järel kriminaalhooldusosakonda
       registreerimisele;
   3. allub kriminaalhooldaja kontrollile oma elukohas ning esitab talle andmeid oma
       kohustuste täitmise ja elatusvahendite kohta;
   4. saab kriminaalhooldusametnikult eelneva loa elukohast lahkumiseks Eesti territooriumi
       piires kauemaks kui viieteistkümneks päevaks;
   5. saab kriminaalhooldusametnikult eelneva loa elu-, töö- või õppimiskoha vahetamiseks;
   6. saab kriminaalhooldusametnikult eelneva loa Eesti territooriumilt lahkumiseks ja
       väljaspool Eesti territooriumi viibimiseks.
KarS § 75 lg 2 p 5 ja 8 alusel määrata, et Kalev Must on kohustatud käitumiskontrolli ajal
täitma järgmisi lisakohustusi:
    1. pöörduma alkoholi tarvitamisega seotud ravile ja alluma ettenähtud ravile;
    2. osalema kriminaalhooldusametniku määratavas sotsiaalprogrammis.

KarS § 78 p 1 alusel hakata Kalev Musta katseaega arvestama alates kohtuotsuse
kuulutamisest, kontrollnõudeid ja kohustusi kohaldada kohtuotsuse jõustumisest.

Määrata Kalev Must katseajaks Tartu Vangla kriminaalhooldusosakonna Tartu esinduse
(asukoht: Tartu, Tiigi 78) kriminaalhooldusametniku järelevalve alla.

Kalev Musta suhtes kohaldatud tõkend vahistamine tühistada kohtuotsuse kuulutamisest ja
vabastada ta vahi alt.

KrMS § 3101 alusel kohaldada Kalev Mustale lähenemiskeeld M.M. (IK XXX) suhtes
kestusega kaks (2) aastat. Keelata Kalev Mustal lähenemine nii M.M. teadaolevale elukohale
(käesoleval ajal XXX) kui ka mujale lähemale kui viiskümmend (50) meetrit, sh lähenemine
töökohal (XXX) lähemale kui viiskümmend (50) meetrit. Kalev Mustal on keelatud suhelda
M.M.ga muul viisil kui sidepidamisvahendite (post, telefon, mobiiltelefon, internet jt) kaudu.
M.M.ga juhuslikul kohtumisel on Kalev Mustal kohustus kannatanut kõnetamata viivitamatult
eemalduda kannatanust vähemalt viiekümne (50) meetri kaugusele.

Asitõendid – 2 CD-R plaati, mis asuvad kriminaalasja materjalide juures – jätta kriminaalasja
materjalide juurde.

KrMS § 180 lg 1 alusel menetluskuludena Kalev Mustalt riigituludesse välja mõista sundraha
kuussada nelikümmend viis (645) eurot ja kaitsjatasu ükssada kakskümmend (120) eurot.

KrMS § 180 lg 3 alusel määrata, et Kalev Mustal on õigus tasuda väljamõistetud
menetluskulud osade kaupa alates kohtuotsuse jõustumisest ühe (1) aasta jooksul.

Menetluskulud tuleb tasuda kohtu määratud tähtaja jooksul peale kohtuotsuse jõustumist
Maksu- ja Tolliameti arveldusarvele EE351010052031000004 SEB Pank (SWIFT:
EEUHEE2X) või EE502200221014193355 Swedbank (SWIFT: HABAEE2X) või
EE873300333499990003 Danske Bank AS Eesti filiaal (SWIFT: FOREEE2X) või
EE401700017002872300 Nordea Bank Finland PLC Eesti filiaal (SWIFT: NDEAEE2X),
märkides viitenumbriks 99916700084984.
Väljamõistetud summade tasumist tõendaval dokumendil tuleb selgituses näidata kriminaalasja
number ning isiku nimi, kelle eest menetluskulud tasuti.
Väljamõistetud summade vabatahtlikult tasumata jätmisel määratud tähtaja jooksul peale
kohtuotsuse jõustumist pööratakse kohtuotsus sundtäitmisele kohtutäituri kaudu.
Sundtäitmisega kaasnevad süüdimõistetule täitemenetluse kulud.

Edasikaebamise kord

Kohtuotsuse peale on õigus kohtumenetluse poolel esitada apellatsioonkaebus
kokkuleppemenetlust reguleerivate menetlusnormide rikkumise või kriminaalmenetlusõiguse
olulise rikkumise peale. Süüdistatav ja kaitsja võivad esitada kohtuotsuse peale apellatsiooni ka
juhul, kui kokkuleppes kirjeldatud tegu ei ole kuritegu, see on karistusseadustiku järgi
ebaõigesti kvalifitseeritud või kui süüdistatavale on kuriteo eest mõistetud karistus, mida seadus
selle eest ette ei näe.
Apellatsioon        esitatakse    Tartu      Ringkonnakohtule        kirjalikult     vormistatuna
viieteistkümne (15) päeva jooksul alates otsuse avalikult teatavakstegemisest. Vahistatud
süüdistatav või tema kaitsja võib esitada apellatsiooni viieteistkümne (15) päeva jooksul alates
süüdistatavale kohtuotsuse koopia kätteandmisele järgnevast päevast.

KOHTUOTSUSE PÕHIOSA

Süüdistus

Kalev Musta süüdistatakse selles, et tema:
•       18. veebruaril 2016. a kella 02:00 paiku Tartu maakonnas Ülenurme vallas Ülenurme
alevikus XXX asuvas eramajas tungis kallale oma abikaasale M.M.le. Kalev Must lõi korduvalt
enda mõlema lahtise käega vastu kannatanu M.M. näo ja pea piirkonda. Sellise tegevusega
põhjustas Kalev Must M.M.le füüsilist valu ja tervisekahjustused, mis seisnevad parema silma
all olevast paistetusest ning hematoomist;
•       10. juunil 2016. a Tartumaal Ülenurme vallas Ülenurme alevikus XXX asuvas eramajas
viskas oma abikaasat M.M. mobiiltelefoniga näo piirkonda. Sellise tegevusega põhjustas Kalev
Must M.M.le füüsilist valu ja tervisekahjustuse – ülahuule haav ja ninaluu murd;
•       28. septembril 2016. a kella 22.15 paiku Tartumaal Ülenurme vallas Ülenurme alevikus
XXX asuvas eramajas haaras Kalev Must arvuti taga töötaval M.M. sõrmedest kinni ning keeras
mõlema käe sõrmi tahapoole. Mõni aeg hiljem magamistoas haaras Kalev Must kinni M.M.
juustest ning tiris juustest pead allapoole. Kuna konflikti sekkus laps XXX, õnnestus kannatanul
vabaneda Kalev Musta haardest ja joosta vannituppa. Kalev Must järgnes kannatanule.
Vannitoas haaras Kalev Must kannatanul juustest kinni, tõmbas juustest pead taha allapoole
ning pigistas kannatanu kaela. Sellise tegevusega põhjustas Kalev Must M.M.le füüsilist valu
ja sõrme paistetuse.

Sellega pani Kalev Must toime KarS § 121 lg 2 p 2, 3 järgi kvalifitseeritava kuriteo, s.o
valu tekitava kehalise väärkohtlemise, mis on toime pandud lähisuhtes ja korduvalt.

Kokkulepe

Toimunud kokkuleppemenetluse läbirääkimiste käigus süüdistatav ja tema kaitsja nõustusid
kuriteo kvalifikatsiooniga ning jõudsid kokkuleppele prokuröri poolt kohtus nõutava karistuse
liigis ja määras.

KarS § 121 lg 2 p 2, 3 järgi kvalifitseeritavate kuritegude toimepanemise eest nõuab prokurör
kohtus süüdistatavale Kalev Mustale karistuseks 1 aasta vangistust.
KarS § 68 alusel lugeda eelvangistuses viibitud aeg 18.–19. veebruar 2016. a (s.o 2 päeva) ja
28. september – 24. november 2016. a, s.o 1 kuu 27 päeva, kokku 1 kuu 29 päeva karistusaja
hulka ning lõplikuks ärakandmisele kuuluvaks karistuseks mõista 10 kuud ja 1 päev vangistust.
KarS § 74 alusel määrata, et mõistetavat karistust - 10 kuud 1 päev vangistust - ei pöörata
täielikult täitmisele, kui Kalev Must ei pane 1 aasta 6 kuu pikkuse katseaja jooksul toime uut
kuritegu ning täidab talle katseajaks kooskõlas KarS § 75 pandud kontrollnõudeid ja kohustusi.
Vastavalt KarS § 75 lg 1 on süüdlane kohustatud käitumiskontrolli ajal järgima järgmisi
kontrollnõudeid: elama kohtu määratud alalises elukohas; ilmuma kriminaalhooldaja määratud
ajavahemike järel kriminaalhooldusosakonda registreerimisele; alluma kriminaalhooldaja
kontrollile oma elukohas ning esitama talle andmeid oma kohustuste täitmise ja elatusvahendite
kohta; saama kriminaalhooldusametnikult eelneva loa elukohast lahkumiseks Eesti
territooriumi      piires    kauemaks       kui     viieteistkümneks      päevaks;      saama
kriminaalhooldusametnikult eelneva loa elu-, töö- või õppimiskoha vahetamiseks; saama
kriminaalhooldusametnikult eelneva loa Eesti territooriumilt lahkumiseks ja väljaspool Eesti
territooriumi viibimiseks.
KarS § 75 lg 2 p 5 alusel määrata, et Kalev Must on kohustatud pöörduma ja alluma ravile ning
kokkuleppega annab ta selleks eelneva nõusoleku. Kalev Must annab nõusoleku tegelda
alkoholi tarvitamisega seotud raviga.
KarS § 75 lg 2 p 8 alusel määrata, et Kalev Must on kohustatud käitumiskontrolli ajal osalema
sotsiaalprogrammis. Sotsiaalprogrammi valiku otsustab kriminaalhooldusametnik.
VÕS § 1055 ja KrMS § 3101 alusel kohaldada Kalev Mustale lähenemiskeeldu M.M. (IK XXX)
suhtes 2 aastaks, keelates Kalev Mustal lähenemise nii M.M. teadaolevale elukohale
(käesoleval ajal XXX) kui ka mujale lähemale kui 50 meetrit, sh ka töökohal (käesoleval ajal
XXX) lähenemise lähemale kui 50 meetrit. Kalev Mustal on keelatud suhelda M.M. muul viisil
kui sidepidamisvahendite (post, telefon, mobiiltelefon, internet jt) kaudu. M.M.ga juhuslikul
kohtumisel on Kalev Mustal kohustus kannatanut kõnetamata viivitamatult eemalduda
vähemalt 50 m kaugusele.

Menetlus kohtus

Kohtuistungil tunnistas süüdistatav, et talle on avaldatud kokkulepe arusaadav ja ta jäi kohtus
selle juurde. Prokurör jäi sõlmitud kokkuleppe juurde.
Kohus on seisukohal, et kokkulepet sõlmides on süüdistatav väljendanud oma tõelist tahet ja
kriminaalasja menetlemisel on järgitud kokkuleppemenetluse kohaldamise sätteid.

Kalev Must tuleb süüdi tunnistada KarS § 121 lg 2 p 2, 3 järgi ja mõista talle karistus vastavalt
kokkuleppele. Samuti leiab kohus, et on põhjendatud kohaldada Kalev Mustale KrMS § 3101
alusel lähenemiskeeldu kannatanu M.M. suhtes kokkuleppes kajastatud tingimustel.

Kriminaalasjas tsiviilhagi esitatud ei ole. Konfiskeerimisele kuuluv vara puudub. Asitõenditeks
on 2 CD-R plaati, mis asuvad kriminaalasja materjalide juures. Asitõendid tuleb jätta
kriminaalasja materjalide juurde ka kohtuotsuse jõustumisel.

Menetluskuludena kuulub Kalev Mustalt KrMS § 180 lg 1 alusel riigituludesse
väljamõistmisele süüdimõistava kohtuotsusega kaasnev sundraha ja kaitsjatasu. Kohus nõustub
kokkuleppes tooduga, et aluseid menetluskulude osaliselt riigi kanda jätmiseks ei esine.
Arvestades väljamõistetavate menetluskulude suurust, süüdistataval alaealiste ülalpeetavate
olemasolu ning tema enda seisukohta menetluskulude tasumisega seoses leiab kohus, et on alust
arvata, et menetluskulude korraga äratasumine käiks süüdistatavale ilmselt üle jõu. Seega on
põhjendatud kohaldada vastavalt kokkuleppele KrMS § 180 lg 3 ning määrata menetluskulude
tasumiseks süüdistatavale pikem tähtaeg koos võimalusega tasuda menetluskulud osade kaupa.

Kohtuotsuse tegemisel juhindus kohus KrMS § 180, § 248 ja § 249.


Kohtunik Anneli Tanum
/allkirjastatud digitaalselt/

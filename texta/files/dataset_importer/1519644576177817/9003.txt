                                                                      Tsiviilasi nr 2-16-7425




                               KOHTUMÄÄRUS

 Kohus                             Tallinna Ringkonnakohus

 Kohtuasja number                  Tsiviilasi 2-16-7425

 Määruse tegemise aeg ja koht      19.08.2016.a, Tallinn

 Kohtukoosseis                     Krista Kirspuu, Iko Nõmm, Kaupo Paal

 Kohtuasi                          VG’i hagi A OÜ vastu töövaidluses

 Vaidlustatud kohtulahend          Harju Maakohtu 01.07.2016.a määrus            vastuhagi
                                   menetlusse võtmisest keeldumiseks

 Kaebuse esitaja ja kaebuse liik A OÜ määruskaebus

 Menetlusosalised    ja   nende Hageja: VG (isikukood XXXXXXXXXX), tehinguline
 esindajad                      esindaja Marko Jaani

                                   Kostja (määruskaebuse esitaja): A OÜ (registrikood
                                   XXXXXXXX), tehinguline esindaja Irina Vassiljeva

 Menetluse liik                    Kirjalik menetlus

Resolutsioon:
    1. Tühistada Harju Maakohtu 01.07.2016.a määrus ja saata tsiviilasi maakohtule
       tagasi vastuhagi menetlusse võtmise otsustamiseks.
    2. Rahuldada A OÜ määruskaebus.
    3. Määruse peale ei saa Riigikohtule esitada määruskaebust.

Asjaolud
1.      Kostja esitas 10.05.2016.a avalduse vaadata läbi hageja poolt töövaidluskomisjonile
esitatud avaldus saamata jäänud töötasu väljamõistmiseks hagimenetluse korras. Hageja esitas
06.06.2016.a hagiavalduse kostja vastu saamata jäänud töötasu väljamõistmiseks.

2.      Kostja esitas 28.06.2016.a vastuse hagiavaldusele ja vastuhagi hagejalt kahju
hüvitamiseks. Vastuhagi kohaselt on hageja tekitanud kostjale kahju. Kahju tekkis töösõidukil
vasaku tagatule klaasi lõhkumisest ning vale marsruudi valimisest töötaja poolt. Poolte vahel
oli sõlmitud suuline töövõtuleping. Kostja soovis, et hagi menetletaks üksnes vastuhagina.




                                                                                        1(3)
                                                                         Tsiviilasi nr 2-16-7425

3.      Harju Maakohus keeldus 01.07.2016.a määrusega vastuhagi menetlusse võtmisest ning
jättis menetluskulud kostja kanda. Vastuhagist nähtuvalt on hageja tekitanud oma käitumisega
kostjale kahju ja viimane palub tekitatud kahju hagejalt sisse nõuda. Kohus järeldas vastuhagis
märgitust, et kostja vastuhagis esitatud kahju hüvitamise nõue on suunatud põhihagi
tasaarvestamisele, kuigi kostja sellele selgesõnaliselt vastuhagis ei tugine. Kohus leidis, et
kostja vastuhagi menetlemine koos töötaja hagiga ei võimalda asja kiiremat läbivaatamist ja ei
lihtsusta menetlust hageja nõudes. Põhihagis tuleb tuvastada, kas hagejal on õigus nõuda
kostjalt saamata jäänud töötasu. Vastuhagi puhul tuleb kohtul tuvastada, kas hageja tegevuse
tõttu on kostjale tekitatud kahju. Kostja hagi vastuhagina läbi vaatamine pikendab ja raskendab
asja menetlust ning lisab uued tuvastamist vajavad asjaolud. Kohus leidis, et tuleb eelistada
töötaja huve lahendada töövaidlus mõistliku aja jooksul. Lisaks venitab kostja hagi vastuhagina
läbi vaatamine menetlust hageja nõudes, kuivõrd kostja vastuhagi on esitatud puudustega ja
kostjale tuleks anda võimalus puuduste kõrvaldamiseks. Antud juhul ei kaalu tasaarvestamise
võimalus üles asja mõistliku aja jooksul läbivaatamise huvi. Kuivõrd kostja taotles
tsiviilkohtumenetluse seadustiku (TsMS) § 373 lg 3 alusel, et hagi menetletaks üksnes
vastuhagina, ei saanud kohus eraldada kostja vastuhagi menetlusse eraldi hagina.

4.      Harju Maakohtu 01.07.2016.a määruse peale esitas kostja määruskaebuse, paludes see
tühistada ning saata asi tagasi maakohtule ja kohustada maakohtul vastuhagi menetlusse võtta.
Kui kohus leiab, et vastuhagi on puudustega, siis kohustada maakohut andma kostjale vähemalt
20 päeva puuduste kõrvaldamiseks. Määruskaebuse kohaselt on maakohus ebaõigesti
kohaldanud materiaalõiguse normi (TsMS § 373 lg 1). Kohus ei ole põhjendanud, miks ta leidis,
et kostja hagi vastuhagina läbi vaatamine pikendab ja raskendab asja menetlust ning lisab uusi
tuvastamist vajavaid asjaolusid ning et kohtu hinnangul tuleb eelistada töötaja huvi lahendada
töövaidlus mõistliku aja jooksul. Maakohus ei ole tutvunud vastuhagi asjaoludega. Pooltele
võimaluse andmine dokumendis puuduste kõrvaldamiseks on tavapärane. Kohus on rikkunud
kostja õigust esitada vastuhagi ja poolte võrdsuse põhimõtet. Kostja ei saa esitatut ümber lükata
ega tema vastu esitatud nõudele vastu vaielda.

5.     Maakohus võttis määruskaebuse menetlusse, jättis selle rahuldamata ja edastas
läbivaatamiseks Tallinna Ringkonnakohtule.

Määruse põhjendused
6.     Tallinna Ringkonnakohus, tutvunud tsiviilasja materjalidega, leiab, et Harju Maakohtu
01.07.2016.a määrus tuleb tühistada menetlusõiguse normi rikkumise tõttu ning tsiviilasi tuleb
saata maakohtule tagasi vastuhagi menetlusse võtmise otsustamiseks.

7.     See, kas vastuhagi ja põhihagi ühine läbivaatamine tagab asja kiirema läbivaatamise, ei
ole TsMS § 373 lg 1 p 1 kohaselt eeldus vastuhagi esitamisele ja menetlusse võtmisele. Asja
õigem ja kiirem läbivaatamine on sätestatud vastuhagi esitamise eeldus vaid juhul, kui
vastuhagi ja põhihagi vahel on muu vastastikune seos, mitte tasaarvestamisele suunatud
vastuhagi puhul. Maakohus on ka ise järeldanud kostja esitatud vastuhagist, et see on suunatud
põhihagi tasaarvestamisele. Maakohus viitas enda põhjendustes Riigikohtu lahendile, kus leiti,
et tasaarvestamisele suunatud vastuhagi puhul annab kaalutlusruumi hagi vastuhagina
menetlusse võtmiseks eelkõige TsMS § 375 lg 1. Käesoleval juhul on aga vastuhagi esitaja
taotlenud, et hagi menetletakse üksnes vastuhagina. Seega ei ole viide haginõuete eraldamise
paragrahvile käesoleval juhul asjakohane, kuna maakohus ei saa vastuhagi eraldada. Samuti ei
saa sellel alusel vastuhagi menetlusse võtmisest keelduda. Seega on maakohus ebaõigesti
keeldunud vastuhagi menetlusse võtmisest ning asi tuleb saata tagasi maakohtule vastuhagi
menetlusse võtmise otsustamiseks.


                                                                                            2(3)
                                                                             Tsiviilasi nr 2-16-7425



8.     Menetluskulude jaotus kuulub otsustamisele vastavalt asja uue läbivaatamise
tulemusele (TsMS § 173 lg 3 viimane lause). Seega menetluskulud jaotab maakohus asja uuel
läbivaatamisel.


         Krista Kirspuu                  Iko Nõmm                        Kaupo Paal
(allkirjastatud digitaalselt)   (allkirjastatud digitaalselt)   (allkirjastatud digitaalselt)




                                                                                                3(3)

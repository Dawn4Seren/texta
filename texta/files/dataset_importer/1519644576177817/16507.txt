                                 TARTU HALDUSKOHUS
                                    Tartu kohtumaja
                              KOHTUOTSUS
                                 EESTI VABARIIGI NIMEL




Haldusasja number                   3-15-3018

Otsuse tegemise aeg ja koht         4. mai 2016, Tartu

Kohtunik                            Maare Aloe

Haldusasi                           XXX kaebus Tartu Vangla tegevuse õigusvastasuse
                                    kindlakstegemiseks seoses raadio- ja televisioonisaadete
                                    jälgimise ning värskes õhus sportimise ja spordivahendite
                                    mittevõimaldamisega ning Tartu Vangla kohustamiseks
                                    võimaldada eeltoodud tegevusi
Asja läbivaatamise vorm             Kirjalik menetlus

Menetlusosalised                    Kaebuse esitaja – XXX;
                                    Vastustaja – Tartu Vangla
Resolutsioon                        Jätta XXX kaebus rahuldamata.


Edasikaebamise kord                 Käesoleva kohtuotsuse peale võib esitada apellatsioonkaebuse
                                    Tartu Ringkonnakohtule 30 päeva jooksul selle avalikult
                                    teatavakstegemisest arvates ehk hiljemalt 03.06.2016 (k.a). Kui
                                    apellatsioonkaebuses ei taotleta asja lahendamist kohtuistungil,
                                    võidakse see lahendada kirjalikus menetluses.

ASJAOLUD JA MENETLUSE KÄIK

1. Tartu Vangla 27.11.2013 käskkirjaga nr 6-1/446 (tl 55-56) kohaldati kinnipeetav XXX
(edaspidi kaebaja) suhtes täiendavate julgeolekuabinõudena liikumis-ja suhtlemisvabaduse
piiramist, kehakulutuuriga tegelemise keelamist, eraldatud lukustatud kambrisse paigutamist,
ohjeldusmeetmetena käe-ja jalaraudade kasutamist kinnipeetava viibimisel väljaspool kambrist
[v.a vangistusseaduse (edaspidi VangS) § 55 lg 2 alusel võimaldatud jalutuskäigul värskes õhus]
ja ametnike sisenemisel kambrisse. Käskkirja kohaselt oli tegemist kinnipeetavaga, kes on ohtlik
vanglas viibivatele isikutele, ohustades seeläbi vangla üldist julgeolekut.

2. 27.11.2013 paigutati kaebaja kambrisse 1166.

3. Tartu Vangla 09.01.2014 käskkirjaga nr 6-1/13 (tl 57-58) lõpetati osaliselt täiendavate
julgeolekuabinõude kohaldamine. Kaebaja suhtes lõpetati ohjeldusmeetmetena jalaraudade
kasutamine.
4. Tartu Vangla 06.02.2014 käskkirjaga nr 6-1/123 (tl 59-60) lõpetati osaliselt täiendavate
julgeolekuabinõude kohaldamine. Kaebaja suhtes lõpetati ohjeldusmeetmetena käeraudade
kasutamine.

5. 10.03.2014 paigutati kaebaja ümber E-hoone 4. osakonna (avatud eluosakond) kambrisse
1151.

6. Tartu Vangla peaspetsialist-korrapidaja 19.02.2015 otsusega nr 6-8/21 (tl 63) kohaldati
kaebaja suhtes täiendavate julgeolekuabinõudena liikumis-ja suhtlemisvabaduse piiramist,
kehakulutuuriga tegelemise keelamist, eraldatud lukustatud kambrisse paigutamist,
ohjeldusmeetmetena käeraudade kasutamist kinnipeetava viibimisel väljaspool kambrit (v.a
VangS § 55 lg 2 alusel võimaldatud jalutuskäigul värskes õhus) ja ametnike sisenemisel
kambrisse. Otsuse kohaselt on piisavalt alust arvata, et kaebaja on ohtlik teistele isikutele ja võib
jätkata õigusrikkumiste toimepanemist ning seeläbi ohustada vangla julgeolekut. Täiendavaid
julgeolekuabinõusid otsustati kohaldada kuni 20.02.2015 kella 16.00ni.

7. Tartu Vangla 20.02.2015 käskkirja nr 6-1/206 (tl 64-65) kohaselt otsustas üksuse juht jätkata
kaebaja suhtes täiendavate julgeolekuabinõude kohaldamist. Kaebaja suhtes kohaldati liikumis-ja
suhtlemisvabaduse piiramist, kehakultuuriga tegelemise keelamist, eraldatud lukustatud
kambrisse paigutamist, ohjeldusmeetmetena käe- ja jalaraudade kasutamist kinnipeetava
viibimisel väljaspool elukambrit (v.a VangS § 55 lg 2 alusel võimaldatud jalutuskäigul värskes
õhus) ja ametnike sisenemisel kambrisse ning isiklike riiete kandmise ja esemete kasutamise
keelamist.
19.02.2015 paigutati kaebaja E-hoone 2. osakonna (suletud eluosakond) kambrisse 1066.

8. Tartu Vangla 10.04.2015 käskkirjaga nr 6-1/393 (tl 67-68) lõpetati osaliselt täiendavate
julgeolekuabinõude kohaldamine. Kaebaja suhtes lõpetati ohjeldusmeetmetena jalaraudade
kasutamine.

9. Tartu Vangla 12.05.2015 käskkirjaga nr 6-1/546 (tl 69-70) lõpetati osaliselt täiendavate
julgeolekuabinõude kohaldamine. Kaebaja suhtes lõpetati isiklike riiete kandmise ja esemete
kasutamise piirang.

10. Tartu Vangla 11.06.2015 käskkirjaga nr 6-1/698 (tl 71-72) lõpetati kaebaja suhtes
täiendavate julgeolekuabinõude kohaldamine täies ulatuses seoses asjaolude ära langemisega.

11. 11.06.2015 paigutati kaebaja E-hoone 4. osakonna (avatud eluosakond) kambrisse 1146.

12. Tartu Vangla 28.09.2015 käskkirjaga nr 6-1/1234 (tl 73) kohaldati kaebaja suhtes täiendavate
julgeolekuabinõudena vanglasisese liikumis-ja suhtlemisvabaduse piiramist, kehakultuuriga
tegelemise keelamist ning eraldatud lukustatud kambrisse paigutamist. Käskkirja kohaselt on
tegemist süstemaatilise distsipliinirikkujaga, kes toimepandud rikkumistega ohustab vangla
üldist julgeolekut.

13. 28.09.2015 paigutati kaebaja E-hoone 2. osakonna (suletud eluosakond) kambrisse 1078.

14. Tartu Vangla 11.01.2016 käskkirjaga nr 6-1/33 (tl 74) lõpetati kaebaja suhtes täiendavate
julgeolekuabinõude kohaldamine täies mahus.

15. 11.01.2016 paigutati kaebaja E-hoone 4. osakonna (avatud eluosakond) kambrisse 1144.
16. 30.09.2015 esitas kaebaja vanglale taotluse (reg nr 6-24/7427-1, tl 21 pöördel), milles palus
võimaldada jälgida raadio-ja televisioonisaateid, kuna VangS § 69 lg-d 1 ja 2 selliseid piiranguid
ette ei näe.
Tartu Vangla jättis kaebaja taotluse rahuldamata, selgitades 15.10.2015 vastuses nr 6-24/7427-2
(tl 21) selle põhjuseid.

17. 23.10.2015 esitas kaebaja vanglale vaide nr 1-11/767-1 (tl 19-20), milles palus võimaldada
raadio-ja televisioonisaadete jälgimist.
Tartu Vangla 02.11.2015 vaideotsusega nr 1-11/767-2 (tl 18) jäeti kaebaja vaie rahuldamata.

18. 16.10.2015 esitas kaebaja vanglale taotluse (reg nr 6-24/7937-1, tl 17), milles palus
võimaldada temale 1 tund kerget sportimist värskes õhus ja väljastada selleks vajalik varustus.
Tartu Vangla jättis kaebaja taotluse rahuldamata, selgitades 21.10.2015 vastuses nr 6-24/7937-2
(tl 16) selle põhjuseid.

19. 23.10.2015 esitas kaebaja vanglale vaide nr 1-11/766-1 (tl 14-15), milles nõudis värskes õhus
sportimisvõimalust ning vajaliku varustuse väljastamist.
Tartu Vangla 06.11.2015 vaideotsusega nr 1-11/766-2 (tl 13) jäeti kaebaja vaie rahuldamata.

20. 01.12.2015 esitas XXX Tartu Halduskohtule kaebuse Tartu Vangla tegevuse õigusvastasuse
kindlakstegemiseks seoses lukustatud kambris raadio- ja televisioonisaadete jälgimise ning
värskes õhus sportimise ja spordivahendite mittevõimaldamisega. Kaebaja põhjendab, et
õigusvastasuse tuvastamine on vajalik selleks, et esitada kahjunõue, kuna vangla poolt
tekitatakse talle füüsilist ja moraalset kahju. Kaebusele on lisatud riigilõivu tasumisest
vabastamise taotlus.
04.12.2015 esitas XXX kohtule täiendava taotluse (tl 28).

21. Tartu Halduskohus jättis 22.12.2015 määrusega kaebuse käiguta ja andis kaebajale puuduste
(kaebuse nõuete täpsustamine) kõrvaldamiseks tähtaja 10 päeva.
04.01.2016 saabus kohtusse XXX puuduste kõrvaldamise avaldus (tl 37).

22. 12.01.2016 määrusega jättis kohus teistkordselt XXX kaebuse käiguta ja andis puuduste
(kaebuse nõude täpsustamine) kõrvaldamiseks tähtaja.
14.01.2016 teatas kaebaja kohtule (tl 46), et soovib lisaks tuvastamiskaebusele esitada
kohustamisnõude, et Tartu Vanglale tehtaks ettekirjutus võimaldada kaebajale raadio- ja
televisioonisaadete vaatamist ja igapäevast spordiga tegelemist jalutuskäigu ajal ühe tunni
jooksul.

23. Tartu Halduskohus vabastas 21.01.2016 määrusega kaebaja riigilõivu tasumisest, võttis
kaebuse menetlusse ja tegi vajalikud eelmenetluse toimingud.
23.02.2016 saabus kohtusse Tartu Vangla vastus kaebusele (tl 52-54).

24. 10.03.2016 kohtumäärusega otsustas kohus asja läbi vaadata kirjalikus menetluses ja andis
menetlusosalistele võimaluse esitada täiendavaid taotlusi ja seisukohti.
21.03.2016 saabusid kohtusse kaebaja täiendavad seisukohad (tl 88-89).
KAEBAJA VÄITED


25. Kaebuse kohaselt ei saanud kaebaja lukustatud kambris viimise ajal jälgida raadio- ja
telesaateid, samuti ei võimaldanud vangla tal spordiga tegeleda igapäevaste jalutuskäikude ajal,
viidates Euroopa Nõukogu Ministrite komitee soovitusele Rec(2006)2 liikmesriikidele Euroopa
vanglareeglistiku kohta (edaspidi EVR). Kaebaja heidab vastustajale ette, et talle ei võimaldatud
jalutuskäigul viibimise ajal spordivahendeid.




VASTUSTAJA VASTUVÄITED


26. Vastustaja palub jätta kaebus rahuldamata.
Vastustaja vastuväidete kohaselt ei viibi kaebaja alates 11.01.2016 lukustatud kambris, mistõttu
kohustamisnõue võimaldada lukustatavas kambris kuulata raadiot, vaadata telerit, võimaldada
igapäevast spordiga tegelemist värskes õhus on muutunud ainetuks.
Vastustaja on seisukohal, et vangla elektriseadmete kaudu raadio- ja televisioonisaadete
jälgimise piiratus eraldatud lukustatud kambris viibimise ajal tuleneb kohaldatud meetme
olemusest ning sellega seatud liikumispiirangust, mistõttu ei saa seda pidada õigusvastaseks.
Tegemist on meetme kohaldamisega kaasneva paratamatu ebameeldivusega.
Mis puutub asjaolusse, et vastustaja ei võimaldanud kaebajal jalutuskäigu ajal spordiga tegeleda,
siis on vastustajal kahtlus, kas kaebaja tervislik seisund oleks üldse võimaldanud temal
kehakultuuri või spordiga tegeleda, võttes aluseks kaebaja tervisekaardis tehtud kanded.




KOHTU PÕHJENDUSED JA OTSUS


27. Asja materjalidest nähtub, et käesoleval ajal viibib kaebaja S-hoone 6. osakonna kambris nr
363 ja tema suhtes täiendavaid julgeolekuabinõusid kohaldatud ei ole. Tegemist on avatud
eluosakonnaga, mistõttu on kaebajal võimalik sarnaselt teiste eluosakonna kinnipeetavatega
vaadata eluosakonnas paiknevat telerit, käia iga päev 1 tunni jooksul jalutuskäigul ning kasutada
jalutusaeda paigaldatud rööbaspuid.
Vaidlust ei ole selles, et alates 11.01.2016 ei viibi kaebaja enam lukustatud kambris, seega ei ole
kaebajal kohustamisnõudega võimalik enam soovitud eesmärki saavutada ja kohus ei saa
vastustajat kohustada võimaldada lukustatavas kambris kuulata raadiot, vaadata telerit ja
võimaldada igapäevast spordiga tegelemist värskes õhus, sest need nõuded on muutunud
ainetuks.

28. Asja materjalidest nähtuvalt viibis kaebaja lukustatud kambris perioodidel 27.11.2013 –
10.03.2014, 19.02.2015 –11.06.2015 ja 28.09.2015 –11.01.2016.

29. VangS § 651 lg 3 kohaselt ei ole kartserisse paigutatud kinnipeetaval õigust liikuda vangla
territooriumil sama seaduse §-des 8 ja 10 sätestatud korras. Kinnipeetava soovil võimaldatakse
tal vähemalt üks tund päevas viibida vabas õhus.
30. Riigikohtu halduskolleegium asus 05.12.2011 otsuse nr 3-3-1-41-11 p-s 23 seisukohale, et
kartserikaristuse kandmise ajal teeb raadio-ja televisioonisaadete jälgimise võimatuks VangS §
651 lg 3 esimese lausega vanglasisesele liikumisvabadusele seatud piirang. Otsuse põhjendustest
nähtuvalt ei pea distsiplinaarkaristuse määramise käskkirjas eraldi välja tooma VangS § 31 lg 1
toodud õiguse piiramist ega seda põhjendama, kuna nimetatud piirang tuleneb kartserikaristuse
olemusest ja vangistusseaduse ning vangla sisekorraeeskirja sätetest. Piirangute ära märkimise
korral ei too piirangute rakendamise põhjendamata jätmine kaasa karistamise käskkirjas
nimetatud piirangute tühistamist. Sellised piirangud on põhjendatud, kui kartserikaristus on
määratud õiguspäraselt.
Kohus nõustub vastustajaga, et Riigikohtu selline seisukoht on analoogia korras kohaldatav ka
täiendavate julgeolekuabinõude kohaldamisele ning eraldatud lukustatud kambrisse
paigutamisele.

31. VangS § 69 lg 2 sätestab, et täiendavate julgeolekuabinõudena on lubatud:
 1) kinnipeetava vanglasisese liikumis- ja suhtlemisvabaduse piiramine;
 2) isiklike riiete kandmise või esemete kasutamise keelamine;
 3) kehakultuuriga tegelemise keelamine;
 4) eraldatud lukustatud kambrisse paigutamine;
 5) ohjeldusmeetmete kasutamine.
Täiendavate julgeolekuabinõude kohaldamisega VangS § 69 alusel piiratakse sarnaselt
kartserisse paigutamisega kinnipeetava vanglasisest liikumis- ja suhtlemisvabadust. Sarnaselt
kartserikaristuse täideviimisega puudub ka eraldatud lukustatud kambrisse paigutatud isikul
õigus liikuda osakonna piires väljapool elukambrit ning temale võimaldatakse soovi korral
viibida vähemalt 1 tund värskes õhus. Seega on sarnaselt kartserikaristuse täideviimisega isiku
vanglasisene liikumisvabadus täiendavate julgeolekuabinõude kohaldamisega piiratud ning
piirangud raadio- ja televisioonisaadete jälgimisele vangla elektriseadmete kaudu tulenevad
kohaldatud meetme olemusest.
Kuivõrd täiendavate julgeolekuabinõude kohaldamine ei ole kohtu hinnangul karistus, on isikul,
kellel ei ole VangS § 69 lg 2 p 2 alusel keelatud isiklike esemete kasutamine, võimalik eraldatud
lukustatud kambris viibimisel kasutada isiklikke elektriseadmeid (ka raadio ja teler) ning seeläbi
jälgida raadio- ja televisioonisaateid. Kuna kaebajal selliseid isiklikke seadmeid ei olnud, siis
tulenes vangla elektriseadmete kaudu raadio- ja televisioonisaadete jälgimise piiratus eraldatud
lukustatud kambris viibimise ajal kohaldatud meetme olemusest ning sellega seatud
liikumispiirangust, mistõttu ei saa seda pidada kohtu arvates õigusvastaseks. Tegemist on
meetme kohaldamisega kaasneva paratamatu ebameeldivusega.

32. VangS § 31 lg 1 kohaselt võimaldatakse vanglas jälgida raadio- ja televisioonisaateid.
Vastustaja väidete kohaselt ei ole Tartu Vanglas kinnipeetavate elukambritesse sisse ehitatud
telereid ega raadiot. Avatud eluosakondade olmeruumidesse on paigaldatud teler selleks, et
kinnipeetavatel oleks võimalik jälgida televisioonisaateid ka juhul kui neil isiklik teler puudub.

33. VangS § 45 lg 1 kohaselt peab kinnipeetava kamber vastama ehitusseadustiku alusel
eluruumile kehtestatud üldistele nõuetele, mis tagavad kinnipeetavale kambris elutegevuseks
vajaliku õhuhulga ja selle ringluse, valguse ja temperatuuri. Kambris peab olema aken ja kunstlik
valgustus, mis kindlustab ruumi piisava valgustatuse. Kambri suuruse ja kambri sisustusse
kuuluvate esemete loetelu kehtestab justiitsminister vangla sisekorraeeskirjas. Justiitsministri
30.11.2000 määruse nr 72 „Vangla sisekorraeeskiri“ (edaspidi VSkE) § 7 lg 1 sätestab kambri
sisustusse kuuluvad esemed. Nimetatud lõike p 5 kohaselt kuulub kambri sisustusse võimaluse
korral valjuhääldi. Seega ei pea vanglale kuuluv raadio või televiisor olema kambris ning
kaebajal puudub subjektiivne õigus nõuda teleri või raadio tagamist kambrisisustuselemendina.
Kohus peab vajalikuks märkida, et ka eraldatud lukustatud kambris on olemas võimalused
isikliku raadio või teleri olemasolul neid kasutada, kui kinnipeetava suhtes pole kohaldatud
VangS § 69 lg 2 p 2 sätet, kuid kohtule teadaolevalt kaebajal nimetatud seadmed puuduvad.

34. Kaebaja väidab, et vangla ei võimaldanud talle igapäevast sportimist värskes õhus vastavalt
EVR sätetele.
VangS § 55 lg 1 kohaselt tagatakse kinnipeetavale võimalus kehakultuuriga tegelemiseks ja lg 2
kohaselt võimaldatakse kinnipeetavale jalutuskäik värskes õhus vähemalt 1 tund.

35. Vaidlust ei ole selles, et kaebaja sai vastavalt VangS § 55 lg-le 2 viibida ettenähtud
jalutuskäigul värskes õhus, samuti ei ole vastustaja piiranud kaebaja õigust tegeleda jalutuskäigul
viibimise ajal kehakultuuriga. Vangistust reguleerivad õigusaktid ja EVR ei näe ette, et
kinnipeetavale tuleb tagada igapäevaselt värskes õhus viibimine 1 tunni ulatuses ja täiendavalt
võimaldada 1 tunni ulatuses värskes õhus sportimist. Samas ei tulene VangS § 55 lg-st 1
kinnipeetavatele subjektiivset õigust nõuda konkreetse endale meelepärase spordialaga
tegelemise võimaldamist kinnipeetava poolt soovitud mahus. Vanglal on kohustus tagada üksnes
võimalus kehakultuuriga tegelemiseks üldiselt.

36. Kohus nõustub vastustajaga, et kehakultuuriga tegelemine ei tähenda automaatselt
spordiinventari ega –rajatiste kasutamist. Kehakultuur ehk liikumiskultuur on kultuurivaldkond
või tegevus, mis haarab inimese kehalise ehk füüsilise arendamisega seotut. Sellesse valdkonda
kuuluvad kehaline kasvatus, hommikvõimlemine, töövõimlemine, ravikehakultuur, osaliselt
tervisesport ja rahvasport, ka füüsiline töö jne. Võimlemisharjutustega (sh lihaste
koormusharjutusi, venitus- ja painutusharjutusi) on võimalik teha ka jalutuskäigul viibimise ajal
jalutusboksis. Kuigi jalutusboksis ei ole võimalik joosta pikemat distantsi, on võimalik
jooksuharjutusi teha ühe koha peal seistes. Selliseid harjutusi on võimalik teha ka jalutusboksis
jalutuskäigul viibimise ajal.
Seega on kohus seisukohal, et kuna vastustaja võimaldas kaebajal viibida ühe tunni ulatuses
värskes õhus ning kaebajal on soovi korral võimalik olnud tegeleda sel ajal kehakultuuriga,
järelikult ei ole alust pidada vastustaja tegevust õigusvastaseks.

37. Kaebaja tervisekaardi (tl 75-81) andmetest nähtub, et:
    - 21.02.2015 on kaebaja kurtnud valu vasakus põlves, kõnnib longates;
    - 25.05.2015 on kaebaja kurtnud valusid jalas ja küünarliigeses;
    - 02.03.2015 on kaebaja kurtnud valu jalale toetumisel, turset, mistõttu on arst näidustanud
       kaebajale ka säästva režiimi vähemalt 3 nädalat;
    - 25.03.2015 on kaebaja kurtnud valu paremas jalas ja vasakus küünarliigeses, kükitada ei
       saa, kõndimisel valu põlveõndlas;
    - 02.05.2015 on kaebaja kurtnud valusid paremas põlveliigeses üle kahe kuu, mistõttu on
       arst näidustanud säästva režiimi ning minimaalse koormuse;
    - 08.07.2015 on kaebaja kurtnud jalavalu ning lonkamist;
    - 09.08.2015 on kaebajale näidustatud spordisaali keeld ning väljastatud 2 karku;
    - 10.08.2015 on kaebajal diagnoositud kinnine põlvekedramurd ning asetatud kipslongett
       kolmeks nädalaks;
    - 16.09.2015 näidustati kaebajale kipslongett veel kaheks nädalaks;
    - 24.10.2015 oli kaebaja vasakul jalal olnud eelnevalt patella murd ning kips 1,5 kuud,
       kaebajal diagnoositi meniski kahjustused ja täpsustamata liigesekahjustus;
    - 24.11.2015 on kaebaja kurtnud liigeste valulikkust;
    - 16.12.2015 on kaebaja kurtnud põlveliigese valu, mistõttu ta ei saa kükitada, vasaku
       põlveliigese painutamisel tekib valu liigese mediaalsel küljel ja ta liigub küünarkepiga;
    - 12.01.2016 kurdab kaebaja põlvevalu, ei saa liigest täielikult painutada, liigub ühe
       küünarkarguga, elastsed sidemed põlvedel.
38. Arvestades eeltoodut ei teki kohtul kahtlust, et kaebaja terviseseisund ei võimaldanud tal
kehakultuuri ega spordiga tegeleda. Arsti poolt tehtud tervisekaardi sissekannetest nähtuvalt ei
võimaldanud kaebaja tervislik seisund teha lihtsamaidki liigutusi, mistõttu on vastustajale tehtud
etteheited seoses kehakultuuri tegelemise mitte võimaldamisega paljasõnalised ja alusetud.

39. Kaebaja väidab, et vastustaja ei võimaldanud talle jalutuskäigul viibimise ajal
spordivahendeid, kuid ei kaebusest ega vastustaja poole pöördumistest ei nähtu, milliseid
spordivahendeid talle ei võimaldatud.
VSkE § 641 p 9 kohaselt on kinnipeetavale spordivahendid keelatud. Erandina on määruses
toodud üksnes avavangla kinnipeetavad, kuid kaebaja nimetatud kategooriasse ei kuulu. Seega ei
ole kinnises vanglas paiknevale kinnipeetavale spordivahendid lubatud ning kaebaja
jalutuskäigule viibimisel ei saa vangla temale ka selliseid esemeid kaasa anda. Seega on kaebaja
ekslikul seisukohal, et vanglal on kohustus tagada kinnipeetavale vajalikud spordivahendid
jalutuskäigul viibimisel ajal. Kuivõrd piirang spordivahendite kasutamisele tuleneb
justiitsministri määrusest, ei ole kohtul alust pidada vangla tegevust spordivahendite väljastamata
jätmisel õigusvastaseks.



/allkirjastatud digitaalselt/
Maare Aloe
kohtunik

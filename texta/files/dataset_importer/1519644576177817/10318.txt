                                                                    Tsiviilasi nr 2-15-127819




                          KOHTUOTSUS
                             EESTI VABARIIGI NIMEL
                                   Tagaseljaotsus

Kohus                                Tartu Maakohus
Kohtunik                             Roomet Sõnna
Otsuse avalikult teatavaks           26. juuli 2016 Võru kohtumaja, kirjalik eelmenetlus
tegemise aeg ja koht
Tsiviilasja number                   2-15-127819
Tsiviilasja hind                     132,91 eurot
Hagi ese                             AS Starman hagi J. N. vastu võlgnevuse nõudes
Pooled ja nende esindajad            Hageja AS Starman, registrikood xxxxxxxx, asukoht
                                     Akadeemia tee 28, 12617 Tallinn, esindaja Kadri Timuska,
                                     Julianuse Õigusbüroo OÜ, asukoht A.Weizenbergi 20,
                                     10150 Tallinn; e-post: jurist@julianus.ee;
                                     Kostja J. N. , isikukood xxxxxxxxxxx, elukoht registri
                                     kohaselt xxxxxxxxxxxxxxxxxxx, tegelik viibimiskoht
                                     teadmata.
Menetluse liik                       Kirjalik menetlus


RESOLUTSIOON
1. Rahuldada AS Starman hagi J. N. vastu võlgnevuse nõudes.
2. Välja mõista J. N. AS Starman kasuks 115 (ükssada viisteist) eurot ja 2 senti, millest 76,11
eurot on põhivõlgnevus ning 42,91 eurot sissenõutavaks muutunud viivis.
3. Välja mõista J. N. AS Starman kasuks alates 02.03.2016 kuni tagastamata põhivõlgnevuse
täieliku tasumiseni viivis 0,05% tagastamata põhivõlgnevuselt päevas, kusjuures viivisenõue koos
sissenõutavaks muutunud viivisega 42,91 eurot ei tohi ületada põhinõude 76,11 euro suurust.
4. Tagaseljaotsus kuulub tagatiseta viivitamata täitmisele.
5. Kostjale toimetada otsus kätte Ametlike Teadaannete kaudu.

Menetluskulude jaotus
6. Jätta menetluskulud J. N. kanda.
7. Välja mõista J. N. AS Starman kasuks menetluskulu summas 135 (ükssada kolmkümmend viis)
eurot.
8. Välja mõista J. N. AS Starman kasuks menetluskuludelt summas 135 eurot viivis alates lahendi
jõustumisest kuni täitmiseni VÕS § 113 lg 1 teises lauses sätestatud määras, kuid mitte rohkem
kui 135 eurot.

Edasikaebamise kord
AS Starman võib esitada apellatsioonkaebuse 30 päeva jooksul, alates otsuse kättetoimetamisest,
kuid mitte hiljem kui viie kuu möödumisel Tartu Maakohtu otsuse avalikult teatavaks tegemisest,
Tartu Ringkonnakohtule, kusjuures kaebus võidakse lahendada kirjalikus menetluses, kui
kaebuses ei taotleta selle lahendamist istungil. Seaduses sätestatud tähtaja järgimiseks peab
menetlusabi taotleja tegema tähtaja kestel ka menetlustoimingu, mille tegemiseks ta menetlusabi
taotleb, eelkõige esitama kaebuse.

J. N. võib esitada Tartu Maakohtule tagaseljaotsuse peale kaja, kui tema tegevusetus, mis oli
tagaseljaotsuse tegemise aluseks, oli tingitud mõjuvast põhjusest. Kaja võib esitada sõltumata
mõjuva põhjuse olemasolust, kui: 1) hagile vastamata jätmise puhul oli hagi kostjale või tema
esindajale kätte toimetatud muul viisil kui isiklikult allkirja vastu üleandmisega või
elektrooniliselt; 2) kohtuistungile ilmumata jätmise puhul oli kohtukutse toimetatud kostjale või
tema esindajale kätte teisiti kui isiklikult allkirja vastu üleandmisega või kohtuistungil; 3)
tagaseljaotsust ei võinud seaduse kohaselt teha. Kaja võib esitada tagaseljaotsuse
kättetoimetamisest alates 30 päeva jooksul. Kui tagaseljaotsus toimetatakse kätte avalikult, võib
kaja esitada 30 päeva jooksul alates päevast, kui kostja sai tagaseljaotsusest või selle täitmiseks
algatatud täitemenetlusest teada. Kui tagaseljaotsus tehti eelmenetluses seetõttu, et kostja ei
vastanud tähtaegselt kohtule või ei ilmunud eelistungile, tuleb kajale lisada kõik asja
ettevalmistamise lõpuleviimiseks vajalik. Kajalt tuleb tasuda kautsjon summas, mis vastab
riigilõivule poolelt hagihinnalt, kuid mitte vähem kui 100 eurot ja mitte rohkem kui 1500 eurot
(TsMS § 142 lg 2). Menetlusabi taotlemisel peab menetlusabi taotleja seaduses sätestatud tähtaja
järgimiseks tegema tähtaja kestel ka menetlustoimingu, mille tegemiseks ta menetlusabi taotleb,
eelkõige esitama kaja (TsMS § 187 lg 6).

KOHTU TUVASTATUD ASJAOLUD, ESITATUD ÕIGUSLIKUD PÕHJENDUSED,
TEHTUD JÄRELDUSED

1. AS Starman esitas Tartu Maakohtule hagi J. N. vastu võlgnevuse nõudes. Hagiavalduse
kohaselt sõlmis kostja AS-ga Starman lepingu nr L-652994, mille alusel osutati kostjale AS
Starman teenuseid. Kostja ei ole tasunud arveid teenuste kasutamise eest. Hagiavalduse
esitamise seisuga on kostjale esitatud arved tasumata kokku summas 76,11 eurot. AS Starman
teenuste kasutamise üldtingimuste punkti 10.1 järgi oli poolte vahel kokkulepitud viivise
määraks 0,05% tasumata summalt kalendripäevas. Hageja on arvestanud viiviseid kokku 42,91
eurot. Hageja palub välja mõista kostjalt hageja kasuks võlgnevus 76,11 eurot ja sissenõutavaks
muutunud viivis 42,91 eurot. Samuti palub hageja välja mõista kostjalt viivis alates 02.03.2016
kuni põhinõude täitmiseni 0,05% päevas põhinõudelt.

2. Tsiviilkohtumenetluse seadustiku (TsMS) § 444 lõike 3 alusel märgib kohus käesolevas
otsuses osaliselt põhjendava osa.

Hagimaterjalid, mis on saadetud kostja hagiavalduse järgsel aadressil Pikk 27-18
xxxxxxxxxxxxxxxxxxx on postiasutuse poolt tagastatud märkusega „vale aadress, eramaja“ (tl
63). Aadressil Vanamõisa küla Torma vald Jõgevamaa kostjale saadetud materjalid tagastatud
märkusega „adressaat tundmatu, aadress puudulik“ (tl 65) ja aadressil J. Koorti 8-27 Tallinn
märkusega „ei ela antud aadressil“ (tl 72). Rahvastikuregistri andmebaasi järgi on kostja
registrijärgne elukoht xxxxxxxxxxxxxxxxxxx (tl 69). Lõuna Prefektuuri õiendi kohaselt (tl 68)
võib J. N. elada Lääne maakonnas, täpne aadress teadmata. Tolli- ja Maksuameti andmebaasis
(tl 70) on andmed J. N. teostatud maksustatavate väljamaksete kohta viimati detsembrist
2014.a. Kuna kohtul puuduvad andmed J. N. täpse asukoha kohta, ta ei ela registrisse kantud
aadressil ning ei ole ka muul viisil olnud võimalik tema asukohta teada saada ja J. N.

                                                                                               2
menetlusdokumente nõuetekohaselt kätte toimetada, toimetas kohus menetlusdokumendid J. N.
kätte dokumendi avaldamisega väljaandes Ametlikud Teadaanded. Teadaanne avaldati
11.05.2016 ning loetakse vastavalt TsMS § 317 lg-le 5 kättetoimetatuks. Kostja, kellele kohus
andis kirjaliku vastuse esitamise tähtaja, ei ole tähtaegselt kohtule vastanud. Hageja taotles
hagiavalduses hagi rahuldamist tagaseljaotsusega, kui kostja ei vasta kohtu poolt määratud
tähtajaks.

TsMS § 407 lg 1 kohaselt võib kohus hageja taotlusel hagi tagaseljaotsusega rahuldada
hagiavalduses märgitud ja asjaoludega õiguslikult põhjendatud ulatuses, kui kostja, kellele
kohus on määranud vastamise tähtaja, ei ole tähtaegselt vastanud.

Vastavalt võlaõigusseaduse (VÕS) § 76 lg-le 1 tuleb kohustus täita vastavalt lepingule või
seadusele. VÕS § 82 lg 1 kohaselt, kui kohustuse täitmise tähtpäev on kindlaks määratud või
tuleneb võlasuhte olemusest, tuleb kohustus täita sellel tähtpäeval. Kohustuse rikkumine on
võlasuhtest tuleneva kohustuse täitmata jätmine või mittekohane täitmine, sealhulgas
täitmisega viivitamine (VÕS § 100). Tulenevalt VÕS § 101 lg 1 p 1, 6, kui võlgnik on kohustust
rikkunud, võib võlausaldaja nõuda kohustuse täitmist ja rahalise kohustuse täitmisega
viivitamise korral viivist. VÕS § 101 lg 2 sätestab, et võlausaldaja võib kohustuse rikkumise
korral kasutada eraldi või koos kõiki seadusest või lepingust tulenevaid õiguskaitsevahendeid,
mida saab üheaegselt kasutada, kui seadusest või lepingust ei tulene teisiti. Vastavalt VÕS §
113 lg-le 1 rahalise kohustuse täitmisega viivitamise korral võib võlausaldaja nõuda võlgnikult
viivitusintressi (viivis), arvates kohustuse sissenõutavaks muutumisest kuni kohase täitmiseni.
Viivise määraks loetakse VÕS §-s 94 sätestatud intressimäär, millele lisandub kaheksa protsenti
aastas. Kui lepinguga on ette nähtud kõrgem intressimäär, kui VÕS §-s 94, loetakse viivise
määraks lepinguga ettenähtud intressimäär. Tulenevalt TsMS §-st 367 võib viivisenõude koos
põhinõudega esitada hagis selliselt, et taotletakse viivise, mis ei ole hagi esitamise ajaks veel
sissenõutavaks muutunud, väljamõistmist kohtult mitte kindla summana, vaid täielikult või
osaliselt protsendina põhinõudest kuni põhinõude täitmiseni.

3. Seega on hagi hagiavalduses märgitud ulatuses ja asjaoludega õiguslikult põhjendatud ning
hageja poolt esitatud faktilised väited tuleb lugeda kostja poolt omaksvõetuks. Neil asjaoludel
kuulub hagi TsMS § 407 lg 1 kohaselt tagaseljaotsusega rahuldamisele ning kostjalt tuleb
hageja kasuks välja mõista 115,02 eurot, millest 76,11 eurot on põhivõlgnevus ning
sissenõutavaks muutunud viivis 42,91 eurot. Samuti tuleb kostjalt mõista välja alates
02.03.2016 kuni tagastamata põhivõlgnevuse täieliku tasumiseni viivis 0,05% tagastamata
põhivõlgnevuselt päevas. Lähtudes kohtupraktikast ei tohi viivisenõue koos sissenõutavaks
muutunud viivisega 42,91 eurot ületada põhinõude 76,11 euro suurust.

TsMS § 468 lg 1 p 2 alusel tunnistab kohus omal algatusel tagaseljaotsuse tagatiseta viivitamata
täidetavaks.

MENETLUSKULUD

4. Menetluskulude jaotamisel juhindub kohus TsMS §-dest 162 lg 1, § 173 lg 1, 4. TsMS § 174
lg 1 kohaselt menetluskulude rahalise suuruse määrab menetluskulude jaotuse alusel vajalikus
ja põhjendatud ulatuses kindlaks asja menetlev kohus samas tsiviilasjas, millega seoses kulud
tekkisid. Kohus määrab menetluskulude rahalise suuruse kindlaks ka siis, kui menetlusosalised
ei esita menetluskulude kindlaksmääramise taotlust, võttes aluseks menetluskulude nimekirja
või tsiviilasja materjalid.


                                                                                               3
Hageja on taotlenud menetluskuluna välja mõista riigilõiv 75 eurot ning õigusabikulud 159,78
eurot. Hageja on esitanud menetluskulusid tõendavad dokumendid. TsMS § 138 lg-test 1, 2
ning TsMS § 139 lg-st 2 lähtuvalt on põhjendatud hageja menetluskuluna välja mõista
hagiavalduse esitamisel vastavalt hagihinnale tasutud riigilõiv 75 eurot.

Kohtuväline kulu on TsMS § 144 p 1 alusel menetlusosaliste esindajate ja nõustajate kulud.
TsMS § 175 lg 1 kohaselt kui menetlusosaline peab menetluskulude jaotust kindlaksmäärava
kohtulahendi kohaselt kandma teist menetlusosalist esindanud lepingulise esindaja kulud,
mõistab kohus kulud välja põhjendatud ja vajalikus ulatuses. Kohus leiab, et käesoleva
tsiviilasja keerukusaste ja maht ei ole sellised, mis õigustaksid hageja lepingulise esindaja
kulude taotletud suuruses välja mõistmist. Esitatud hagiavalduse puhul on tegemist nn
masshagiga, mida kasutatakse korduvalt samalaadsete nõuete korral ja mis on oma sisult
ühetaolised. Hageja lepingulise esindaja sisuline õigusabi on piirdunud vaid hagiavalduse
koostamise ning selle kohtusse esitamisega. Arvestades hagihinda, avalduse vormi, asjaolu, et
tsiviilasi ei olnud keeruline ega mahukas ja poolte vahel ei olnud vaidlust, asi lahendatakse
tagaseljaotsusega, peab kohus põhjendatud ja vajalikuks õigusabi kuluks 60 eurot.

Tulenevalt TsMS § 162 lg-st 1 tuleb jätta menetluskulud summas 135 eurot kostja kanda.
Vastavalt menetlusosalise taotlusele tuleb menetluskuludelt tasuda menetluskulude suurust
kindlaks tegeva lahendi jõustumisest alates kuni täitmiseni viivist võlaõigusseaduse § 113 lõike
1 teises lauses ettenähtud ulatuses, kusjuures kohtupraktika kohaselt viivisenõue ei või ületada
menetluskulu (135 eurot) nõuet.


/allkirjastatud digitaalselt/

Roomet Sõnna
Kohtunik




                                                                                              4

                               KOHTUOTSUS
                                    EESTI VABARIIGI NIMEL

Kohus                             Harju Maakohus

Otsuse tegemise aeg ja koht       25. augustil 2016.a Tallinn

Kriminaalasja number              1-16-4384 (15230103432)

Kohtunik                          Eha Popova

Kohtuistungi sekretär             Julia Senkevitš


Kriminaalasi                      Viktor Rassi süüdistuses KarS § 264 lg 1 p 3 ja § 120 lg 1
                                  järgi kokkuleppemenetluses

Prokurör                          Eve Soostar

Süüdistatav                       Viktor Rass
                                  ik 38202080221, elukoht XXX, EV kodanik, algharidus, ei tööta,
                                  varem korduvalt kriminaalkorras karistatud, viimati 06.12.2012
                                  Harju Maakohtu poolt KarS § 199 lg 2 p 4,8 järgi karistatud
                                  vangistusega 5 kuud 20 päeva, karistus kustumata

Kaitsja                           Aivar Ennok


RESOLUTSIOON
Juhindudes KrMS § 173 lg 1 p 1; 175 lg 1 p 4,9; 180, 248 lg 1 p 4 ; 311 ja 313

Tunnistada süüdi Viktor Rass KarS § 264 lg 1 p 3 järgi ning mõista karistuseks vangistus 6 (kuus)
kuud; KarS § 120 lg 1 järgi ning mõista karistuseks vangistus 4 (neli) kuud.

KarS § 64 lg 1 alusel suurendada üksikkaristustest raskeimat ja mõista liitkaristuseks vangistus 7
(seitse) kuud.

KarS § 73 lg 1, 2 ja 3 alusel määrata, et koheselt kuulub ärakandmisele 2 (kuud) vangistust ning
ülejäänud 5 (viie) kuu pikkust vangistust ei pöörata täitmisele tingimusel, et V. Rass ei pane 2 (kahe)
aasta pikkuse katseaja jooksul toime uut tahtlikku kuritegu.
                                                                                                     2


KarS § 68 lg 1 alusel arvata karistuse hulka eelvangistuses viibitud aeg 28.06.2015- 30.06.2015, s.o 3
(kolm) päeva, koheselt ärakandmisele kuulub vangistus 1 (üks) kuu ja 27 (kakskümmend seitse)
päeva.

Tõkend – vahistamine – jätta endiseks         ning karistuse algust arvestada alates kinnipidamisest
24.07.2016.a.

Katseaja algust arvata alates 25.08.2016.a.

Asitõend CD-plaat kõnesalvestisega, mis asub kriminaalasja juures, jätta kriminaaltoimiku juurde.

Välja mõista V. Rassilt riigituludesse sundraha 645 eurot ja menetluskulud (määratud kaitsja tasu)
408 eurot. Sundraha ja menetluskulud tuleb tasuda 12 (kaheteistkümne) kuu jooksul kohtuotsuse
jõustumisest arvates. Makserekvisiidid on märgitud kohtuotsuse lahutamatuks lisaks olevas
makseinfos, mis edastatakse kohtuistungi järgselt kätteandmise võimatusel isiku poolt avaldatud
posti- või e-postiaadressile või isiku kinnipidamiskohta. Kui rahalised nõuded ei ole täies ulatuses
tähtaegselt tasutud, suunatakse nõuded täitemenetluse läbiviimiseks kohtutäiturile täitemenetluse
seadustikus sätestatud korras ning süüdimõistetul tuleb kanda ka kohtuotsuse täitmisega seonduvad
kulud.

 Edasikaebamise kord

 Kohtuotsusele ei saa esitada kokkuleppemenetluses tehtud kohtuotsuse peale apellatsiooni, välja
 arvatud juhul, kui tegemist on KrMS 9. peatüki 2. jao sätete rikkumisega või kui kokkuleppes
 kirjeldatud tegu ei ole kuritegu, see on karistusseadustiku järgi ebaõigesti kvalifitseeritud või kui
 süüdistatavale on kuriteo eest mõistetud karistus, mida seadus selle eest ette ei näe (KrMS § 318 lg
 4). Apellatsiooniõiguse kasutamise soovist teatatakse otsuse teinud kohtule kirjalikult seitsme päeva
 jooksul alates kohtuotsuse või selle resolutiivosa kuulutamisest. Apellatsioon esitatakse Tallinna
 ringkonnakohtule kirjalikult 15 päeva jooksul alates päevast, mil kohtumenetluse poolel on võimalik
 kohtus tutvuda kohtuotsusega. Vahistatud süüdistatav või tema kaitsja võivad esitada apellatsiooni
 süüdistatavale kohtuotsuse koopia kätteandmisele järgnevast päevast alates viieteistkümne päeva
 jooksul.


 TUVASTATUD ASJAOLUD JA KOHTU SEISUKOHT

 Viktor Rassi süüdistatakse selles, et tema 28.06.2015.a kella 17.50 paiku XXXtalu territooriumil
 tappis umbes kahe kuu vanuse koerakutsika, pannes kutsika kilekotti ning tekitades talle tuvastamata
 vahendiga kolju-kupliluumurru, mis põhjustas piklikajuturse ja hingamis-liikumissoonte keskuse
 blokeerimise ning selle tulemusel hingamise peatumise.
 Loomakaitseseaduse § 4 lg 1 sätestab, et looma suhtes lubamatu tegu on looma hukkumist,
 vigastamist või talle valu ja välditavaid füüsilisi ja vaimseid kannatusi põhjustav tegu, nagu looma
 sundimine talle üle jõu käivatele pingutustele, loomavõitluse korraldamine, looma hülgamine või
 abitusse seisundisse jätmine, loomale kannatusi põhjustav aretustegevus ja muu sarnaste
 tagajärgedega tegu, mis ei ole tingitud looma ravimisest, muust veterinaarsest menetlusest ega
 hädaolukorrast, välja arvatud loomakaitseseaduse tulenevad erisused.
 Loomakaitseseaduse kohaselt ei ole keelatud looma igasugune tapmine, küll tuleb aga valida
 hukkamisviis, mis põhjustab loomale võimalikult vähe füüsilisi ja vaimseid kannatusi. Viktor Rassi
 tegevuses väljendus põhimõtteline ja eriline hoolimatus koera tervise ja heaolu vastu. Seega oma
                                                                                                       3


tahtliku tegevusega Viktor Rass pani toime looma suhtes lubamatu teo julmal viisil, s.o KarS § 264
lg 1 p 3 järgi kvalifitseeritava kuriteo.

Samuti tema, 28.06.2015.a kella 18.00 paiku XXXtalus, pärast koerakutsika tapmist ähvardas tappa
XXX, hoides käes labidat, millega lubas XXX ära tappa nagu ta eelnevalt tappis kutsika, mistõttu
XXXtundis hirmu oma elu ja tervise pärast.
Seega oma tahtliku tegevusega Viktor Rass pani toime tapmisega ähvardamise, kui oli alust karta
ähvarduse täideviimist, s.o KarS § 120 lg 1 järgi kvalifitseeritava kuriteo.

Viktor Rassi, tema kaitsja ja prokuröri vahel sõlmitud kokkuleppe kohaselt taotleb prokurör kohtus
süüdistatava karistamist KarS § 264 lg 1 p 3 järgi vangistusega 6 (kuus) kuud. KarS § 120 lg 1 järgi
ettenähtud kuriteo toimepanemise eest taotleb prokurör kohtus süüdistatava karistamist vangistusega
4 (neli) kuud.

KarS § 64 lg 1 alusel suurendada üksikkaristustest raskeimat ning mõista liitkaristuseks vangistus 7
(seitse) kuud.

KarS § 73 lg 1,2 ja 3 alusel jätta vangistus tingimisi osaliselt täitmisele pööramata, kui süüdimõistetu
ei pane 2- (kahe) aastase katseaja jooksul toime uut tahtlikku kuritegu. Määrata, et kohesele
ärakandmisele kuulub vangistus kaks kuud ja tingimisi mitte pöörata täitmisele vangistust viis kuud.

KarS § 68 lg 1 alusel arvata karistuse hulka kahtlustatavana kinnipidamise aeg 28.06.2015-
30.06.2015, s.o 3 (kolm) päeva. Seega kuulub kohesele ärakandmisele vangistus üks kuu ja 27
(kakskümmend seitse) päeva, lugedes karistuse kandmise alguseks Viktor Rassi vahistamisaja alguse
24.07.2016.

Kokkuleppest nähtuvalt nõustusid süüdistatav ja tema kaitsja süüdistuse sisu, kuritegude
kvalifikatsiooni, tekitatud kahju laadi ja suurusega ning jõudsid kokkuleppele prokuröri poolt kohtus
nõutava karistuse liigis ja määras. Süüdistatavale on selgitatud kohustust tasuda menetluskulud, so
sundraha 645 eurot ja kaitsjatasu 413 eurot.

Kohtuistungil jäi süüdistatav sõlmitud kokkuleppe juurde. Kokkuleppe arutamise põhjal tegi kohus
järelduse, et süüdistatava V. Rassi süü tunnistamine ja tema poolt kokkuleppe sõlmimine on olnud
tema tõelise tahte avaldus ning kriminaalasja menetlemisel on järgitud kokkuleppemenetluse sätteid.
Kohus leiab, et V. Rass tuleb süüdi tunnistada KarS § 264 lg 1 p3 ja § 120 lg 1 järgi ning mõista
talle karistus vastavalt kokkuleppele.

KrMS § 180 lg 1 alusel tuleb V. Rassilt välja mõista kriminaalmenetluse kulud ning süüdimõistva
kohtuotsusega kaasnev sundraha. Kriminaaltoimiku andmetel on käesolevas kriminaalasjas
menetluskuluks kaitsjatasu 408 eurot. Süüdimõistva kohtuotsusega kaasnev sundraha II astme
kuriteo puhul on 645 eurot. Vastavalt kokkuleppele tuleb kriminaalmenetluses teostatud lahangu
kulu summas 100 eurot jätta riigi kanda. Tulenevalt kohtuistungil esitatud taotlusest peab kohus
KrMS § 180 lg 3 alusel võimalikuks määrata menetluskulude hüvitamise ositi 12 kuu jooksul
alates kohtuotsuse jõustumisest.

Kohus juhindub KrMS § 175, § 179, § 180 lg 1,3; § 248 lg 1 p 5, § 311-313, § 318.

Eha Popova
Kohtunik
4

                         KOHTUMÄÄRUS

 Kohus                           Tartu Maakohus

 Määruse tegemise aeg ja koht    24. augustil 2016. a Tartu kohtumajas

 Kriminaalasja number            1-10-11671

 Kohtukoosseis                   Kohtunik Ingeri Tamm

 Kohtuistungi sekretär           Kristi Suvi

 Prokurör                        -

 Kriminaalasi                    Süüdimõistetu Reimo Koorti tingimisi enne tähtaja
                                 lõppemist vangistusest vabastamise otsustamine


                                 Reimo Koort
 Süüdimõistetu
                                 asukoht: Tartu Vangla, Turu 56, Tartu linn; isikukood:
                                 37904246016; elukoht vabanemisel: XXXX; töökoht
                                 vabanemisel: XXXX
 Kaitsja                         advokaat Anne Vissak


RESOLUTSIOON
Juhindudes kriminaalmenetluse seadustiku (edaspidi KrMS) § 426 lg-st 1, § 432 lg-test 3,
32 ja 33, kohtunik määras:

Vabastada Reimo Koort temale Tartu Maakohtu 10.12.2010. a otsusega kriminaalasjas
nr 1-10-11671 mõistetud vangistuse kandmisest tingimisi enne tähtaega.

KarS § 76 lg 5 alusel määrata Reimo Koortile katseaeg ärakandmata karistusaja ulatuses,
s.o kuni 31.05.2018.

Katseajal on Reimo Koort kohustatud järgima KarS § 75 lg-s 1 sätestatud
kontrollnõudeid ning täitma talle pandud kohustusi:
   1) elama kohtu määratud alalises elukohas XXXX;
   2) ilmuma kriminaalhooldaja määratud ajavahemike järel kriminaalhooldusosakonda
      registreerimisele;



                                                                                      1
   3) alluma kriminaalhooldaja kontrollile oma elukohas ning esitama talle andmeid oma
      kohustuste täitmise ja elatusvahendite kohta;
   4) saama kriminaalhooldusametnikult eelneva loa elukohast lahkumiseks Eesti
      territooriumi piires kauemaks kui viieteistkümneks päevaks;
   5) saama kriminaalhooldusametnikult eelneva loa elu-, töö- või õppimiskoha
      vahetamiseks;
   6) saama kriminaalhooldusametnikult eelneva loa Eesti territooriumilt lahkumiseks ja
      väljaspool Eesti territooriumi viibimiseks.

KarS § 75 lg 2 p-de 2, 4, 7 alusel määrata Reimo Koortile katseajaks järgmised
kohustused:
   1) mitte tarvitada alkoholi;
   2) otsida endale töökoht või võtta end Töötukassas arvele hiljemalt 2 (kahe) nädala
      jooksul alates vangistusest vabanemisest;
   3) mitte suhelda kriminaalkorras karistatud isikutega, välja arvatud lähisugulased,
      ilma kriminaalhooldaja sellekohase loata.

KarS § 78 p 2 kohaselt hakkab katseaeg kulgema alates kohtulahendi jõustumisest.

Edasikaebamise kord
Käesoleva kohtumääruse peale on kohtumenetluse pooltel, samuti menetlusvälisel isikul, kui
kohtumäärusega on piiratud tema õigusi või seaduslikke huve, õigus esitada Tartu Maakohtule
kirjalik määruskaebus 15 päeva jooksul, alates päevast, mil isik sai vaidlustatavast
kohtumäärusest teada või pidi teda saama.


Menetluse käik ja asjaolud

Tartu Maakohus karistas Reimo Koorti 10.12.2010. a otsusega kriminaalasjas nr 1-10-11671
KarS § 200 lg 2 p 4, 7 järgi 3 aasta 3 kuu vangistusega, KarS § 199 lg 2 p 4, 5 järgi 8 kuu
vangistusega ning KarS § 349 järgi 6 kuu vangistusega. KarS § 64 lg 1 alusel mõistis kohus
Reimo Koortile liitkaristuseks 3 aastat 3 kuud vangistust, lugedes kergemad karistused kaetuks
raskeimaga. KrMS § 238 lg 2 alusel vähendas kohus mõistetavat vangistust 1/3 võrra ja karistas
Reimo Koorti 2 aasta 2 kuu pikkuse vangistusega. KarS § 65 lg 2 alusel liitis kohus mõistetud
karistusele Tartu Maakohtu 17.10.2001. a otsusega mõistetud karistuse ärakandmata osa 5
aastat 3 kuud 21 päeva vangistust ning liitkaristuseks kohtuotsuste kogumis mõistis Reimo
Koortile 7 aastat 5 kuud 21 päeva vangistust. Karistuse kandmise algusajaks loeti 10.12.2010.
Tartu Ringkonnakohtu 09.05.2011. a otsusega tühistati maakohtu otsus osaliselt, s.o
süüditunnistamises KarS § 349 järgi, mõistes Reimo Koorti süüdi KarS § 25 lg 1, 2 - § 349
järgi, jättes karistuse ja liitkaristuse muutmata. Kohtuotsus jõustus 20.10.2011 Riigikohtu
otsusega.

Tartu Maakohtu 17.10.2001. a otsusega, mida Tartu Ringkonnakohus muutis 21.12.2001. a
otsusega, karistati Reimo Koorti KrK § 107 lg 2 p 1 järgi 8 aasta vabadusekaotusega, KrK §
141 lg 1 järgi 5 aasta vabadusekaotusega, KrK § 139 lg 2 p 1, 2, 3 järgi 4 aasta
vabadusekaotusega, KrK § 140 lg 2 p 1, 3 järgi 2 aasta vabadusekaotusega, KrK § 1411 lg 2 p
2 järgi 2 aasta vabadusekaotusega, KrK § 185 lg 2 järgi 6 kuu vabadusekaotusega ning KrK §
197 lg 1 järgi 1 aasta vabadusekaotusega.



                                                                                            2
Reimo Koort kannab karistust veel Tartu Maakohtu 11.12.200. a otsuse alusel, millega kohus
karistas teda KrK § 140 lg 2 p 3 järgi 1 aasta vabadusekaotusega ning Tartu Maakohtu
02.03.2000. a otsuse alusel, millega kohus karistas teda KrK § 139 lg 2 p 3 järgi 1 aasta
vabadusekaotusega ja KrK § 197 lg 1 järgi 6 kuu vabadusekaotusega.

18.02.2015. a määrusega vabastas kohus Reimo Koorti Tartu Maakohtu 17.10.2001. a otsusega
KrK § 185 lg 2 järgi mõistetud 6 kuu pikkusest vangistusest ning Tartu Maakohtu 10.12.2010.
a ja Tartu Ringkonnakohtu 09.05.2011. a otsusega KarS § 25 lg 1, 2 - § 349 järgi mõistetud 6
kuu pikkusest vangistusest. Sama määrusega jättis kohus muutmata Reimo Koortile Tartu
Maakohtu 10.12.2010. a otsusega kriminaalasjas nr 1-10-11671 mõistetud karistused.

Tartu Maakohtu 10.11.2014. a ja 22.12.2015. a määrustega jättis kohus Reimo Koort
vabastamata talle Tartu Maakohtu 10.12.2010. a otsusega mõistetud liitkaristusest tingimisi
enne tähtaega.

Kinnipeetava karistusaeg algas 10.12.2010 ja lõppeb 31.05.2018. Reimo Koorti ennetähtaegse
vabanemise võimalus avanes 13.07.2016, olles ära kandnud vähemalt kaks kolmandikku
mõistetud karistusajast, kuid mitte vähem kui 4 kuud, ning möödunud on 6 kuud Tartu
Maakohtu 22.12.2015. a määruse jõustumisest.

Tartu Vangla ei toeta Reimo Koorti tingimisi enne tähtaega vabanemist.

Kriminaalhooldaja arvamuse järgi on Reimo Koortil vabanemisel olemas elu- ja töökoht.
Elama asub ta abikaasa, viimase ema ja tolle elukaaslase juurde. Tööle asub ta XXXX, mida
kinnitas ettevõtte juhatuse liige. Suhted lähedastega on head ja toetavad.

Kohtumenetluse poolte seisukohad

Abiprokurör Meelis Juursoo esitas kirjaliku seisukoha, milles leiab, et Reimo Koorti ei peaks
vabastama. Reimo Koort ei ole loobunud uute kuritegude toimepanemisest, vaatamata
korduvale karistatusele. Teda on kriminaalkorras karistatud üheksal korral.
Kriminaalhooldusega ei ole võimalik korrigeerida Reimo Koorti käitumist. Samuti on
tõenäoline, et kontrollitud keskkonnast lahkudes naaseb isik varasema elustiili juurde.

Süüdimõistetu Reimo Koort selgitas, et on kandnud 7 aastat vangistust, vanemaks saanud ja
soovib oma elu muuta. Varasem katseaeg ebaõnnestus tema rumaluse tõttu. Kuna varasemad
teod on seotud vägivallaga, pidas ta vajalikuks läbida uuesti viha ja agressivsusega seotud
programmid.

Kaitsja palub Reimo Koorti karistuse kandmiselt ennetähtaegselt vabastada. Ta on viibinud
vangistuses pikka aega, lõpetanud 8. klassi, läbinud sotsiaalprogrammid. Vanglal pole enam
midagi talle pakkuda. Varasemad distsiplinaarkaristused on kõik olnud ühesugused, nagu
poleks ta soovinud tööd teha. Kinnitust on leidnud, et Reimo Koortil on XXX ja võib-olla on
osa karistusi määratud ülekohtuselt.

Kohtu seisukoht

Reimo Koort kannab käesoleval ajal karistust tahtlike esimese ja teise astme kuritegude
toimepanemise eest.

Reimo Koort on temale mõistetud karistuse ajast ära kandnud vähemalt kaks kolmandikku ning

                                                                                           3
rohkem kui neli kuud. Seega on olemas KarS § 76 lg 2 p-st 2 tulenev formaalne alus tema
vangistusest ennetähtaegseks vabastamiseks.

KarS § 76 lg 4 järgi arvestab kohus tingimisi enne tähtaega vangistusest vabastamise
otsustamisel kuriteo toimepanemise asjaolusid, süüdlase isikut, varasemat elukäiku ning
käitumist karistuse kandmise ajal, samuti tema elutingimusi ja neid tagajärgi, mida võib
süüdlasele kaasa tuua tingimisi enne tähtaega karistusest vabastamine.

Reimo Koorti on varasemalt kriminaalkorras karistatud seitsmel korral. Hetkel kannab ta nelja
kohtuotsuse alusel mõistetud liitkaristust grupiviisilise röövimise eest isikuna, kes on varem
toime pannud röövimise, korduvate varguste eest, surma põhjustamise eest ettevaatamatusest,
omastamise eest ning asja omavolilise kasutamise eest. Vangistuses viibib ta alates 31.07.2009,
mil ta peeti Tartu Maakohtu 30.06.2008. a määruse alusel kriminaalasjas nr 1-07-14506
tagaotsitavana kinni.

Vangla iseloomustuse järgi on uue vägivaldse kuriteo toimepanemise tõenäosus 2 aasta jooksul
kõrge, s.o 47%. Üldise korduva kuriteo toimepanemise tõenäosus kahe aasta jooksul on 26%.

Reimo Koort on varasemalt viibinud kriminaalhooldusel, kui kohus vabastas ta tingimisi enne
tähtaega vangistusest elektroonilise järelevalve alla Tartu Maakohtu 10.12.2007. a määruse
alusel. Tartu Maakohtu 31.07.2009. a määrusega ennetähtaegne vabastamine tühistati ja
kandmata karistuse osa pöörati uuesti täitmisele, kuna Reimo Koort ei täitnud korrektselt
kontrollnõudeid ja kohustusi, samuti ei allunud ta elektroonilisele valvele. Kriminaalasjas nr 1-
10-11671 mõisteti Reimo Koortile karistus varavastaste kuritegude, sh röövimise eest, mille ta
pani toime pärast Tartu Maakohtu 10.12.2007. a määrusega tingimisi enne tähtaega
vangistusest vabastamist ajal, kui ta oli tagaotsitav.

Reimo Koortil on vabanemisel olemas kindel elukoht tema abikaasa emale kuuluvas korteris.
Samuti on tal vabanemisel olemas kindel töökoht XXXX, mida kinnitas kriminaalhooldajale
ettevõtte juhatuse liige H.K.. Vabanemisfondis on tal X eurot ning rahalised nõuded puuduvad.
Suhted lähedastega on head ja toetavad. Seega on Reimo Koortil olemas vabaduses kõik
võimalused selleks, et saada hakkama nii sotsiaalselt kui ka materiaalselt.

Positiivne on asjaolu, et Reimo Koort lõpetas kevadel Tartu Täiskasvanute Gümnaasiumi 8.
klassi. Ajavahemikul 30.10. – 18.12.2015 läbis ta sotsiaalprogrammi „Õige hetk“ ning
ajavahemikul 01.04. – 26.04.2016 läbis ta sotsiaalprogrammid „Viha juhtimine“ ja
„Agressiivsuse      asendamise     treening“.    Reimo     Koortil     puuduvad    kehtivad
distsiplinaarkaristused. SA Tartu Ülikooli Kliinikumi haigusloost nähtuvalt on Reimo Koortil
XXXX.

Kohus leiab, et eeltoodud asjaoludel on võimalik Reimo Koorti tingimisi enne tähtaega
vangistuse kandmiselt vabastada.

Reimo Koortil on olemas nii kindel elu- kui ka töökoht, samuti head suhted lähedastega. Ta
viibib vangistuses alates 31.07.2009, s.o rohkem kui 7 aastat. Kohtu hinnangul on see aeg olnud
piisav, et mõjutada teda edaspidi mitte toime panema uusi kuritegusid. Reimo Koorti suhtes on
võimalik karistuse eesmärke täita edaspidi vabaduses. Kinnipeetava käitumine on viimasel ajal
olnud hea – distsiplinaarkaristused puuduvad. Aprillis 2016 läbis ta sotsiaalprogrammid „Viha
juhtimine“ ja „Agressiivsuse asendamise treening“, mis näitab, et ta soovib oma käitumist
muuta. Ka vangla iseloomustusest on näha, et Reimo Koort on teinud muutusi oma käitumises,


                                                                                               4
töötas kaasa sotsiaalprogrammides ning on seadnud endale tulevikuks kindlad eesmärgid, mille
järgi kujundab oma käitumist.

Reimo Koort on kandnud vangistust väga pikka aega ning vabanemisel oleks vajalik kiiremaks
resotsialiseerumiseks kõrvaline abi, samuti järelevalve tema käitumise üle. Seda saab pakkuda
kriminaalhooldus.

Selleks, et aidata tal hoiduda uute kuritegude toimepanemisest, tuleb Reimo Koortile määrata
kohustus katseajal mitte tarvitada alkoholi ning mitte suhelda kriminaalkorras karistatud
isikutega ilma kriminaalhooldaja sellekohase loata, v.a lähisugulased. Selleks, et ta saaks
vabaduses majanduslikult edukalt toime tulla, määrab kohus Reimo Koortile kohustuse asuda
tööle või võtta end töötuna arvele hiljemalt kahe nädala jooksul alates vangistusest
vabanemisest.

KarS § 76 lg 5 sätestab, et katseaeg määratakse ärakandmata karistusaja ulatuses, kuid mitte
lühemana kui 6 kuud. Reimo Koorti karistuse kandmise aeg lõpeb 31.05.2018, mistõttu tuleb
katseaja lõpuks määrata nimetatud kuupäev. KarS § 76 lg 5 teise lause kohaselt allutatakse
süüdlane katseajaks käesoleva seadustiku §-s 75 sätestatud käitumiskontrollile, kuid mitte
rohkem kuni kahekümne neljaks kuuks. Kohus leiab, et arvestades toimepandud kuritegude
ühiskonnaohtlikust, tuleb Reimo Koort allutada käitumiskontrollile kogu katseajaks, et aidata
tal hoiduda edaspidi uute kuritegude toimepanemisest.


/allkirjastatud digitaalselt/

Ingeri Tamm
kohtunik




                                                                                           5

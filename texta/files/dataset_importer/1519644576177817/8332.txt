                          KOHTUOTSUS
                                 Eesti Vabariigi nimel

Kohus                         Tallinna Ringkonnakohus

Kohtukoosseis                 Margo Klaar (eesistuja), Ele Liiv, Kaupo Paal

Otsuse tegemise aeg ja koht   30.08.2016.2016, Tallinn

Tsiviilasja number            2-15-3939

Tsiviilasi                    Osaühingu Timberfox hagi TT vastu põhivõlgnevuse,
                              viivise ja kahju hüvitamise nõudes

Vaidlustatud kohtulahend      Harju Maakohtu 19.02.2016 otsus ja täiendav 19.02.2016
                              otsus

Tsiviilasja hind              2823,36 eurot
apellatsioonimenetluses

Kaebuse esitaja ja kaebuse    TT apellatsioonkaebus
liik

Menetlusosalised ja nende     Hageja (apellatsioonimenetluses vastustaja): Osaühing
esindajad                     Timberfox (registrikood 11033416, asukoht Kose vald, Harju
                              maakond), seaduslik esindaja juhatuse liige LR, lepinguline
                              esindaja vandeadvokaat Brigitta Mõttus

                              Kostja (apellatsioonimenetluses apellant): TT (isikukood
                              XXXXXXXXXXX, elukoht XXX), lepinguline esindaja
                              Margus Miller

Menetluse liik                Kirjalik menetlus


RESOLUTSIOON
  1. Harju Maakohtu 19.02.2016 otsus ja sama kuupäeva täiendav otsus tühistada
     osaliselt väljamõistetud viivise suuruse ning menetluskulude jaotuse ja rahalise
     suuruse kindlaksmääramise osas.
  2. Kohtuotsuse kehtiv resolutsioon:
     2.1. Hagi rahuldada osaliselt.
     2.2. Välja mõista TT-lt OÜ Timberfox kasuks 2069,27 eurot, millest
         põhivõlgnevus on 1734,36 eurot ja viivis sellelt 34,91 eurot ning kahjuhüvitis
         300 eurot.


                                                                                    1(7)
       2.3. Jätta rahuldamata OÜ Timberfox hagi TT vastu viivise 754,09 eurot
         saamiseks.
   3. Apellatsioonkaebus rahuldada osaliselt.
   4. Maakohtus ja ringkonnakohtus kantud menetluskuludest jätta 73% TT ja 27%
      Osaühingu Timberfox kanda.

Edasikaebamise kord ja selgitused
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavaks tegemisest. Hagimenetluses Riigikohtus võib menetlusosaline
menetlustoiminguid teha ning avaldusi ja taotlusi esitada üksnes vandeadvokaadi vahendusel.
Menetlusosaline võib ise esitada Riigikohtule menetlusabi saamise taotluse, samuti esitada
teise menetlusosalise kaebuse või muu taotluse kohta seisukohti ja vastuväiteid. Menetlusabi
andmise taotlus ei peata seaduses sätestatud ega kohtu poolt määratud tähtaja kulgemist.
Seaduses sätestatud tähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb. Asja lahendanud maakohus
määrab menetluskulude rahalise suuruse kindlaks vastavalt tsiviilkohtumenetluse seadustiku §
177 lõikele 2.


Hagi ja selle aluseks olevad asjaolud
  1. 12.03.2015 esitas Osaühing Timberfox (hageja) maakohtule TT (kostja) vastu hagi,
       milles palus välja mõista kostjalt hageja kasuks põhivõlgnevuse 1734,36 eurot, viivise
       789 eurot ja kahju hüvitise 300 eurot.

   2. 13.08.2014 sõlmisid pooled kasvava metsa raieõiguse võõrandamise lepingu nr 84,
      mille kohaselt kostja müüb ja hageja ostab kasvava metsa raieõigust ja raiest saadavat
      metsamaterjali Harju maakonnas Kose vallas Vardja külas Laane maaüksusel.
      Ostuhinna kokkulepe oli fikseeritud lepingu punktis 3, mis sätestab: „Ostja kohustub
      tasuma müüjale raieõiguse lepingu eest metsa raieõiguse müügihinna, vastavalt
      metsamaterjalide sortimentatsioonide hinnakirjale ja raiest saadavale metsamaterjali
      kogusele ja sortimentatsioonile või kokkuleppehinna … EUR“. Tulenevalt lepingu
      punktist 3 ei ole kokkuleppehinda fikseeritud ja kokku on lepitud, et ostuhind kujuneb
      vastavalt metsa raieõiguse müügihinnale. Lepingu punktis 6.3 on fikseeritud, et
      raielepingu müüjapoolsel ennetähtaegsel lõpetamisel või kitsendamisel on müüja
      kohustatud tasuma ostjale leppetrahvi 1500 eurot. Lepingu p 8 kohaselt kehtib leping
      kuni metsa ülestöötamiseni või väljaveoni, kuid mitte kauem kui 14.05.2015. Lepingu
      p 9 kohaselt tasub müüja raielepingu müüjapoolse ennetähtaegse lõpetamise korral
      ostjale lepingu lõpetamise hetkeks ülestöötatud metsamaterjali põhjendatud
      ülestöötamise kulud ja leppetrahvi.

   3. 08.10.2014 asus müüja seisukohale, et soovib lepingut lõpetada. Kuna lepingu p 9
      annab pooltele õiguse leping ühepoolselt üles öelda 5-päevase etteteatamisega, oli
      ostja lepingu lõpetamisega nõus ning saatis 26.11.2014 müüjale arve summas 1734,36
      eurot, mis koosnes võsalõikuse tasust Laane maaüksusel 195,30 eurot ja leppetrahvist
      1500 eurot. Arve tasumise tähtaeg oli 10.12.2014. Viivise määr nähtub esitatud arvelt
      ja on 0,5% päevas. Hagejal on õigus nõuda kostjalt kohtueelses menetluses tekkinud
      õigusabikulude hüvitamist summas 300 eurot.




                                                                                         2(7)
Kostja vastuväited
   4. Kostja vaidles hagile vastu ja palus jätta selle rahuldamata.

   5. Hagi aluseks olev leping on tühine. Kostjal oli lepingu sõlmimisel ebaõige ettekujutus
      tegelikest asjaoludest ja RR konsulendina oli kostjat eksitanud (TsÜS § 92 lg 1, § 94
      lg 1). RR oleks pidanud kostjale avaldama, et ta on hagejaga seotud, ja avaldama
      ostuhinna. Ostuhind osutus turuhinnast oluliselt madalamaks. Kostja ei oleks
      asjaoludest teades lepingut sõlminud. Lepingus ei määratud viivisemäära.

Esimese astme kohtu otsus ja selle põhjendused
   6. Harju Maakohus 19.02.2016 otsusega ja täiendava 19.02.2016 otsusega rahuldas hagi,
      mõistis välja kostjalt hageja kasuks põhivõlgnevuse 1734,36 eurot, viivise 789 eurot ja
      kahju hüvitise 300 eurot, jättis menetluskulud kostja kanda ja mõistis välja kostjalt
      hageja kasuks menetluskulud 1625 eurot.

   7. Maakohus leidis, et vaidlust ei ole alljärgnevate asjaolude üle:
    Metsanduse konsulent RR soovitas hagejale võõrandada kasvava metsa raieõiguse
      OÜ-le Timberfox (hageja).
    Hageja ja kostja vahel on 13.08.2014 sõlmitud kasvava metsa raieõiguse
      võõrandamise leping nr 84, mille kohaselt kostja müüb ja hageja ostab kasvava metsa
      raieõiguse kinnistul Harjumaa, Kose vald, Vardja küla Laane maaüksus ja raiest
      saadavat metsamaterjali.
    Lepingus olid kokku lepitud kasvava metsa raieõiguse võõrandamise tingimused (p 2).
      Ostuhinna kokkulepe oli lepingu p-3, mille kohaselt ostja kohustub tasuma müüjale
      raieõiguse müügihinna vastavalt metsamaterjalide sortimentatsioonide hinnakirjale ja
      raiest saadavale metsamaterjali kogusele ning sortimentatsioonile või
      kokkuleppehinna........ EUR. Lepingu p-st 3 nähtub, et kokkuleppehinda ei fikseeritud
      ning kokku oli lepitud, et ostuhind kujuneb vastavalt metsa raieõiguse müügihinnale.
    Lepingu p 6.3 järgi müüja poolt raielepingu ennetähtaegsel lõpetamisel või
      kitsendamisel on müüja kohustatud tasuma ostjale leppetrahvi 1500 eurot.
    Lepingu p 8 kohaselt kehtib leping kuni metsa ülestöötamiseni ning väljaveoni, kuid
      mitte kauem kui 14.05.2015. Lepingu p-s 9 olid pooled kokku leppinud, et ühepoolselt
      saab raielepingut lõpetada vähemalt 5-päevase kirjaliku etteteatamisega ja müüja poolt
      raielepingu ennetähtaegsel lõpetamisel tasub müüja ostjale lepingu lõpetamise hetkeks
      ülestöötatud metsamaterjali põhjendatud ülestöötamiskulud ja leppetrahvi.
    Leping sõlmiti poolte vabal tahtel, tutvudes vahetult kõigi lepingutingimustega ning
      allkirjastati 13.08.2014.
    07.10.2014 soovis hageja asuda lepingut täitma, kuid kostja palus 08.10.2014
      ootamatult töödega mitte alustada. Kostja hakkas hagejale saatma hulgaliselt e-kirju
      erinevate küsimustega. Kostja soovis 08.10.2014 lepingut lõpetada, kuna talle jäi
      selgusetuks ostuhind.
    Kuna lepingu p 9 annab pooltele õiguse leping ühepoolselt üles öelda 5-päevase
      etteteatamisega, siis oli hageja lepingu lõpetamisega nõus ning saatis 26.11.2014
      vastavalt lepingu p-dele 6.3 ja 9 kostjale arve summas 1734,36 eurot, millest oli
      võsalõikus Laane maaüksusel 195,30 eurot+km (enne kostja poolt lepingu lõpetamise
      teatist oli tehtud võsatöid 2,1 ha suurusel pinnal, ha hind 93 eurot) ja leppetrahv 1500
      eurot. Arve tasumise tähtaeg oli 10.12.2014. Kostja vaidles arvele vastu, olles nõus
      tasuma juba teostatud tööde eest, kuid mitte leppetrahvi.




                                                                                         3(7)
    07.01.2015 saatis kostja hagejale teatise, mille kohaselt pooltevaheline leping on
      tühine ning seega TsÜS § 90 lg 1 kohaselt kehtetu algusest peale ja hagejal puudub
      õigus nõuda leppetrahvi või muid lepingust tulenevaid tasusid.
   8. Maakohtu arvates TsÜS § 94 koosseis ei ole täidetud, kuivõrd RR seotus hagejaga ei
      viinud kostjat tehingu tegemiseks eksimusse (või ei hoidnud eksimuses). Ei ole
      nähtav, kuidas kostjat kallutati hagejaga lepingut sõlmima läbi RR hagejaga seotuse
      (väidetava) varjamise ja kuidas RR kostjat eksitas (sooritas pettuse), soovitades
      sõlmida raieõiguse lepingu hagejaga. Hageja tegevuseks on raieõiguse ostmine ja raie
      teostamine. Hageja alustas lepingu täitmist ja oleks kõikide eelduste kohaselt lepingu
      ka täitnud. Asjaolu, kas RR oli hagejaga seotud või mitte, ei omanud lepingu suhtes
      mingisugust tähtsust. Hagejaga lepingu sõlmimise soovitamisel ei olnud tegemist
      pettusega, kuna lepinguga sai kostja soovitu.

   9. Kostja väide, et konkureerivad hinnapakkumised olid paremad kui hageja omad, on
      tõendamata. Vaidlust ei ole, et hageja ja kostja ei leppinud kokku konkreetses hinnas,
      vaid hind pidi selguma reaalselt metsamaterjali müümisel. Ei saa tõsikindlalt väita, et
      hagejalt oleks kostja saanud halvema hinna kui konkurentidelt. Kuivõrd hageja ei
      saanud lepingu täitmist lõpule viia, ei saa selguda, millise hinna oleks kostja hagejalt
      saanud. Kostja oli tutvunud lepinguga enne selle allkirjastamist ja nõustunud sõlmima
      lepingu ilma konkreetse hinnata. Seejuures on kostja kahe nädala jooksul peale
      lepingu saamist ja enne selle allkirjastamist küsinud hoolikalt üle hinna kujunemise
      metoodika ja saanud ammendavaid vastuseid hinna kujunemise kohta. Kuivõrd kostja
      teadlikult sõlmis raieõiguse lepingu ilma konkreetse hinnata (milles ei ole midagi
      tavapäratut) ja oli teadlik, kuidas kujuneb hind, kui ei ole konkreetset hinda kokku
      lepitud, ei olnud kostjat eksimusse viidud ega loodud kostjale asjaoludest ebaõiget
      ettekujutust. Eeltoodust tulenevalt kostjal ei olnud alust lepingu tühistamiseks. Kostja
      ei ole muid vastuväiteid hageja nõudele esitanud.

   10. Hageja õigusabikulud summas 1350 eurot tulenevad lepingulise esindaja ajakulust
       13,5 tundi tunnitasuga 100 eurot (ilma käibemaksuta). Õigusabi andmiseks kulutatud
       aeg on põhjendatud ja õigusabi tunnihind mõistlik, mistõttu tuleb määrata kostja poolt
       hüvitamisele kuuluvate menetluskulude suuruseks 1625 eurot (275 riigilõiv + 1350
       õigusabikulud).

Apellatsioonkaebus ja selle põhjendused
   11. Kostja esitas apellatsioonkaebuse, milles palub maakohtu otsuse tühistada ja jätta hagi
       rahuldamata.

   12. Maakohus on ebaõigesti kohaldanud materiaalõiguse normi ja hinnanud ebaõigesti
       tõendeid. Kuna kostjal oli usaldus konsulendi vastu ja kostja võis eeldada, et konsulent
       toimib kostja huvidest lähtuvalt, oli kostjal kindlus, et tegemist on kostjale soodsa
       tehinguga ja kostja ei näinud vajadust uurida turusituatsiooni ega hageja tausta.
       Maakohus on vääralt leidnud, et ei saa tõsikindlalt väita, et hagejalt oleks kostja
       saanud halvema hinna kui konkurentidelt. Konsulent on öelnud, et hind jääb
       vahemikku 13-15 eurot/tm. On selge, et kostjal ei olnud soovi võõrandada raieõigust
       turuhinnast märgatavalt odavamalt ja kanda sellega kahju enam kui 2000 eurot. Kui
       kostja oleks teadnud, et konsulent ei tegutse kostja huvides, ei oleks kostja selliste
       tingimustega lepingut sõlminud. Tegemist on pettuse koosseisuga (TsÜS § 94 lg 1).




                                                                                          4(7)
   13. Maakohus on VÕS § 113 lõiget 1 ebaõigesti kohaldanud. Pooled ei ole kokku
       leppinud kõrgemas viivise määras kui seaduses sätestatud.

Vastustaja seisukoht
   14. Vastustaja vaidleb apellatsioonkaebusele vastu ja palub jätta selle rahuldamata ning
       maakohtu otsuse muutmata.

Ringkonnakohtu seisukoht
   15. Ringkonnakohus, tutvunud apellatsioonkaebusega ja tsiviilasja materjalidega, leiab, et
       maakohtu otsus tuleb osaliselt TsMS § 657 lg 1 p 2 järgi tühistada seoses
       materiaalõiguse ebaõige kohaldamisega.

   16. Käesolevas tsiviilasjas esitas hageja raha saamise nõuded erinevatel alustel: lepingu
       osalise täitmise eest tasu, leppetrahvi ja viivise saamiseks ning kahju hüvitamiseks.
       Nõuded tulenesid pooltevahelise 13.08.2014 raieõiguse võõrandamise lepingu
       täitmisest ja selle lõpetamisest kostja poolt. Kostja leidis, et teda kallutati lepingu
       sõlmimisele pettusega ja ta on lepingu tühistanud, mille tõttu ei kuulu hageja lepingust
       tulenevad nõuded rahuldamisele. Viivise osas väitis kostja, et viivise kokkulepet
       lepingus ei olnud. TsMS § 436 lg-st 4 tulenevalt saab kohus otsust tehes arvestada
       ainult poolte esitatud väidetega, see tähendab, et kohus on seotud hageja poolt hagi
       alusena esitatud asjaoludega ja kostja vastuväidetega.

   17. Ringkonnakohus kontrollib maakohtu otsuse              seaduslikkust    ja   põhjendatust
       apellatsioonkaebuses esitatud väidetest lähtuvalt.

   18. Kolleegium nõustub maakohtu otsuse põhjendustega osas, kus maakohus leidis, et
       hageja poolt esiletoodud asjaolud ei anna alust järelduseks, et 13.08.2014 leping oli
       sõlmitud pettuse mõjul. Selles osas ringkonnakohus maakohtu otsuse põhjendusi
       TsMS § 654 lg 6 järgi ei korda. Vastuseks apellatsioonkaebusele märgib
       ringkonnakohus järgmist. Kostja poolt rõhutatud asjaolu, mille kohaselt ta ei teadnud
       lepingu sõlmimisel, et metsakonsulent RR, kelle soovitusel ja vahendusel leping
       sõlmiti, on hageja juhatuse liikme ja omaniku abikaasa, ei anna alust TsÜS § 94 lg-te
       1, 3 ja 4 alusel tehingu tühistamiseks. Kolleegiumi arvates ei ole ainuüksi see, et
       kostjat nõustanud isik on hageja osaniku ja juhatuse liikme abikaasa, lepingu oluliste
       tingimuste suhtes eksitav ja eeltoodust ei saa järeldada, et leping oleks sõlmitud teistel
       tingimustel või jäänud hoopski sõlmimata, kui kostja oleks RR ja LR seosest teadnud.

   19. Teise olulise asjaoluna, mis kostja arvates annab aluse lepingu tühistamiseks TsÜS §
       94 lg-te 1 ja 3 järgi, on müüdava raieõiguse hind, milles kostja väidetel viidi ta
       eksimusse. 13.08.2014 lepingu p-s 3 on hinnakokkulepe jäetud lahtiseks ja hind on
       sõltuvuses saadava metsamaterjali sortimendi hinnakirjast ja kogusest. Seega pooled
       leppisid kokku ainult hinna määramise alustes ja hind tuli määrata kindlaks pärast raie
       teostamist ja puidu müüki. VÕS § 26 lg 1 järgi võivad lepingupooled jätta lepingut
       sõlmides mõnedes tingimustes kokku leppimata kavatsusega jõuda neis kokkuleppele
       tulevikus või jätta need lepingutingimused ühe lepingupoole määrata. Kui lahtises
       tingimuses ei jõuta kokkuleppele, ei mõjuta see lepingu kehtivust. Apellant ei ole
       esitanud maakohtule asjaolusid, millest saaks järeldada, et müüdud raieõiguse
       hinnakokkuleppe sõlmis kostja seetõttu, et ta oli hageja või kolmanda isiku poolt
       viidud eksitusse. Kolleegium märgib, et lahtise tingimusega lepingu puhul on võimalik



                                                                                            5(7)
      lepingupoolel kaitsta oma õigusi viisil, kus ta pöördub vaidluse korral tingimuse
      määramiseks kohtu poole (VÕS § 26 lg-d 9-11).

   20. 13.08.2014 lepingu p-s 9 olid pooled kokku leppinud, et lepingut saab lõpetada
       ühepoolselt 5-päevase etteteatamisega. Maakohus on tuvastanud, et 09.10.2014 saatis
       kostja hagejale e-kirja sooviga leping lõpetada. Seega leping lõppes 5 päeva
       möödumisel pärast kirjalikku etteteatamist. 13.08.2014 lepingu p-des 6.3 ja 9 on
       pooled kokku leppinud leppetrahvis 1500 eurot juhul, kui müüja lõpetab
       ennetähtaegselt lepingu. Arvestades eelnevalt toodud asjaolusid, oli hagejal õigus
       kostjalt nõuda leppetrahvi. Leppetrahvi nõude aluste ja selle suuruse osas kostja
       maakohtu ega ringkonnakohtu menetluses muid vastuväiteid peale lepingu kehtetuse
       esitanud ei ole.

   21. Hageja palus kostjalt välja mõista lepingu alusel osutatud teenuse, milleks oli
       võsalõikamine, eest 195,30 eurot, millele lisandub käibemaks 39,06 eurot, kokku
       234,36 eurot. Eeltoodud nõude osas ei ole kostja vastuväiteid esitanud ja kostja
       10.09.2014 e-kirjast tuleneb, et kostja teadis, et võsalõikamise tööd olid tehtud ja ta
       nõustus nende eest tasuma, kuid tasunud ta ei ole. Seega on nõue õigesti VÕS § 637 lg
       1 alusel rahuldatud.

   22. Hageja nõudis kostjalt kahju 300 eurot hüvitamist. Kahju tekkis enne kohtusse
       pöördumist vaidluse lahendamisega seoses õigusabikulude kandmisega. Hageja on
       nõude tõendamiseks esitanud advokaadibüroo Lillo ja Lõhmus 31.01.2015 arve nr
       10751 summas 300 eurot, millele lisandus käibemaks. Kostja sellele nõudele peale
       13.08.2014 lepingu kehtetuse muid vastuväiteid esitanud ei ole. Samuti ei ole
       apellatsioonkaebuses esitatud nõudele peale tehingu kehtetuse muid vastuväiteid.

   23. Hageja nõudis kostjalt seisuga 11.03.2015 põhivõlgnevuse 1734,36 eurot tasumisega
       viivitamise eest viivist summas 789 eurot, arvestusega 0,5% päevas. Hageja arvestuse
       järgi oli viivitatud 91 päeva. Kostja vaidles nõudele vastu muuhulgas väites, et pooled
       ei ole viivise suuruses kokku leppinud. Kolleegium nõustub kostjaga, et 13.08.2014
       lepingus ei ole viivise määras kokku lepitud. Lepingu p 9 järgi saab lepingut muuta
       ainult kirjalikul kokkuleppel. Kohtule sellist kokkulepet esitatud ei ole. Sellest, et
       hageja 26.11.2014 arvele nr 22 oli märgitud viivise määr 0,5% päevas, ei saa
       järeldada, et pooled oleksid viivise määras kokku leppinud. Kolleegium leiab eeltoodu
       tõttu, et maakohtu ostus viivise väljamõistmise osas tuleb osaliselt tühistada. Kostjalt
       tuleb hageja kasuks välja mõista viivis VÕS § 113 lg 1 teises lauses sätestatud määras.
       Perioodil 11.12.2014 kuni 31.12.2014 oli viivise määr 8,15%, viivise summa päevas
       0,38726 eurot ja viivitatud 21 päeva. Viivise summa on 8,13 eurot. Alates 01.01.2015
       kuni 11.03.2015 oli viivise määr 8,05%. Viivitatud oli 70 päeva, viivis päevas oli
       0.3825 eurot ja viivise summa on 26,78 eurot. Kokku on viivis 34,91 eurot, mis
       kuulub kostjalt hageja kasuks väljamõistmisele. Viivise nõue tuleb 754,09 euro osas
       jätta rahuldamata.

Menetluskulud
  24. Kuna ringkonnakohus tühistab osaliselt maakohtu otsuse, siis tuleb tühistada ka
      maakohtu otsus ka menetluskulude jaotuse ja rahalise suuruse kindlaksmääramise
      osas.




                                                                                          6(7)
25. Seoses hagi osalise rahuldamisega tuleb TsMS § 163 lg 1 järgi jätta maakohtu
    menetluskuludest 27% hageja kanda ja 73% kostja kanda.

26. Kuna apellatsioonkaebuses oli vaidlustatud kogu maakohtu otsus ja ringkonnakohus
    tühistas selle osaliselt, siis ringkonnakohtu menetluskuludest tuleb kanda kostjal 73%
    ja hagejal 27%.

27. Menetluskulude suurus tuleb TsMS § 177 lg 2 järgi kindlaks määrata maakohtul pärast
    tsiviilasjas tehtud lõpliku lahendi jõustumist. Riigikohus on asjas nr 3-2-1-142-15
    20.04.2016 tehtud otsuses selgitanud, et TsMS § 174 lõikeid 3 ja 5 tuleb nende
    koostoimes tõlgendada selliselt, et kui kõrgema astme kohus tühistab alama astme
    kohtu lahendi ja selle tulemusena peab kõrgema astme kohus esmakordselt
    diskretsiooni kasutades kindlaks määrama teise menetlusosalise maakohtus kantud
    menetluskulud, mida maakohus vaidlustatud otsuses ei ole määranud, siis
    ringkonnakohus, muutes maakohtu otsust sel määral, et muuta tuleks ka
    menetluskulude jaotust, või tehes ise uue otsuse, võib jätta menetluskulude rahalise
    suuruse kindlaks määramata, iseäranis juhul, kui on vaja hinnata menetluskulude
    vajalikkust ja põhjendatust diskretsiooniõiguse alusel (nt lepingulise esindaja kulu
    TsMS § 175 lg 1 alusel). Käesolevas menetluses on ringkonnakohus maakohtu otsuse
    osaliselt tühistanud ja uue otsusega muutnud menetluskulude jaotust, viisil, kus
    menetluskulusid on kohustatud kandma proportsionaalselt hagi rahuldamisele
    mõlemad menetlusosalised. Eeltoodu tingiks esmakordselt kostja menetluskulude
    suuruse kindlaksmääramise. Kostjat esindas maakohtu menetluses lepinguline
    esindaja, mistõttu on vajalik hinnata menetluskulude vajalikkust ja põhjendatust
    diskretsiooniõiguse alusel. Selle tõttu tuleb hüvitatavate menetluskulude suurus TsMS
    § 177 lg 2 järgi kindlaks määrata pärast jõustunud lõplikku lahendit maakohtul.




           Margo Klaar                     Ele Liiv                        Kaupo Paal
   /allkirjastatud digitaalselt/   /allkirjastatud digitaalselt/   /allkirjastatud digitaalselt/




                                                                                            7(7)

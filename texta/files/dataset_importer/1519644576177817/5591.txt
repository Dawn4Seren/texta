                             K OHT UMÄÄ RUS

Kohus                                 Tartu Ringkonnakohus
Kohtukoosseis                         Einar Vene, Tanel Saar, Agu Timmi
Määruse tegemise aeg ja koht          05.10.2016, Tartu
Haldusasja number                     3-16-1581
Haldusasi                             Siim Sõnna mittevaralise kahju hüvitamise nõue
                                      seoses 31.10.2014. a konvoeerimisega
Vaidlustatud kohtulahend              Tartu Halduskohtu 31.08.2016. a määrus
Menetluse alus ringkonnakohtus        Siim Sõnna määruskaebus
Asja läbivaatamine                    Kirjalik menetlus
Menetlusosalised                      Kaebaja Siim Sõnna
                                      Vastustaja Põhja Ringkonnaprokuratuur

RESOLUTSIOON
Jätta määruskaebus rahuldamata ja Tartu Halduskohtu 31.08.2016. a määrus muutmata.

EDASIKAEBAMISE KORD
Määruse resolutsiooni peale võib esitada määruskaebuse otse Riigikohtule 15 päeva jooksul
määruse kättetoimetamisest arvates.

 ASJAOLUD JA MENETLUSE KÄIK

 1. Kaebaja esitas 04.08.2016 Tartu Halduskohtule kaebuse Põhja Ringkonnaprokuratuuri
 vastu mittevaralise kahju summas 5000 eurot hüvitamise nõudes. Kaebuse kohaselt
 konvoeeriti kaebaja 31.10.2014 Tartu arestimajast Harju Maakohtusse ajavahemikus 11:42–
 13:43. Sõidukit juhtis politseiametnik Neeme Toming. Kaebaja väitel ületas politseiametnik
 lubatud kiirust, seades sellega ohtu kaebaja elu ja tervise. Sõiduki tingimused olid kaebuse
 kohaselt kaebaja inimväärikust alandavad, ebamugavust ja valu ning psüühilisi kannatusi
 tekitavad. Koos kaebusega esitas kaebaja taotluse riigilõivu tasumise kohustusest
 vabastamiseks ning taotluse riigi õigusabi saamiseks.

        2.       Tartu Halduskohtu 31.08.2016. a määrusega rahuldati osaliselt kaebaja taotlus
        riigilõivu tasumisest vabastamiseks kaebuse esitamisel ning anti kaebajale tähtaeg
        riigilõivu 70 euro tasumiseks. Halduskohus tegi kindlaks, et kaebuse esitamisel tuleb
        kaebajal tasuda riigilõivu 150 eurot. Kaebaja vanglasisese isikukonto väljavõttest
        nähtub, kaebaja sissetulek vaadeldaval perioodil (04.04.2016-03.08.2016) oli 765
        eurot, millest mahaarvamisele kuuluvad kinnipidamised nõuete ja vabanemisfondi,
        kokku summas 535,50 eurot. Riigikohtu üldkogu 12.04.2016. a otsusega kohtuasjas nr
        3-3-1-35-15 leiti, et kinnipeetavate isikute puhul on igakuised kulutused ca 5%
        ulatuses töötasu alammäärast vältimatud ning neid ei tule menetlusabi andmisel
        täpsemalt hinnata. Seega kuulub kinnipeetava puhul 2016. aastal kuusissetulekust
        mahaarvamisele vältimatud kulutused summas 21,50 eurot (s.o 5% 430 eurost).
        Eelnevast tulenevalt on HKMS § 112 lg 1 p 1 alusel arvestatud kaebaja kahekordne
        keskmine ühe kuu sissetulek 71,75 eurot, s.o ((765–535,50–(4x21,5))/4)x2. Arvestades
        eelnevalt väljatoodud asjaolusid ning kaebaja kahekordset keskmist ühe kuu
        sissetulekut leidis kohus, et käesolevas haldusasjas kaebuse esitamisel tuleb kaebajal
        tasuda riigilõivu summas 70 eurot. Seega vabastas halduskohus HKMS § 110 lg 1 p 1
        alusel kaebaja riigilõivu tasumisest osaliselt, s.o 70 eurot ületavas osas.

MENETLUSOSALISTE PÕHJENDUSED

3.   07.09.2016 esitas kaebaja määruskaebuse halduskohtu 31.08.2016. a määrusele. Kaebaja
taotleb, et vältimatute kulutuste hulka arvestataks ka 154,17 eurot, mille kaebaja kulutas
televiisori ja selle juurde kuuluva kaabli ostule ning elektrile. Kaebaja palub end vabastada
täies ulatuses riigilõivust, kuna tema keskmine igakuine väljaminek on 12,7 eurot. Kaebaja
selgitab, et televiisori ostuga kaasnenud kulutused on vältimatud, kuna vanglas on vaba aja
veetmise võimalused piiratud. Kaebaja kinnitab, et 600 euro suurune ülekanne, tehti talle
televiisori ostu võimaldamiseks ning selliseid ülekandeid rohkem oodata ei ole ning seega ei
tohiks seda arvestada keskmise sissetuleku arvutamisel. Samuti on kaebaja soovinud asuda
tööle, kuid vangla ei ole talle seda võimaldanud.

RINGKONNAKOHTU PÕHJENDUSED

4.   Ringkonnakohus leiab, et määruskaebuse rahuldamiseks puudub alus.

5.  Ringkonnakohtu hinnangul on halduskohus kaebaja määruskaebuse õigesti menetlusse
võtnud. Ringkonnakohus nõustub halduskohtuga, et kaebaja täielik vabastamine riigilõivu
tasumisest ei ole põhjendatud, kuna kaebaja ei ole isik, kes ei suudaks osaliselt riigilõivu
tasuda. Seega nõustub ringkonnakohus halduskohtu 31.08.2016. a määruses esitatud
seisukohtadega ega pea neid vajalikuks korrata (HKMS § 203 lg 1 ja § 201 lg 4). Ükski
määruskaebuses esitatud väidetest ei anna alust määruskaebuse rahuldamiseks.

6. Vastuseks kaebaja 31.08.2016. a määruskaebusele märgib ringkonnakohus, et HKMS § 112
lg 1 p 1 kohaselt arvestatakse menetlusabi taotluse lahendamisel taotleja menetlusabi taotluse
esitamisele eelnenud nelja kuu kuusissetulekuid ehk kaebaja majanduslikku seisundit enne
kaebuse esitamist. Seega ei oma kaebajale menetlusabi andmise otsustamisel tähtsust, kas
kaebajale tehakse tulevikus ülekandeid või mitte. Samuti ei saa kaebajale menetlusabi
andmise hindamisel arvesse võtta kaebaja poolt tehtud kulutusi elektrile, kuna kaebaja ei
kandnud kulutusi menetlusabi taotluse lahendamisel arvesse võetaval perioodil.

7. Ringkonnakohus selgitab, et HKMS § 112 lg 1 p 1 ei võimalda kaebaja kulutusi televiisori
ostule kaebaja sissetulekutest maha arvata. Riigikohtu üldkogu 12.04.2016. a otsusega
kohtuasjas nr 3-3-1-35-15 leiti, et kinnipeetaval on igakuised kulutuse ca 5% ulatuses töötasu
alammäärast vältimatud ning neid ei tule menetlusabi andmisel täpsemalt hinnata. Asjaolu, et
kaebaja on teinud kulutusi suuremas summas, kui kohtupraktikas on peetud vajalikuks
vältimatute kulutuste jaoks, ei tähenda, et kohus peaks kaebaja tehtud kulutused tema
sissetulekutest maha arvama. Ringkonnakohus selgitab, et kohtul ei ole õigust vabastada
isikut täielikult ega osaliselt riigilõivu tasumise kohustusest, kui kohtule esitatud tõenditest
nähtub, et isikul olid võimalused riigilõivu tasumiseks, nagu on tuvastatud käesolevas asjas


2                                              2
kaebaja suhtes. Seega oli halduskohus õigustatud kaebajat riigilõivu tasumisest mitte
vabastama.

8.   Seega puuduvad alused Tartu Halduskohtu 31.08.2016. a määruse tühistamiseks ning
esitatud määruskaebus tuleb jätta rahuldamata.




    /allkirjastatud digitaalselt/   /allkirjastatud digitaalselt/   /allkirjastatud digitaalselt/
             Einar Vene                      Tanel Saar                     Agu Timmi




3                                                  3

                                                                                      2-16-2908




                            KOHTUMÄÄRUS

 Kohus                             Viru Maakohus

 Kohtunik                          Ifret Mamedguseinov

 Määruse tegemise aeg ja koht      Rakvere, 04. märts 2016

 Tsiviilasja number                2-16-2908

 Tsiviilasi                        Nordea Bank AB Eesti filiaal hagiavaldus M M vastu võla
                                   nõudes

 Menetlustoiming                   Hagiavalduse menetlusse võtmisest keeldumine

 Menetlusosalised     ja   nende Hageja: Nordea Bank AB Eesti filiaal (registrikood 12608043,
 esindajad                       asukoht: Liivalaia 45, 10145 Tallinn), volitatud esindaja: Darja
                                 Sudarinen (e-post: darja.sudarinen@nordea.com);
                                   Kostja: M M (isikukood xxxx, elukoht: xxxx).

Resolutsioon

   1. Keelduda Nordea Bank AB Eesti filiaali hagi M M vastu võla nõudes menetlusse
      võtmisest.

   2. Saata kohtumäärus hagejale teadmiseks.

Edasikaebamise kord
Kohtumääruse peale võib esitada määruskaebuse Tartu Ringkonnakohtule Viru Maakohtu kaudu 15
päeva jooksul kohtumääruse kättetoimetamisest alates.

ASJAOLUD
1. Nordea Bank AB Eesti filiaal esitas 23.02.2016 Viru Maakohtu Rakvere kohtumajale hagiavalduse
M M vastu 38 508.15 eurot võlgnevuse nõudes.
KOHTUMÄÄRUSE PÕHJENDUSED
2. Kohus, tutvunud hagiavalduse ja tsiviilasja materjalidega, leidis, et hagiavalduse menetlusse
võtmisest tuleb keelduda.
                                                                                            1 (3)
                                                                                                 2-16-2908

3. TsMS § 372 lg 1 kohaselt kohus lahendab hagiavalduse menetlusse võtmise või sellest keeldumise
või tähtaja määramise puuduste kõrvaldamiseks määrusega mõistliku aja jooksul. TsMS § 372 lg 4
kohaselt hagiavalduse menetlusse võtmisest keeldumise määruses tuleb märkida menetlusse võtmisest
keeldumise põhjus.

4. TsMS § 371 lg 2 p 2 kohaselt kohus võib jätta hagiavalduse menetlusse võtmata, kui hagi ei ole
esitatud hageja seadusega kaitstud õiguse ega huvi kaitseks või eesmärgil, millele riik peaks andma
õiguskaitset, või kui hagiga ei ole hageja taotletavat eesmärki võimalik saavutada. Äriseadustiku (ÄS)
§ 2 lg 1 kohaselt on äriühing täisühing, usaldusühing, osaühing, aktsiaselts ja tulundusühistu, seaduses
võib ette näha ka teisi äriühinguid. ÄS § 2 lg 3 sätestab, et äriühingu õigusvõime tekib äriregistrisse
kandmisest ja lõpeb äriregistrist kustutamisega.

Käesolevas vaidluses on hagiavalduse esitanud Nordea Bank AB Eesti filiaal, registrikood 12608043.
03.03.2016 tegi kohus järelpäringu äriregistri elektroonilisse andmebaasi. Saadud vastuse kohaselt on
Nordea Bank AB Eesti filiaali õiguslik vorm välismaa äriühingu (Rootsi Kuningriigi äriühingu Nordea
Bank AB, registrikood 516406-0120) filiaal. Sellega on tuvastatud, et hageja ei vasta ÄS § 2 lg 1
toodud äriühingute tunnustele. ÄS § 384 lg 2 kohaselt ei ole välismaa äriühingu filiaal juriidiline isik
ning äriühing vastutab filiaali tegevusest tulenevate kohustuste eest.

5. Tsiviilkohtumenetlusõigusvõime on TsMS § 201 lg 1 kohaselt on isiku võime omada
tsiviilmenetlusõigusi ja kanda tsiviilmenetluskohustusi. Tsiviilseadustiku üldosa seaduse § 26 lg 1
kohaselt on juriidilise isiku õigusvõime võime omada tsiviilõigusi ja kanda tsiviilkohustusi. Juriidiline
isik võib omada kõiki tsiviilõigusi ja -kohustusi, välja arvatud neid, mis on omased üksnes inimesele.
Kuna Nordea Bank AB Eesti filiaal ei ole juriidiline isik, siis puudub tal
tsiviilkohtumenetlusõigusvõime. ÄS § 384 lg 2 tulenevalt tekivad filiaali tehtud tehingutest õigused
välismaa äriühingule.

Seega antud juhul saaks hagejaks olla Nordea Bank AB ise, kelle õiguslik vorm on aktsiaselts ning
kes võiks menetluses osaleda hagejana Eesti filiaali kaudu (vt ka Riigikohtu 23.02.2010 otsuse 3-2-1-
3-10 p 10 ja 21.10.2010 määruse 3-2-1-98-10 p 13). Kuna käesolevas menetluses hagiavalduse on
esitanud isik, kellel puudub tsiviilkohtumenetlusõigusvõime, siis ei vasta hageja TsMS § 205 lg 1, lg
2 sätestatud poole (hageja) tunnustele. Menetluses hageja puudumise tõttu ei ole võimalik hagejat
asendada ega tema asemele välismaa äriühingut menetlusse lubada. Sellepärast keeldub kohus
hagiavalduse menetlusse võtmisest.

6. TsMS § 372 lg 6 kohaselt, kui kohus keeldub hagiavaldust menetlusse võtmast ja tagastab selle
määrusega, loetakse, et avaldust ei ole esitatud ja et hagi ei ole olnud kohtu menetluses.

7. TsMS § 150 lg 1 p 2 kohaselt tasutud riigilõiv tagastatakse kui avaldust ei võeta menetlusse. TsMS
§ 150 lg 4 kohaselt riigilõivu tagastab kohus, kelle menetluses asi viimati oli, üksnes selle
menetlusosalise avalduse alusel, kes riigilõivu tasus või kelle eest riigilõiv tasuti. Kohus selgitab
hagejale, et TsMS § 150 lg 1 p 2 alusel hagejal on õigus taotleda tasutud riigilõivu tagastamist sama
paragrahvi lg 6 sätestatud tähtaja jooksul (kahe aasta jooksul selle aasta lõpust, millal riigilõiv tasuti).



                                                                                                       2 (3)
                                                                                         2-16-2908
8. Kohtumäärus on tehtud eeltoodud põhjendustel ja õiguslikel alustel TsMS § 463 lg 1, § 465, § 372
lg 5, § 660 lg 1, § 661 lg 1, lg 2 sätete kohaselt.

/digitaalselt allkirjastatud/

Ifret Mamedguseinov
Kohtunik




                                                                                              3 (3)

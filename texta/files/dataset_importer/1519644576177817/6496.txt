                        KOHTUMÄÄRUS
Kohus                            Tallinna Ringkonnakohus
Kohtukoosseis                    Kaire Pikamäe, Ruth Plaks ja Virgo Saarmets
Määruse tegemise aeg ja koht     22. september 2016, Tallinn
Haldusasja number                3-14-52560
Haldusasi                        SIA IHE MANAGEMENT (likvideerimisel) ja SIA
                                 MGMT HOLDING FINANCE (likvideerimisel)
                                 kaebus Maksu- ja Tolliameti 18.09.2014 maksuotsuse
                                 nr 12.2-3/011470-34 tühistamiseks
Menetlusosalised                 Kaebajad     –     SIA    IHE     MANAGEMENT
                                   (likvideerimisel) ja SIA MGMT HOLDING
                                   FINANCE (likvideerimisel), volitatud esindaja
                                   vandeadvokaat Jaak Siim
                                 Vastustaja – Maksu- ja Tolliamet, volitatud esindaja
                                   Liisa Nikkarinen
Vaidlustatud kohtulahend         Tallinna Halduskohtu 09.05.2016 määrus
Menetluse alus ringkonnakohtus   SIA IHE MANAGEMENT (likvideerimisel) ja SIA
                                 MGMT HOLDING FINANCE (likvideerimisel)
                                 määruskaebus
Asja läbivaatamine               Kirjalik menetlus


RESOLUTSIOON

1. Rahuldada SIA IHE MANAGEMENT (likvideerimisel) ja SIA MGMT HOLDING
   FINANCE (likvideerimisel) määruskaebus.
2. Tühistada Tallinna Halduskohtu 09.05.2016 määrus ning taastada menetlus
   haldusasjas nr 3-14-52560.


EDASIKAEBAMISE KORD

Määruse peale võib esitada määruskaebuse Riigikohtule 15 päeva jooksul määruse
kättetoimetamisest arvates (HKMS § 148 lg 2, § 235 lg-d 1 ja 3).


ASJAOLUD JA MENETLUSE KÄIK

1. IHE MGMT Holding OÜ, IHE Finance OÜ ja Tornimäe PH181 OÜ esitasid 22.10.2014
Tallinna Halduskohtule kaebuse Maksu- ja Tolliameti 18.09.2014 maksuotsuse nr 12.2-
3/011470-34 tühistamiseks.
                                                                                 3-14-52560


2. Tallinna Halduskohus võttis 29.10.2014 määrusega kaebuse menetlusse ning 07.09.2015
määrusega tegi menetlusosalistele teatavaks kohtuistungi aja ja koha – 26.02.2016 kell 10.

3. Maksuhaldur teatas 18.11.2015 kohtule, et IHE MGMT Holding OÜ ja Tornimäe PH181
OÜ on äriregistrist 30.09.2015 kustutatud seoses ühinemisega äriühinguga SIA IHE
MANAGEMENT (likvideerimisel) ning IHE Finance OÜ on äriregistrist kustutatud
14.09.2015 seoses ühinemisega äriühinguga SIA MGMT HOLDING FINANCE
(likvideerimisel).

Kaebajate esindaja vandeadvokaat Jaak Siim teatas 01.12.2015, et hetkeseisul ei ole temal ega
ühelgi teisel AS Advokaadibüroo Aivar Pilv advokaadil õigus esitada lõppenud äriühingute
õigusjärglaste nimel avaldusi ja tõendeid.

4. Tallinna Halduskohus asendas 02.12.2015 määrusega kaebajad nende üldõigusjärglastega
ning kohustas kaebajaid isiklikult ilmuma 26.02.2016 toimuvale kohtuistungile. Kohtukutses
sisaldus HKMS § 144 lg 2 p-s 2 ettenähtud hoiatus.

SIA IHE MANAGEMENT (likvideerimisel) ja SIA MGMT HOLDING FINANCE
(likvideerimisel) kohtuistungile ei ilmunud ega teatanud kohtule istungile ilmumise
võimatusest, mistõttu jättis Tallinna Halduskohus 26.02.2016 määrusega kaebuse HKMS §
151 lg 2 p 3 alusel läbi vaatamata.

5. SIA IHE MANAGEMENT (likvideerimisel) ja SIA MGMT HOLDING FINANCE
(likvideerimisel) esitasid 22.04.2016 kohtule menetluse taastamise taotluse seoses asjaoluga,
et kohtukutset ei olnud kaebajatele ega nende esindajatele allkirja vastu üle antud või
elektrooniliselt kätte toimetatud.

6. Tallinna Halduskohus jättis 09.05.2016 määrusega menetluse taastamise taotluse
rahuldamata. Kohus leidis, et vaidlus puudub selles, et kaebajad olid kohtuistungi toimumise
ajast teadlikud. Kohtukutse oli kaebajatele kätte toimetatud neid esindava advokaadi kaudu e-
toimiku vahendusel 08.09.2015. Kohus kohustas kaebajaid istungile ilmuma 02.12.2015
määrusega ning toimetas täiendavad kohtukutsed kätte kaebajate registrijärgsel, seejuures
ainsal kohtule teadaoleval aadressil XXX. Postiasutuse poolt tagastatud väljastusteatel on
kinnitatud saadetise vastuvõtmine 15.12.2015. Juriidiline isik peab oma registrijärgsel
aadressil pidevalt hoolitsema posti vastuvõtmise eest. Kohtul puudub alus kahelda kaebajate
registrijärgsel aadressil menetlusposti vastu võtnud isiku õiguses kaebajatele adresseeritud
postisaadetisi vastu võtta.


MENETLUSOSALISTE SEISUKOHAD RINGKONNAKOHTUS

7. SIA IHE MANAGEMENT (likvideerimisel) ja SIA MGMT HOLDING FINANCE
(likvideerimisel) paluvad määruskaebuses Tallinna Halduskohtu 09.05.2016 määrus
tühistada.

Asjakohatu on määruses viidatu, et kohtukutse oli kätte toimetatud kaebajaid esindavale
advokaadile. Kohus ei tuginenud sellele oma 26.02.2016 määruses. Lisaks on kohus määruses
välja toonud, et advokaadil ei olnud volitust õigusjärglaste nimel avaldusi esitada, sest
kaebajate üldõigusjärglased ei olnud pöördunud advokaadibüroo poole tahteavaldusega
kliendilepingu sõlmimiseks. Volituste puudumise tõttu ei olnud advokaadile kättesaadav ka

                                                                                        2(4)
                                                                                      3-14-52560

halduskohtu 02.12.2015 määrus, millega kaebajad asendati ning kohustati kaebajaid isiklikult
kohtuistungile ilmuma.

Menetlusdokumendi kättetoimetamisele välisriigis kehtib eriregulatsioon. HKMS § 72 lg 5
näeb ette, et menetlusdokument toimetatakse välisriigis kätte välislepingu sätete kohaselt või
tsiviilkohtumenetluse seadustiku (TsMS) § 316 lg-tes 3-7 sätestatud korras. Kohus tugines
kohtukutse kättetoimetamisel TsMS § 316 lg-le 3. Seega ei ole asjakohane tugineda Eesti
kohtupraktikas avaldatud seisukohtadele, milles Riigikohus on kujundanud seisukoha Eesti
juriidiliste isikute suhtes kehtivate sätete alusel.

Määruskaebusele on lisatud kiri, milles postisaadetise vastu võtnud isik tunnistab, et ta võttis
saadetise vastu ekslikult ja tegelikult puudus tal igasugune õigus seda teha. Kirjast nähtub ka,
et vastu võetud dokumendid anti kaebajate seaduslikele esindajatele ekslikult üle alles
22.04.2016 pärast seda, kui hoone haldaja võttis ühendust ning uuris, kas võib eksisteerida
olukord, kus dokumendid on ekslikult vastu võetud. Äriühingute registrijärgseks aadressiks
olevas ärihoonete kompleksis tegutseb rida erinevaid juriidilisi isikuid. Seega on eluliselt
usutav, et postisaadetise võttis vastu isik, kellel puudub kaebajatega igasugune seos.

TsMS § 316 lg 3 kohaselt piisab tähitult väljastusteatega saadetud menetlusdokumendi
kättetoimetamise tõendamiseks väljastusteate tagastamisest, kuid see ei tähenda, et kohus
saaks ignoreerida tõendeid ja neist nähtuvaid asjaolusid, mis ühemõtteliselt kinnitavad
asjaolu, et postisaadetis anti üle isikule, kes polnud selle vastuvõtmiseks õigustatud.

Väljastusteatel on jäetud täitmata lahter, milles tuleb märkida trükitähtedega saaja nimi.
Teatel on pitsatijäljendite järgi tuvastatavad üksnes postitöötajate LA ja VN nimed. Saaja
allkirja lahtrisse lisatud allkiri ei võimalda kasvõi ligikaudselt tuletada, millise nimega isik on
selle kirjutanud. Seega on arusaamatu, millel põhines halduskohtu veendumus, et tähitud
postisaadetise vastu võtnud isikul oli õigus seda menetlusosalise eest ja nimel teha.

Arvestada tuleb ka asjaoluga, et halduskohtu 02.12.2015 määrus ja kohtukutse saadeti
kaebajatele vaid eestikeelsena, mistõttu ei saa eeldada, et Lätis postisaadetise ekslikult vastu
võtnud isik sai aru, milline oli dokumentide sisu ja õiguslik tähendus.

HKMS § 144 lg 2 p-s 2 sätestatud alus kaebuse läbi vaatamata jätmiseks ei ole imperatiivne,
vaid tegemist on kohtule antud kaalutlusõigusega. Kohus peab hindama, kas kaebaja osavõtt
istungist on vajalik või mitte. Vaidlustatud halduskohtu määrusest selliseid põhjendusi ei
nähtu. HKMS kommentaarides on märgitud, et juhul, kui kaebaja ei ole sõnaselgelt taotlenud
asja arutamist kohtuistungil, ei saa kaebust läbi vaatamata jätta, kui kaebaja või tema esindaja
kohtuistungile ei ilmu. Kaebajate õiguseellased ja vastustaja olid nõus asja lahendamisega
kirjalikus menetluses. Kohaldada tuleks HKMS § 143 lg-t 1.


RINGKONNAKOHTU PÕHJENDUSED

8. Asja lahendamisel ei oma tähtsust, et advokaat sai esialgsetele kaebajatele saadetud
kohtukutse kätte 08.09.2015. Nimetatud kohtukutses ei olnud kaebajaid kohustatud isiklikult
kohtuistungile ilmuma. Vastav kohustus sisaldus 02.12.2015 määruses, mille tegemise ajal
advokaat ei olnud veel üldõigusjärglastena menetlusse astunud äriühingute lepinguliseks
esindajaks.



                                                                                              3(4)
                                                                                   3-14-52560

9. Halduskohtus märkis 02.12.2015 määruses, et peab vajalikuks kohustada kaebajaid ilmuma
kohtuistungile, viidates HKMS § 28 lg-le 5 ning § 127 lg-le 5. Kooskõlas HKMS § 144 lg-ga
2 hoiatati kaebajaid kohtukutses kohtuistungile ilmumata jätmise tagajärgede eest.

Kohtul on suur kaalutlusruum otsustamaks, kas menetlusosalise isiklik ilmumine
kohtuistungile on vajalik. Asjaolu, et 02.12.2015 määruses ei sisaldu põhjendusi, ei tähenda,
et kohtu vastav otsustus oleks olnud meelevaldne.

10. Vaidlus on peamiselt selle üle, kas halduskohtu 02.12.2015 määrus ning selle alusel
saadetud kohtukutse olid kaebajatele kätte toimetatud nõuetekohaselt. Kaebajad leiavad, et
kuna menetlusdokumentide kättetoimetamine leidis aset välisriigis, ei saa rakendada
kohtupraktikat, mis puudutab kättetoimetamist riigisiseselt. Ringkonnakohus sellega ei
nõustu. Juriidiline isik peab tagama oma kättesaadavuse registrijärgsel aadressil, sõltumata
asukohariigist. Kaebajad ei ole näidanud, et Läti seadusandlus välistab Riigikohtu tõlgenduse.

Kaebajad viitavad veel sellele, et väljastusteatelt ei ole võimalik välja lugeda, kes selle
kaebajate eest vastu võttis. Samas nähtub kaebajate enda poolt koos määruskaebusega esitatud
dokumentidest, et vastuvõtja isik on nüüdseks kaebajale teada ning menetlusdokumendid olid
toimetatud õigele aadressile. Seega taandub probleem eelkõige ikkagi sellele, et posti
vastuvõtmist ei olnud vajalikul määral korraldatud. Nimetatud korraldamatust tõendab muu
hulgas ka asjaolu, et kaebajatele ei õnnestunud posti teel kätte toimetada halduskohtu
26.02.2016 määrust, millega kaebus jäeti läbi vaatamata, vaid määrus tuli kätte toimetada
väljaande Ametlikud Teadaanded kaudu.

11. Eelnevast nähtuvalt olid täidetud HKMS § 144 lg 2 p 2 kohaldamise eeldused. Kaebajad
on õigesti viidanud, et kohtul on normi rakendamisel kaalutlusõigus. Olukorras, kus kaebajad
ise pole asja istungil läbivaatamist soovinud, vaid kohus on teinud ilmumise kohustuslikuks,
on kaebuse läbivaatamata jätmine põhjendatud eelkõige siis, kui kaebaja isiklik puudumine
istungilt raskendab asja läbivaatamist. HKMS § 144 lg 2 p 2 ei saa vaadelda sanktsioonina,
mis vahetult järgneb istungile ilmumata jätmisele. Antud juhul ei nähtu 26.02.2016 määrusest,
miks ei olnud asja võimalik läbi vaadata kaebajate kohalolekuta. Kohus pole seda
põhjendanud ka 09.05.2016 määruses, millega jättis menetluse taastamise taotluse
rahuldamata.

Seega leiab ringkonnakohus, et määruskaebus tuleb rahuldada, halduskohtu 09.05.2016
tühistada ning haldusasja menetlus taastada.


/allkirjastatud digitaalselt/    /allkirjastatud digitaalselt/     /allkirjastatud digitaalselt/
      Kaire Pikamäe                      Ruth Plaks                       Virgo Saarmets




                                                                                           4(4)

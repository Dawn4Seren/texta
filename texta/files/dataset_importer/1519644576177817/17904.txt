                                                            Tsiviilasi nr: 2-15-13907




                          KOHTUOTSUS
                                 Eesti Vabariigi nimel

Kohus                         Tallinna Ringkonnakohus

Kohtukoosseis                 Krista Kirspuu, Marget Henriksen, Ande Tänav

Otsuse tegemise aeg ja koht   19.04.2016, Tallinn

Tsiviilasja number            2-15-13907

Tsiviilasi                    FIE Avo Kruusla ärinimega KASKA-LUIGA TALU hagi
                              OÜ ELPA i.e. vastu võla ja viivise saamiseks

Vaidlustatud kohtulahend      Harju Maakohtu 18.12.2015 otsus

Tsiviilasja hind              424 083,72 eurot
apellatsioonimenetluses

Kaebuse esitaja ja kaebuse    FIE Avo Kruusla ärinimega         KASKA-LUIGA TALU
liik                          apellatsioonkaebus

Menetlusosalised ja nende     Hageja (apellatsioonimenetluses apellant): FIE Avo Kruusla
esindajad                     ärinimega KASKA-LUIGA TALU (registrikood 10191840,
                              asukoht Hurmi küla, Kanepi vald, Põlva maakond),
                              lepinguline esindaja vandeadvokaat Elmer Muna (e-post:
                              XXX) ja vandeadvokaadi abi Kadri Lember (e-post: XXX)

                              Kostja (apellatsioonimenetluses vastustaja): OÜ ELPA i.e.
                              (registrikood 10939959, asukoht Jahu 1-2, 10415 Tallinn),
                              lepinguline esindaja vandeadvokaat Urmas Kiik (e-post:
                              XXX)


Kohtuistungi aeg              31.03.2016



RESOLUTSIOON:
  1. Harju Maakohtu 18.12.2015 otsus jätta lõppjärelduses muutmata, muutes
     osaliselt otsuse põhjendusi.
  2. FIE Avo Kruusla ärinimega KASKA-LUIGA TALU apellatsioonkaebus jätta
     rahuldamata.



                                                                                   1(10)
                                                                    Tsiviilasi nr: 2-15-13907

   3. OÜ ELPA i.e menetluskulud ringkonnakohtus jätta FIE Avo Kruusla ärinimega
      KASKA-LUIGA TALU kanda ja FIE Avo Kruusla ärinimega KASKA-LUIGA
      TALU menetluskulud ringkonnakohtus jätta tema enda kanda.
   4. Mõista FIE-lt Avo Kruusla ärinimega KASKA-LUIGA TALU välja OÜ ELPA
      i.e kasuks ringkonnakohtus kantud menetluskulude katteks 788,67 eurot.
   5. Otsuse peale võib kassatsiooni korras edasi kaevata, esitades kaebuse vahetult
      Riigikohtule 30 päeva jooksul otsuse kassaatorile kättetoimetamisest, kuid mitte
      pärast viie kuu möödumist otsuse avalikult teatavaks tegemisest. Hagimenetluses
      Riigikohtus võib menetlusosaline menetlustoiminguid teha ning avaldusi ja
      taotlusi esitada üksnes vandeadvokaadi vahendusel. Menetlusosaline võib ise
      esitada Riigikohtule menetlusabi saamise taotluse, samuti esitada teise
      menetlusosalise kaebuse või muu taotluse kohta seisukohti ja vastuväiteid.
      Menetlusabi andmise taotlus ei peata seaduses sätestatud ega kohtu poolt
      määratud tähtaja kulgemist. Seaduses sätestatud tähtaja järgimiseks peab
      menetlusabi taotleja tegema tähtaja kestel ka menetlustoimingu, mille tegemiseks
      ta menetlusabi taotleb.

Hagi ja selle aluseks olevad asjaolud
  1. 18.09.2015 esitas KASKA-LUIGA TALU Harju Maakohtusse hagi OÜ ELPA i.e.
      vastu ja palus kostjalt hageja kasuks välja mõista 358 688,47 eurot, sh põhivõlgnevus
      358 330,14 eurot, sissenõutavaks muutunud viivis 358,33 eurot ja alates 18.09.2015
      viivis 0,05% päevas põhivõlgnevuselt kuni kohustuse täieliku täitmiseni,
      menetluskulud jätta kostja kanda, kindlaks määrata menetluskulud ja mõista
      menetluskuludelt hageja kasuks välja viivis võlaõigusseaduse § 113 lõike 1 teises
      lauses ettenähtud ulatuses alates menetluskulude suurust kindlaks tegeva lahendi
      jõustumisest kuni täitmiseni.
  2. Hagi kohaselt sõlmisid pooled 17.12.2013 piima müügilepingu nr PML-19/2013-12
      (leping), mille alusel müüs hageja kostjale piima ja kostja kohustus tarnitud piima eest
      tasuma.
  3. Vastavalt lepingu punktile 5.1. tehti piima hind kostja poolt kirjalikult teatavaks
      eelneva kalendrikuu lõpuks. Lepingu punkti 5.2. kohaselt kohustus kostja maksma
      hagejale             EU             kaalutud             keskmist            piimahinda
      (http://ec.europa.eu/agriculture/milk/presentations).
  4. Perioodil jaanuar 2014 kuni detsember 2014 tarnis hageja kostjale piima ja esitas arved
      vastavalt kostja poolt lepingu punkti 5.1. alusel teatatud hinnale kokku summas 2 842
      326,04 eurot. Nimetatud arved on kostja tasunud.
  5. 01.09.2015 esitas hageja kostjale arve summas 358 330,14 eurot, tasumise tähtajaga
      15.09.2015. Nimetatud arvega korrigeeris hageja perioodil jaanuar 2014 kuni
      detsember 2014 tarnitud piima eest tasutud hinda lepingu punkti 5.2. alusel vastavalt
      EU kaalutud keskmisele piimahinnale, kuna kostja poolt teatatud hind erines EU
      keskmisest hinnast. Kostja hinnateatiste alusel esialgselt koostatud ja tasutud arvete
      summa ei vastanud EU kaalutud keskmisele piimahinnale. Kostja ei ole piima hinna
      korrigeerimisest tulenevat võlgnevust hagejale tasunud.
  6. Hageja õigus nõuda viivist määras 0,05% päevas tasumata summalt tuleneb lepingu
      punktist 5.7. Kuna võlgnevus muutus sissenõutavaks 15.09.2015, siis on
      sissenõutavaks muutunud viivise suurus hagiavalduse esitamise seisuga 358,33 eurot.

Kostja vastuväited
  7. Kostja hagi ei tunnistanud ja palus selle rahuldamata jätta.



                                                                                           2(10)
                                                                  Tsiviilasi nr: 2-15-13907

  8. Pooled juhindusid kogu lepingu kehtivuse perioodil, so jaanuar 2014 kuni detsember
      2014, piima hinna määramisel lepingu p-st 5.1. Seda asjaolu on hageja hagiavalduses
      ka tunnistanud. Osundatud lepingupunkti järgi teatas ostja iga kalendrikuu lõpus
      müüjale hinna järgmiseks kuuks. Selline praktika toimis terve aasta jooksul ilma ühegi
      kõrvalekaldeta ja hageja ei esitanud kostjale mitte ühtegi pretensiooni või ettepanekut
      piima hinna osas. Hageja väljastas alati piima eest arve täpselt selle hinnaga, mille
      kostja talle vastavalt lepingu p-le 5.1. teatas.
  9. Kirjeldatud pooltevaheline praktika kinnitas seega üheselt nende arusaama
      hinnakokkuleppe sisust. Pooled ei soovinud kordagi juhinduda lepingu p-st 5.2., mis
      tähendab, et oma käitumisega nad sisuliselt tühistasid vastava punkti. Lepingu p 7.1.
      näeb küll ette kirjaliku vormi mittejärgimisel lepingumuudatuste tühisuse, ent VÕS §
      13 lg 3 lubab kostjal vastavale muudatusele antud juhul siiski tugineda. Kostja järeldas
      hageja käitumisest arvete väljastamisel, et viimane soovib lepingu p-st 5.2. mitte
      juhinduda. Kostja nõustus sellega ja esitas kogu lepingu kehtivuse vältel
      hinnapakkumisi p 5.1. järgi. Lepingut muudeti seega pooltevahelise praktikaga, mis on
      VÕS § 11 lg 1 järgi lubatav vorm. Lisaks kohustab VÕS § 25 lg 1 lepingupooli oma
      majandustegevuses sõlmitud lepingu puhul järgima iga praktikat, mis on
      nendevahelistes suhetes tekkinud. Hageja käitumine viidatud sättele ei vasta, kuna ta ei
      omista väljakujunenud praktikale üldse mitte mingit tähendust.
  10. Hageja püüd tugineda lepingu p-le 5.2. alles kaheksa kuud pärast lepingu lõpetamist ei
      ole kostja hinnangul kooskõlas ka VÕS §-s 6 lg 1 väljendatud hea usu põhimõttega.
      Lepingu p 2.3. lubas mõlemal poolel lepingu lõpetada kahekuulise etteteatamisega. Kui
      hageja oleks kostjale õigeaegselt (st koheselt, kui Eesti kokkuostuhinnad hakkasid alla
      jääma Euroopa keskmisele piimahinnale) teatanud, et soovib rakendada lepingu punkti
      5.2., oleks kostjale jäänud võimalus leping üles öelda ja niiviisi oma potentsiaalset
      kahju ära hoida või vähendada. Seega, kui hageja isegi ei mõistnud lepingu muutmist
      praktika läbi, siis käitus ta pahas usus ja eesmärgiga kostjale kahju tekitada, kui jättis
      õigeaegselt lepingu p 5.2. kohaldamise soovist teatamata. Pahausksest käitumisest ei
      saa hagejale tekkida nõuet kostja vastu.
  11. Alternatiivselt tugineb kostja pooltevahelisele lisakokkuleppele, mis sõlmiti pärast
      lepingu lõpetamist, kus poolte seaduslikud esindajad leppisid suuliselt kokku, et
      loobutakse vastastikustest võimalikest nõuetest seoses lepingu lõpetamisega. Lisaks
      tuli hagejal lepingu p 3.1.4. alusel kaks kuud ette teatada piima varumise lõpetamisest.
      Hageja teatas lepingu ülesütlemisest ette vaid kaks päeva. Seoses selle rikkumisega oli
      kostjal lepingu p 3.1.4. viimase lause järgi õigus rakendada leppetrahvi varumata
      jäänud piima väärtuse ulatuses. Telefonitsi sõlmitud suulise kokkuleppe alusel jättis
      kostja leppetrahvinõude esitamata. Leppetrahvi summa oli kostja arvutuste kohaselt
      291 381,95 eurot, millest ükski mõistlik ettevõtja kergekäeliselt ei loobuks. Kaheksa
      kuu jooksul pärast lepingu lõpetamist ei esitatud kostjale ühtegi pretensiooni või nõuet.
      Mõistlik ja heas usus käituv isik ei viivita oma nõude esitamisega sedavõrd kaua.
      Võimaliku nõude „varjamine“ ilma igasuguse põhjenduseta kaheksa kuu jooksul on
      vastuolus nii mõistlikkuse kui hea usu põhimõttega (VÕS §-d 6 ja 7).

Esimese astme kohtu otsus
  12. Harju Maakohus jättis 18.12.2015 kohtuotsusega hagi rahuldamata ning menetluskulud
      hageja kanda, mõistis hagejalt kostja kasuks välja menetluskulud summas 1429,80
      eurot.
  13. Maakohtu otsuse kohaselt ei ole vaidlust järgmistes asjaoludes: 17.12.2013 sõlmisid
      pooled piima müügilepingu nr PML–19/2013-12, mille alusel tarnis hageja kostjale
      piima ja kostja kohustus tarnitud piima eest tasuma; perioodil jaanuar 2014 kuni


                                                                                          3(10)
                                                                 Tsiviilasi nr: 2-15-13907

    detsember 2014 tarnis hageja kostjale piima ja esitas arved summas 2 842 326,04 eurot
    vastavalt kostja poolt lepingu punkti 5.1. alusel teatatud hinnale; arved summas 2 842
    326,04 eurot on kostja tasunud; hageja teatas kostjale lepingu lõpetamisest 29.12.2014;
    pooltel ei ole vaidlust, et leping on lõppenud; 01.09.2015 esitas hageja kostjale arve nr
    2334 summas 358 330,14 eurot, tasumise tähtajaga 15.09.2015. Nimetatud arvega
    korrigeeris hageja perioodil jaanuar 2014 kuni detsember 2014 tarnitud piima eest
    tasutud hinda lepingu punkti 5.2. alusel vastavalt EU kaalutud keskmisele
    piimahinnale; kostja ei ole piima hinna korrigeerimisest tulenevat arvet nr 2334
    hagejale tasunud.
14. Pooltel on vaidlus selles, kas hageja oli õigustatud pärast lepingu lõppemist
    korrigeerima piima hinda lähtuvalt lepingu punktist 5.2., mis sätestab, et ostja maksab
    müüjale               EU              kaalutud            keskmist              piimahinda
    (http://ec.europa.eu/agriculture/milk/presentations).
15. Vaidlust ei ole ja asjas nähtub, et pooled juhindusid lepingu kehtivuse perioodil, so
    jaanuar 2014 kuni detsember 2014, piima hinna määramisel lepingu p-st 5.1., mis
    sätestab, et piima hind tehakse ostja poolt kirjalikult teatavaks eelneva kalendrikuu
    lõpuks. Hinnateatistest nähtub, et kostja teatas hagejale kalendrikuu lõpus piima hinna
    järgmiseks kuuks ja vastavalt kostja teatatud piima hinnale esitas hageja kostjale arved,
    mis on ka kostja poolt tasutud. Ka selles ei ole pooltel vaidlust.
16. Hageja teatas kostjale lepingu lõpetamisest 29.12.2014.
17. 01.09.2015 esitas hageja kostjale arve summas 358 330,14 eurot, millega korrigeeris
    perioodil jaanuar 2014 kuni detsember 2014 tarnitud piima eest tasutud hinda lepingu
    punkti 5.2. alusel vastavalt EU kaalutud keskmisele piimahinnale.
18. Kuigi pooled on lepingu punktis 5.2. kokku leppinud, et ostja maksab müüjale EU
    kaalutud keskmist piimahinda (http://ec.europa.eu/agriculture/milk/presentations), saab
    pooltevahelisest praktikast järeldada, et tegelikkuses lepingu pooled lepingu punkti 5.2.
    ei rakendanud ja maakohtu hinnangul ei ole hagejal tagantjärgi õigus piima hinda
    lepingu punkti 5.2. alusel korrigeerida.
19. Riigikohus on selgitanud, et VÕS § 29 lg 1 järgi tuleb esmalt lähtuda lepingupoolte
    ühisest tegelikust tahtest ja kui lepingupoolte ühist tegelikku tahet ei saa kindlaks teha,
    tuleb lepingut VÕS § 29 lg 4 järgi tõlgendada nii, nagu lepingupooltega sarnane
    mõistlik isik seda samadel asjaoludel pidi mõistma. Lepingu tõlgendamisel tuleb
    eelkõige arvestada VÕS § 29 lg-s 5 nimetatud asjaolusid (Riigikohtu otsused nr 3-2-1-
    102-14 p 18, 3-2-1-19-14 p 19).
20. Hageja ei ole lepingu kehtivuse ajal esitanud kostjale mitte ühtegi pretensiooni või
    ettepanekut piima hinna või selle arvestamise aluse osas ega viidanud mingilgi viisil
    lepingu punktile 5.2. ja nõudnud kostjalt uut lepingu punktile 5.2. vastavat piima hinda.
    Hageja on esitanud kostjale arved vastavalt kostja teatatud piima hinnale ega ole ka
    arve esitamisel kostja teatatud piima hinda ja selle arvestamise alust kahtluse alla
    seadnud.
21. Vaidlust ei ole selles, et hageja teatas lepingu lõppemisest 29.12.2014 ja esitas
    korrigeeritud arve alles 01.09.2015. Kuni selle ajani ei ole hageja kordagi teatanud
    kostjale, et hagejal oli õigus saada tasu piima eest vastavalt lepingu punktile 5.2.
22. Maakohus nõustub, et pooltevaheline käitumine lepingu kehtivuse ajal kinnitas üheselt
    nende arusaama hinnakokkuleppe sisust. Toodust tulenevalt leiab maakohus, et hagejal
    ei ole õigus tagantjärgi s.o peale lepingu lõpetamist piima hinda vastavalt lepingu
    punktile 5.2. korrigeerida.
23. Kohtule on usutav kostja vastuväide, mille kohaselt leppisid pooled suuliselt kokku
    selles, et loobutakse vastastikustest võimalikest nõuetest seoses lepingu lõpetamisega.
    Vaidlust ei ole, et hageja ei järginud lepingu lõpetamisel lepingu p 2.3. ja teatas lepingu


                                                                                         4(10)
                                                                 Tsiviilasi nr: 2-15-13907

      lõpetamisest ette vaid 2 päeva. Kostja on viidanud, et seoses selle rikkumisega oli
      kostjal lepingu p 3.1.4. viimase lause järgi õigus rakendada leppetrahvi varumata
      jäänud piima väärtuse ulatuses (kostja arvestusel 291 381,95 eurot), kuid kostja jättis
      leppetrahvinõude esitamata. Kaheksa kuu jooksul pärast lepingu lõpetamist ei esitanud
      hageja kostjale ühtegi pretensiooni või nõuet. Kuigi vastava kokkuleppe sisu ei ole
      võimalik tõsikindlalt selgitada, on sellele kokkuleppele viidatud 07.09.2015 kostja
      kirjas, samuti näitab poolte vahel toimunud suhtlust 29.12.2014 telefonikõnede eristus.
  24. Osundatust tulenevalt tuleb Kaska-Luiga Talu hagi OÜ ELPA i.e vastu jätta
      rahuldamata.
  25. Tulenevalt TsMS § 162 lg-st 1 jäävad menetluskulud hageja kanda. Et kostjal oli
      menetluses lepinguline esindaja, peab hageja hüvitama kostjale tekkinud lepingulise
      esindaja kulud põhjendatud ja vajalikus ulatuses.
  26. Taotluse kohaselt on kostja lepinguline esindaja osutanud kostjale õigusabi 8,25 tundi,
      lisandub 08.12.2015 kohtuistungiga seotud õigusabi 2,75 tundi, hinnaga 130 eurot tund
      ilma km. Kohus kontrollis osutatud õigusabi põhjendatust ja vajalikkust ja leiab, et
      kostjale osutatud õigusabi on olnud vajalik ja sellele ei ole kulunud ülemääraselt aega.
      Kostja esindaja on olnud oma töös efektiivne, tehes vajalikud toimingud ära
      minimaalse ajakuluga. Õigusabi tunnihind ei ületa keskmist sarnase õigusteenuse eest
      makstavat tasu. Toodust tulenevalt tuleb hagejal kostjale hüvitada menetluskulu
      summas 1429,80 eurot. Summa on ilma käibemaksuta.

Apellatsioonkaebus
  27. Hageja esitas maakohtu otsuse peale apellatsioonkaebuse, milles palub maakohtu
      otsuse tühistada ning teha uus otsus, millega hagi rahuldada, mõista kostjalt välja
      menetluskulud summas 5317,50 eurot, määrata kindlaks apellatsioonimenetluse
      menetluskulude        jaotus,   mõista     vastustajalt    apellandi    kasuks    välja
      apellatsioonimenetluses kantud menetluskulud ja hüvitamisele kuuluvatelt
      menetluskuludelt hageja kasuks välja viivis võlaõigusseaduse § 113 lõike 1 teises
      lauses ettenähtud ulatuses alates menetluskulude suurust kindlaks tegeva lahendi
      jõustumisest kuni täitmiseni; vastustaja menetluskulud jätta tema enda kanda.
  28. Apellandi arvates on esimese astme kohus tõlgendanud ja kohaldanud vääralt
      materiaalõiguse norme, eelkõige VÕS § 29 lg 1, 3 ja 4 ning § 207 lg 1. Kohus on
      rikkunud menetlusnorme: TsMS § 230 lg 1 ja 2, § 232 lg 1 ja 2 ning § 436 lg 1.
  29. Apellant leiab, et maakohus on poolte vahel 17.12.2013 sõlmitud piima müügilepingut
      nr PML-19/2013-12 (edaspidi leping) ebaõigesti sisustanud ning kohaldanud vääralt
      VÕS §-is 29 sätestatud tõlgendusreegleid.
  30. VÕS § 29 lg 1 ja 4 tuleneb, et esmajoones tuleb lähtuda poolte kokkuleppest lepingu
      sõlmimise ajal ja üksnes juhul, kui seda ei ole võimalik üheselt tuvastada, tuleb
      kokkuleppe sisu tõlgendusreeglite abil sisustada. Seega oleks kohus pidanud kõigepealt
      analüüsima, kas leping on piisavalt selge ja kas selle alusel on võimalik poolte ühine
      tahe lepingu sõlmimise ajal välja selgitada. Üksnes asjaolust, et üks pooltest keeldub
      lepingut täitmast, ei saa järeldada, et poolte kokkulepe on ebaselge ja vajaks
      tõlgendamist mõistliku isiku arusaamast lähtuvalt. Puudub mis tahes vajadus lepingu
      punkti 5.2 täiendavalt tõlgendada mõistliku isiku arusaamast lähtuvalt, kuna selle sisu
      osas ei ole vaidlust.
  31. Kohus on vääralt leidnud, et tõlgendamise teel saab kehtiva lepingu sätte kehtetuks
      muuta või täielikult kohaldamata jätta. Poolte selge kokkuleppe saaks apellandi
      hinnangul kohaldamata jätta vaid juhul, kuid pooled oleksid lepingut selle kehtimise
      ajal muutnud. Mis tahes kirjalikku kokkulepet lepingu muutmise kohta ei ole sõlmitud
      ning selles puudub vaidlus.


                                                                                        5(10)
                                                                Tsiviilasi nr: 2-15-13907

32. Riigikohtu lahend nr 3-2-1-42-14, p 13 kinnitab apellandi positsiooni, et enne lepingu
    tõlgendamist, tuleks lähtuda poolte tahtest lepingu sõlmimise ajal. Kohus eelnevat
    teinud ei ole ning on VÕS § 29 lg 3 tähelepanuta jätnud.
33. Pooled ei ole kunagi kokku leppinud, et poolte vahel lepingu punktis 5 selgelt
    kokkulepitud piima hinna määramise ja arvelduste tegemise korda kohaldatakse üksnes
    valikuliselt. Lepingu sõlmimise ajal olid mõlemad pooled arusaamises, et makstav
    piima hind peab vastama EU kaalutud keskmisele hinnale.
34. Kohus on ebaõigesti ja vastuoluliselt heitnud apellandile ette, et apellant ei ole arvete
    esitamisel seadnud kahtluse alla vastustaja teatatud piima hinda ja selle arvestamise
    alust. Apellant ei saanudki seda teha, kuna vastustaja esitatud hinnateated on esitatud
    järgneva kuu piima hinna kohta ning põhinevad prognoosil. Samuti ei ole teadetes
    esitatud mis tahes arvestuskäiku, mida apellandil oleks olnud võimalik kontrollida.
    Pooled on kohtule selgitanud, et EU kaalutud keskmise piima hinna kujunemine võtab
    aega ning vastava kuu keskmine hind avaldatakse Euroopa Komisjoni poolt mitme kuu
    möödudes.
35. Enne Euroopa Komisjoni poolt vastava kuu keskmise kaalutud hinna avaldamist ei
    saanud apellant teada, milliseks kujuneb konkreetse kuu keskmine piimahind, et
    hinnateates prognoosi alusel märgitud järgneva kuu hinda kahtluse alla seada. Seega on
    kohtu etteheide asjakohatu, vastuolus asjas tuvastatud faktiliste asjaoludega ning sellest
    ei saa tuletada poolte kokkulepet lepingu punkti 5.2 kohaldamata jätmise kohta.
36. Kohtu järeldus, et kuna apellant ei ole vastustajale varem kirjalikult teatanud, et tal on
    õigus saada piima eest tasu vastavalt lepingu punktile 5.2, on apellant oma käitumisega
    näidanud, et vastavalt lepingu punkti üldse ei kohaldata, on selges vastuolus Riigikohtu
    praktikaga. Apellandil on õigus vabalt valida, millal aegumistähtaja jooksul oma
    nõudeid lepingut rikkunud vastustaja vastu maksma panna.
37. Materiaalõiguse õigel kohaldamisel oleks kohus pidanud jõudma järeldusele, et asja
    lahendamisel tuleb lähtuda lepingu punktist 5.2 ning viidatud lepingu punkti eiramiseks
    puuduvad mis tahes seaduslikud alused.
38. Kohus on ebaõigesti ja vastuoluliselt leidnud, et pooled leppisid kokku vastastikustest
    nõuetest loobumises. Kohtu järeldus on üllatuslik ja vastuolus VÕS § 207 lg-ga 1.
39. Kohus on kohtuistungil õigesti selgitanud, et nõuetest loobumise kokkuleppe
    jaatamiseks tuleks VÕS § 207 lg 1 alusel täpselt tuvastada, millistest nõuetest ja millise
    perioodi jooksul pool loobus. Samuti on kohus avaldanud, et „kuna hageja on kirjalikus
    dokumendis kinnitanud, et sellist kokkulepet ei sõlmitud, siis kohtu hinnangul ei ole
    võimalik sellist kokkulepet ka tuvastada üksnes kostja seadusliku esindaja vande all
    antud ütlustega. Lisaks ei ole poolte vahel toimunud lühikesest vestlusest võimalik
    tuvastada, millistest nõuetest täpselt pooled loobusid“.
40. Kohus ei ole otsuses põhjendanud, millistest kaalukatest asjaoludest tulenevalt on
    kohus meelt muutnud ning otsuses, erinevalt kohtuistungil avaldatust, jõudnud
    järeldusele, et poolte esitatud ja tõendatud asjaolude pinnalt on võimalik piisava
    selgusega tuvastada kokkuleppe olemasolu ja selle sisu. Otsusest ei selgu, millistest
    konkreetsetest nõuetest, millisel õiguslikul alusel ja millises summas on pooled
    väidetava kokkuleppega loobunud. Võlasuhte lõpetamise kokkulepe VÕS § 207 lg 1
    tähenduses eeldab poolte selget kattuvat tahteavaldust ning kokkulepe ei saa olla
    tingimuslik või oletuslik.
41. Kohus on tsiteerinud üldsõnaliselt vastustaja väidet leppetrahvi nõude kohta, kuid ei
    ole seejuures analüüsinud apellandi vastuväidet, et vastustajal puudus õiguslik alus
    leppetrahvi nõudmiseks. Kui kohus soovis hagi rahuldamata jätmisel tugineda
    vastastikustest nõuetest loobumise kokkuleppele, oleks kohus pidanud kohtuistungil



                                                                                        6(10)
                                                                   Tsiviilasi nr: 2-15-13907

      andma pooltele võimaluse selgitada väidetava leppetrahvi nõude õiguslikku alust,
      samuti leppetrahvi suuruse põhjendatust.
  42. Kohtu seisukoht on vastuolus kohtuasja materjalidega. Vastustaja on 5.10.2015
      vastuses hagile avaldanud, et tõendab oma 7.09.2015 kirjaga leppetrahvi nõude
      esitamise aega. Viidatud kirjas on vastustaja märkinud, et jättis varem leppetrahvi
      nõude esitamata. Järelikult on vastav nõue esmakordselt esitatud alles 7.09.2015 kirjas
      ehk kaheksa kuud pärast lepingu lõpetamist. Vastustaja on nõude hilinenult esitamisega
      kaotanud VÕS § 159 lg 2 alusel õiguse leppetrahvi nõudele tugineda. Kohus ei ole
      arvestanud, et kui asja materjalidest nähtub üheselt, et leppetrahvi nõue esitati alles
      7.09.2015, ei saanud pooled kaheksa kuud varem vastavast nõudest loobumises kokku
      leppida.
  43. Lisaks eelnevale on kohtu järeldus vastuolus sama otsuse muude põhjendustega. Kui
      kohus jõudis järeldusele, et lepingu punkt 5.2 ei kuulu kohaldamisele, ei saanud pooltel
      olla ka mingisuguseid vastastikuseid nõudeid, millest loobuda. Kohus on ilma sisulise
      analüüsi ja asjakohase argumentatsioonita nõustunud vastustaja seisukohtadega ega ole
      põhjendanud apellandi väidete tähelepanuta jätmist.
  44. Kohus on jaotanud ebaõigesti tõendamiskoormise ja rikkunud tõendite hindamise
      reegleid. Kohus on jätnud hagi rahuldamata mh põhjendusel, et peab usutavaks
      vastustaja väidet selle kohta, et pooled loobusid lepingu lõpetamisel vastastikustest
      nõuetest. Kohtu järeldus ei ole kooskõlas tsiviilkohtumenetluse tõendamise reeglitega.
  45. Vastustaja on esitanud väite, et pooled sõlmisid suulise kokkuleppe vastastikustest
      nõuetest loobumise kohta. Apellant on sellele vastu vaielnud ning avaldanud, et ta ei
      ole ühestki lepingust tulenevast nõudest loobunud. Arvestades, et apellandil puudus
      seadusest tulenev kohustus ja a tegelik võimalus tõendada negatiivset asjaolu
      (kokkuleppe puudumist), oli vastustajal kohustus tõendada, et vastav kokkulepe
      sõlmiti. Eelnevat ei ole vastustaja teinud.
  46. Vastustaja on esitanud telefonikõnede eristuse, millest nähtub üksnes kõne pikkus (2
      minutit ja 49 sekundit). Kõneeristuse põhjal ei ole võimalik võtta seisukohta vestluse
      sisu kohta ning see ei tõenda vastustaja väite õigsust, millele apellant on selgesõnaliselt
      vastu vaielnud. Otsuse rajamine vaidlustatud ja täielikult tõendamata väitele ei ole
      lubatav ega õiguspärane.
  47. Kohus ei ole tõendeid hinnanud kooskõlas TsMS § 232 lg-ga 1 ja 2 igakülgselt,
      objektiivselt ja kogumis. Kohus on väitnud, et nõuetest loobumise kokkuleppele on
      viidatud vastustaja 7.09.2015 kirjas, mistõttu peab kohus kokkuleppe olemasolu
      usutavaks. Samal ajal on kohus jätnud täielikult tähelepanuta, et kokkuleppe
      puudumisele on omakorda viidatud apellandi 11.11.2015 kirjas. Otsuses ei ole
      põhjendatud, millisel õiguslikul alusel peab kohus vastustaja tõendit kaalukamaks kui
      apellandi tõendit ning millised asjaolud õigustavad vaid ühe poole tõenditega
      arvestamist. Kohus on tõendamiskoormuse jaotamisel ja tõendite hindamisel oluliselt
      rikkunud menetlusnorme ning see on kaasa toonud ebaõige lahendi. Tõendite õigel
      hindamisel oleks kohus pidanud jõudma järeldusele, et apellant ei ole oma lepingust
      tulenevatest nõuetest loobunud.

Vastus apellatsioonkaebusele
  48. Vastustaja vaidles apellatsioonkaebusele vastu ja palus jätta selle rahuldamata,
      menetluskulud apellandi kanda.




                                                                                           7(10)
                                                                  Tsiviilasi nr: 2-15-13907

Ringkonnakohtu seisukoht
  49. Ringkonnakohus, tutvunud tsiviilasja materjalidega, leiab, et apellatsioonkaebus tuleb
      jätta rahuldamata ja maakohtu otsus tuleb lõppjärelduses jätta muutmata, kuid muuta
      tuleb osaliselt otsuse põhjendusi.
  50. Maakohus tuvastas, et pooled sõlmisid 17.12.2013 piima müügilepingu nr PML-
      19/2013-12, mille alusel müüs hageja kostjale piima ja kostja kohustus saadud piima
      eest tasuma. Poolte vahel sõlmitud lepingu p 5.1. kohaselt piima hind tehakse ostja
      poolt kirjalikult teatavaks eelneva kalendrikuu lõpuks, p.5.2 järgi ostja maksab müüjale
      EU kaalutud keskmist piimahinda (http://ec.europa.eu/agriculture/milk /presentations/).
  51. Asja materjalidest nähtuvalt esitas kostja hagejale vastavalt lepingu p-le 5.1 eelneva
      kalendrikuu lõpus järgneva kalendrikuu jooksul ostetava piima hinna (tlk 11-33), mille
      järgi väljastas hageja kostjale arve (tlk 34-45). Maakohus leidis, et pooltevahelisest
      praktikast saab järeldada, et tegelikkuses pooled lepingu punkti 5.2 ei rakendanud.
      Samas ei tuvastanud maakohus selgelt, milline oli siis maakohtu arvates poolte
      kokkulepe piima hinna osas. Maakohtu otsusest võib järeldada, et lepingu p 5.2 asemel
      leppisid pooled kokku, et piima hinnaks on see hind, mida kostja vastavalt lepingu p-le
      5.1 hagejale teatab ehk piima hinna määrab kostja omal äranägemisel (vastavalt turu
      olukorrale nagu kostja ringkonnakohtu istungil avaldas).
  52. Apellatsioonkaebuses on hageja leidnud, et kui poolte kokkulepe lepingus oli selge, siis
      ei saa lepingu p-i 5.2 täiendavalt tõlgendada. Ringkonnakohus osutab, et poolte vahel
      ei ole vaidlust selles, kas lepingu p-s 5.2 sätestatu oli mõlemale poolele selge, mis
      välistab vajaduse selle sisu tõlgendamise kaudu välja selgitada, vaid poolte vahel on
      vaidlus selles, kas pooled muutsid lepingu p-s 5.2. kokkulepitut. Lepingu p-s 7.1.
      leppisid pooled kokku, et lepingut võib muuta kirjalikul kokkuleppel. Muudatused
      jõustuvad pärast poolte allkirjastamist või poolte määratud tähtajal. Kirjaliku vormi
      mittejärgimisel on muudatused tühised. Puudub vaidlus selles, et kirjalikult ei ole
      pooled lepingu p 5.2 muutnud. See ei tähenda aga ringkonnakohtu arvates seda, et
      lepingu muutmine muus vormis oleks kokkulepitu tõttu täiesti välistatud.
  53. VÕS § 13 lg 1 järgi võib lepingut muuta või lepingu võib lõpetada lepingupoolte
      kokkuleppel või lepingus või seadusega ettenähtud muul alusel, lg 2 kohaselt kui
      leping on lepingupoolte kokkuleppel sõlmitud teatud vormis, ei pea seda vormi lepingu
      muutmisel või lõpetamisel järgima, kui lepingust ei tulene teisiti. Eeltoodust tulenevalt
      on üldreegel selline, et kui pooled on ette näinud lepingu muudatustele kindla vormi,
      siis on muudatus lepingus tühine, kui seda vormi ei ole järgitud. Samas VÕS § 13 lg 3
      järgi, kui lepingus oli ette nähtud, et lepingut muudetakse teatud vormis, ei või
      lepingupool sellele lepingutingimusele tugineda, kui teine lepingupool võis tema
      käitumisest aru saada, et pool oli nõus lepingu muutmisega teistsuguses vormis.
      Nimetatud säte reguleerib olukorda, kui rikutakse lepingupoole põhjendatud usaldust
      muus kui lepingus ettenähtud vormis tehtud muudatuste kehtivusse ning selle sätte
      kohaselt ei ole sel juhul lubatud kokkulepitud vorminõude järgimata jätmisele
      tuginemine. Seda, kas lepingupool või aru saada teise poole käitumisest kui
      nõusolekust teha lepingusse muudatusi muus vormis, kui kokku lepitud, tuleb hinnata
      konkreetsetest asjaoludest lähtudes, sealhulgas poolte tahteavaldustest. Hageja väide, et
      tema tahteavaldus lepingu muutmiseks sai väljenduda vaid hageja kirjalikus
      nõusolekus, ei ole eeltoodu tõttu põhjendatud.
  54. Kuigi hageja väide, et tal ei olnud kohustust kostjale teatada, et poolte vahel sõlmitud
      lepingu punktid kehtivad, on õige ja põhimõte, et oma nõude maksmapanekut
      aegumistähtaja jooksul ei saa pidada hea usu põhimõtte vastaseks, on samuti õige, tuleb
      käesolevas asjas lepingutingimuste kindlakstegemisel lähtuda poolte tahteavaldustest
      lepingu kehtivuse ajal. Ringkonnakohtu arvates viitavad poolte tahteavaldused terve


                                                                                         8(10)
                                                                   Tsiviilasi nr: 2-15-13907

      lepingu kehtivuse ajal, et hageja nõustus piimahinna kindlaksmääramisega kostja poolt,
      tekitades sellega kostjale põhjendatud usalduse selles, et ta on nõus piimahinna
      määramisega kostja poolt erinevalt lepingu p-s 5.2 kokkulepitust. Ringkonnakohus
      põhjendab seda järgnevalt.
  55. Lepingu p 4.1.4 järgi kohustus ostja tasuma müüjale vastuvõetud ja lepingu
      tingimustele vastava piima eest lähtuvalt selle kvaliteedist ja poolte vahel kokkulepitud
      hindadest. Kuigi poolte vahel lepiti kirjalikult lepingu p-s 5.2 kokku, et kostja tasub
      hagejale piima eest EU kaalutud keskmist piimahinda, oli pooltevaheline praktika
      lepingu sõlmimisest selline, et kostja teatas hagejale piimahinna (ofert) ja hageja
      väljastas selle hinna alusel kostjale müüdud piima eest arve (aksept). Sealjuures oli
      jaanuarist kuni maini 2014 hageja pakutud piimahind võrreldes EU kaalutud
      keskmisega kõrgem ja alates maist kuni detsembrini 2014 madalam. Asjast ei nähtu, et
      lepingu kehtivuse perioodil oleks hageja kordagi esitanud kostjale pretensioone
      piimahinna kohta. Hageja väide, et ta ei saanud kostjale piimahinna kohta pretensioone
      esitada, kuna piimahind sai pooltele teatavaks ajalise nihkega, näiteks jaanuari hind
      märtsis, ei ole veenev. Poolte vahel kehtis praktika, et kostja teatab eelmise kuu lõpus
      järgmise kuu piimahinna ja hageja väljastab üleantud piima kogusele vastavalt kostjale
      arve, kogu lepingu kehtivuse aja ehk terve aasta, mitte mõni kuu. Väidet, et hageja ei
      teadnud EU kaalutud keskmisest piimahinnast terve aasta jooksul, pole hageja esitanud
      ning arvestades, et hageja tegeles majandus- ja kutsetegevuses, ei oleks sellise väite
      esitamine ka usutav. Ringkonnakohtu arvates tuleb poolte tahte väljaselgitamisel
      arvestada ka sellega, et pooled tegutsesid majandus- ja kutsetegevuses, kus üldreeglina
      on tegemist võrdset kauplemisjõudu omavate lepingupooltega, kes omavad kogemusi
      ning kes on seotud konkreetse majandustegevuse raames kehtivate tavade ja
      väljakujunenud praktikaga.
  56. Hageja tahet piimahinna kokkuleppe suhtes tõendab ka tema väide, et ta pikendanud
      kostjaga lepingut 2015 aastaks seetõttu, et kostja pakutav piimahind on väiksem kui
      teisel pakkujal. Ringkonnakohtu istungil avaldas hageja, et kostja pakkus talle jaanuari
      2015.a piimahinnaks 230 eurot tonn, samas, kui teine kokkuostja pakkus 265 eurot
      tonn. Kuna EU kaalutud keskmine detsembris 2014 oli 100 kg piima eest 33,08 eurot
      (330,8 eurot tonn) (tlk 49), tuleb sellest järeldada, et hageja arvestas sellega, et kostjal
      puudub kohustus EU kaalutud keskmist piimahinda lepingu järgi maksta. Eeltoodu
      alusel on ringkonnakohus seisukohal, et tõendatud on lepingu p.5.2. muutmise
      kokkulepe selliselt, et kostja teatab järgmise kuu piimahinna vastavalt turuolukorrale
      sellele eelneva kuu lõpus.
  57. Õige on apellatsioonkaebuse väide selles, et vastuoluliselt eelnevalt otsuses
      väljendatuga on maakohus pidanud usutavaks kostja vastuväidet, mille kohaselt
      leppisid pooled suuliselt kokku selles, et loobutakse võimalikest nõuetest seoses
      lepingu lõpetamisega. Selleks, et seda asjaolu tuvastada tulnuks enne tuvastada, et
      pooled jäid teineteisele võlgu. Kuna aga asjas tuvastati poolte kokkulepe, et piimahinna
      määrab kostja ning lepingu p-s 5.2 kokkulepitut muudeti, siis ei saanud hagejal kostja
      vastu nõuet olla. Seega polnud kostjal midagi tasaarvestada, ta võis vaid loobuda oma
      võimalikust leppetrahvinõudest hageja vastu. Ringkonnakohus osutab, et kostja esitas
      väite poolte vastastikuste nõuetest loobumise kohta alternatiivselt, st juhuks kui kohus
      tuvastab, et hagejal oli nõue kostja vastu. Eeltoodu alusel tuleb maakohtu otsuse
      põhjendusi muuta.

Menetluskulude jaotus
  58. Vastavalt TsMS § 173 lg-le 1 esitatakse asja järgmisena menetleva kohtu lahendis kogu
      seni kantud menetluskulude jaotus. Kuna apellatsioonkaebus tuleb jätta rahuldamata,


                                                                                            9(10)
                                                                       Tsiviilasi nr: 2-15-13907

       siis lähtudes TsMS § 171 lg-st 1 jätab ringkonnakohus menetlusosaliste menetluskulud
       ringkonnakohtus hageja kanda.
   59. Kostja menetluskulude nimekirja kohaselt on menetluskulude suuruseks 1040 eurot,
       millele kulub istungil kulunud aeg tunnihinnaga 130 eurot ilma käibemaksutaistung
       kestis 49 minutit seega lisandub kostja menetluskuludele 106,17 eurot. Hageja esitas
       13.01.2016 apellatsioonkaebuse, millele kostja vastas 03.02.2016. menetluskulude
       nimekirja kohaselt on kostja esindajal kulunud apellatsioonkaebusele vastuse
       koostamiseks ja kliendisuhtlusele 6,25 tundi. Ringkonnakohtu arvates, ei ole kostja
       menetlusnimekirjas toodud kulu täies mahus põhjendatud. Arvestades, et vastus on
       sisulises osas 2 lk pikk ning esindaja kuludena on märgitud ka varasemalt kliendiga
       suhtlemine, peab ringkonnakohus põhjendatuks apellatsioonkaebusele vastuse
       koostamise ajaks ja kliendiga suhtlemise ajaks kokku 3,50 tundi. Muus osas on
       esindajakulud põhjendatud. Seega tuleb hagejalt kostja kasuks menetluskulude katteks
       ringkonnakohtus tasuda 97,50+455+130+106,17= 788,67 eurot.


/allkirjastatud digitaalselt/   /allkirjastatud digitaalselt/   /allkirjastatud digitaalselt/
        Krista Kirspuu              Marget Henriksen                  Ande Tänav
        kohtunik                        kohtunik                        kohtunik




                                                                                                10(10)

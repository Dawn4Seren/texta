                           KOHTUOTSUS
                                EESTI VABARIIGI NIMEL

 Kohus                          Tallinna Halduskohus
 Kohtunik                       Sirje Kaljumäe
 Otsuse tegemise aeg ja koht    14. märts 2016, Tallinn
 Haldusasja number              3-16-211
 Haldusasi                      Eurosec OÜ kaebus Riigihangete vaidlustuskomisjoni
                                18.01.2016 otsuse nr 1-16/165483 tühistamiseks ning Politsei-
                                ja Piirivalveameti 30.12.2015 otsuse nr 1.11-19/447-6
                                tühistamiseks osas, millega tunnistati Eurosec OÜ pakkumus
                                mittevastavaks ning 04.02.2016 otsuse nr 1.11-19/447-9
                                tühistamiseks osas, millega tunnistati edukaks Selfdiagnostics
                                OÜ pakkumus
                                või alternatiivselt
                                nõudes tuvastada Politsei- ja Piirivalveameti 30.12.2015 otsuse
                                number 1.11-19/447-6 õigusvastasus osas, millega tunnistati
                                Eurosec OÜ pakkumus mittevastavaks ja Selfdiagnostics OÜ
                                pakkumus edukaks
 Menetlusosalised               Kaebaja (pakkuja) - Eurosec OÜ, volitatud esindaja advokaat
                                Kristo Kallas
                                Vastustaja (hankija) – Politsei- ja Piirivalveamet, volitatud
                                esindaja Margit Maidla
                                Kolmas isik - Selfdiagnostics OÜ, seaduslik esindaja Marko
                                Lehes
                                Kolmas isik Sparts More OÜ, volitatud esindaja advokaat
                                Kadri Härginen
 Asja läbivaatamine             Kirjalik menetlus

RESOLUTSIOON
   1. Jätta Eurosec OÜ kaebus rahuldamata.

   2. Jätta menetlusosaliste menetluskulud nende enda kanda.


EDASIKAEBAMISE KORD
Otsuse peale võib Tallinna Ringkonnakohtule esitada apellatsioonkaebuse 10 päeva jooksul
otsuse avalikult teatavakstegemisest arvates, s.o hiljemalt 24. märtsil 2016.
Hankeasjas ei saa esitada vastuapellatsioonkaebust (HKMS § 278 lg 3).
                                                                                       3-16-211

ASJAOLUD JA MENETLUSE KÄIK
1. Politsei- ja Piirivalveamet (PPA) avaldas 01.09.2015 riigihangete registris riigihanke
„Narkoanalüsaatorite ostmine“ (viitenumber 165483) hanketeate (HT). Vastavalt HT osa IV
punktidele 1.1) ja 3.4) viib Hankija läbi avatud hankemenetlust ning pakkumuste esitamise
tähtpäevaks oli 13.10.2015 kell 11:00. Pakkumuse esitasid neli pakkujat: Eurosec OÜ,
Selfdiagnostics OÜ, Sparts More OÜ ja OÜ HNK Analüüsitehnika.
2. PPA 30.12.2015 otsusega nr 1.11-19/447-6 (I kd, tl 10-12) kvalifitseeriti kõik pakkujad,
tunnistati Eurosec OÜ, Sparts More OÜ ja OÜ HNK Analüüsitehnika pakkumused
mittevastavaks ja lükati tagasi ning tunnistati vastavaks ja edukaks Selfdiagnostics OÜ
pakkumus.
Eurosec OÜ pakkumus tunnistati mittevastavaks ja lükati tagasi põhjusel, et pakkumus ei vasta
hankedokumentide (HD) tehnilise kirjelduse punktis 1.2.1. sätestatud nõudele. Eurosec OÜ on
hankedokumentide vormil D kinnitanud, et narkoanalüsaatori abil narkootilise, psühhotroopse
või muu joovastava aine tarvitamise sisaldumise tuvastamine isiku organismis on võimalik
välisõhu temperatuurivahemikus +2 kuni +30°C, kuid kuna tegemist on vedelikega, siis seadme
soovituslik asukoht/keskkond testimise ajal peaks olema 10°C, et tagada seadme tööks
optimaalsed tingimused. Hankija testis pakutavat narkoanalüsaatorit 2015. aasta oktoobris, mil
ööpäevaringne keskmine õhutemperatuur oli -2 kuni +15 °C. Testimise käigus temperatuurist
tingitud tõrkeid ei tuvastatud. Pakkumuses esitatud pakutava seadme tootjapoolse
kasutusjuhendi kohaselt võib aga seadet kasutada ainult temperatuurivahemikus +10° kuni
+40°C, mistõttu ei saa hankija vaatamata testide tulemusele ja pakkuja kinnitusele pakutavat
seadet vastavaks tunnistada. Kuivõrd hankija on kohustatud seadet kasutama üksnes
kasutusotstarbel ja tingimustes, mis on ette nähtud seadme tootjapoolses kasutusjuhendis ning
testi tulemused peavad olema usaldusväärsed, ei saa hankija aktsepteerida seadet, mille
tootjapoolsed tingimused ei vasta hankija sätestatud nõudmistele. Pakkumus peab vastama
hankedokumentides sätestatud tingimustele. Kuna hankija eesmärk on kasutada hangitavat
seadet välitingimustes ning seade peab võimaldama testimist ka ekstreemsemates
ilmastikuoludes, ei ole hankijal võimalik teha järeleandmisi seadme töötemperatuuri osas ning
tegemist on olulise mittevastavusega. Seadme kasutamine erinevalt kasutusjuhendis ettenähtust
tooks kaasa garantiitingimuste kehtetuse ning täiendavate riskide ja kulude tekkimise hankijale.
3. Eurosec OÜ esitas Riigihangete vaidlustuskomisjonile (VAKO) vaidlustuse PPA
30.12.2015 otsuse nr 1.11-19/447-6 kehtetuks tunnistamiseks osas, millega PPA lükkas
Eurosec OÜ pakkumuse tagasi ja tunnistas edukaks Selfdiagnostics OÜ pakkumuse (I kd, tl
102-106). VAKO jättis 18.01.2016 otsusega nr 1-16/165483 Eurosec OÜ vaidlustuse
rahuldamata ning vaidlustuse esitamisel tasutud riigilõivu 1280 eurot Eurosec OÜ kanda (I kd,
tl 74-80). VAKO leidis järgmist.
3.1. Hankija soovib tulenevalt HD punktist 1.2.1. osta sellist narkoanalüsaatorit, mille
funktsionaalsused oleksid tagatud ja mille töötamine on ette nähtud väliõhus
temperatuurivahemikus +2 kuni +30°C. HD p 1.2.1. mõte on, et seadme tööks ette nähtud
ametlik, tootja poolt kehtestatud (ette nähtud) välisõhu temperatuur peab olema +2 kuni +30°C.
3.2. Eurosec OÜ poolt pakkumuses vormil A antud üldised kinnitused ei tõenda tema
pakkumuse vastavust HD tehnilise kirjelduse punkti 1.2.1. nõudele. Üldised kinnitused ei
asendada hankija poolt pakkumuse vastavuse kontrollimiseks nõutud dokumente.
3.3. Hankija on dokumendis „Nõuded pakkumusele – vastavustingimused“ nõudnud
pakkumuse sisulise vastavuse kontrollimiseks vormi D ja tootjapoolse tehnilise kirjelduse
dokumentatsiooni esitamist pakkumuse koosseisus. Samuti on hankija nõudnud, et pakkuja
esitaks enne pakkumuse esitamise tähtaega ühe narkoanalüsaatori näidise koos testi tegemiseks


                                                                                          2(15)
                                                                                       3-16-211

vajalike vahenditega ja eestikeelsed kasutusjuhendid. Hankija pidi kontrollima pakkumuse
vastavust pakkumuse koosseisus esitatava vormi D ja tootjapoolse dokumentatsiooni alusel.
3.4. Hanke alusdokumendid ei näinud näidise esitamist ette mitte pakkumuse vastavuse
kontrollimiseks, vaid hindamiseks („Nõuded pakkumusele – vastavustingimused“ p 7 ja
„Pakkumuse hindamise kriteeriumid“ p 2). Hankija kasutas esitatud näidiseid testi
reageerimiskiiruse kindlakstegemiseks ning näidise esitamise eesmärk nähtus ka hanke
alusdokumentidest. Seetõttu ei oma hankija otsuses esitatud viide testile ning et testi käigus ei
tuvastatud temperatuurist tingitud tõrkeid, tähtsust pakkumuste HD tehnilise kirjelduse punktis
1.2.1. esitatud nõudele vastavuse tuvastamisel.
Eurosec OÜ on vormil D esitanud informatsiooni HD tehnilise kirjelduse punktis 1.2.1. toodud
tingimuse täitmise kohta, mis viitab selgelt sellele, et pakutava analüsaatoriga pole soovitav
alla 10ºC töötada. Selle informatsiooni alusel ei saanud hankija tuvastada Eurosec OÜ
pakkumuse vastavust HD tehnilise kirjelduse p 1.2.1. nõudele. Hankijat ei saanud vastavaks
tunnistada pakkumust seadme osas, mis töötaks hanke alusdokumentides esitatud nõudest
erinevatel temperetuuridel.
3.5. Eestikeelse kasutusjuhendi kohaselt (lk 22) ei vasta Eurosec OÜ pakkumus HD tehnilise
kirjelduse punktis 1.2.1. sätestatud nõudele, kuna kasutusjuhendi kohaselt on keskkond seadme
töötamisel 10 kuni 40ºC (50 kui 104º F), ladustamisel ± 0 kuni 60º C (32 kuni 140ºF).
Kasutusjuhendis puudub mistahes informatsioon selle kohta, et pakutavat seadet on lubatud
kasutada väliõhus alates temperatuurist +2C. Kasutusjuhendi kohaselt võib pakutavat toodet
kasutada ainult selles toodud eesmärgil ja viisi. Hankija sai lähtudes Eurosec OÜ esitatud
vormist D ja pakutava narkoanalüsaatori kasutusjuhendist teha järelduse, et pakkumus ei vasta
HD tehnilise kirjelduse punktis 1.2.1. esitatud nõudele ega saanud lugeda vastavaks pakkumust
kui pakkumuses esitatud kinnitusest tulenes üksnes võimalus kasutada pakutavat
narkoanalüsaatorit väliõhutemperatuuridel +2º kuni +30ºC, kuid kasutusjuhend nägi ette nõude
kasutada toodet ainult temperatuurivahemikus +10º kuni +40ºC.
3.6. Hankija ei pidanud küsima vastuolude kõrvaldamiseks selgitusi. Pärast pakkumuse
esitamise tähtpäeva esitatud tootjate kinnitustega ei saa asendada ega muuta pakkumuses
esitatud dokumente ja andmeid. Hankija ega ka VAKO ei saa arvestada Eurosec OÜ poolt
hankijale 30.12.2015 esitatud tootja kinnitust. Selline kinnitus muudab Eurosec OÜ esitatud
vormi D (kus oli nimetatud üksnes võimalus kasutada seadet +2º kuni +30ºC) ja kasutusjuhendit
(mis nägi ette kasutuse temperatuuril +10º kuni +40ºC). Eurosec OÜ pakkumus on lähtuvalt
vormist D ja pakutava seadme kasutusjuhendist mittevastav HD tehnilise kirjelduse punktile
1.2.1. ja tegemist on sisulise kõrvalekaldega. Hankija otsus Eurosec OÜ pakkumuse
mittevastavaks tunnistamise ja tagasilükkamise kohta on kooskõlas RHS § 47 lg 2 esimese
lausega.
3.7. Eurosec OÜ ei ole toonud välja iseseisvaid õiguslikke või faktilisi asjaolusid, millest
tulenevalt võiks seada kahtluse alla Selfdiagnostics OÜ pakkumuse edukaks tunnistamise
otsuse õiguspärasuse. Kuna hankija otsus Eurosec OÜ pakkumuse mittevastavaks tunnistamise
ja tagasilükkamise kohta on õiguspärane, puudub alus ka Selfdiagnostics OÜ pakkumuse
edukaks tunnistamise otsuse kehtetuks tunnistamiseks.
4. VAKO rahuldas 27.01.2016 otsusega OÜ Sparts More vaidlustuse ning tunnistas
kehtetuks PPA 30.12.2015 otsuse nr 1.11-19/447-6 OÜ Sparts More pakkumuse mittevastavaks
tunnistamise ja tagsilükkamise ning Selfdiagnostics OÜ pakkumuse edukaks tunnistamise osas
(II kd, tl 15-20).
5. 28.01.2016 saabus Tallinna Halduskohtule Eurosec OÜ kaebus VAKO 18.01.2016 otsuse
nr 1-16/165483 tühistamiseks ning PPA 30.12.2015 otsuse nr 1.11-19/447-6 tühistamiseks



                                                                                           3(15)
                                                                                    3-16-211

osas, millega tunnistati Eurosec OÜ pakkumus mittevastavaks ja millega tunnistati edukaks
Selfdiagnostics OÜ pakkumus.
6. Kohus võttis 28.01.2016 määrusega kaebuse menetlusse, tunnistas vastustajaks PPA,
kaasas kolmanda isikuna menetlusse Selfdiagnostics OÜ, määras neile menetlustähtajad
vastuväidete esitamiseks ning keelas PPA-l esialgse õiguskaitse korras Selfdiagnostics OÜ-ga
hankelepingu sõlmimise riigihankes viitenumbriga 165483 kuni 28.02.2016.
7. PPA (hankija) tegi 04.02.2016 uue otsuse nr 1.11-19/447-9, millega tunnistas kehtetuks
30.12.2015 otsuse nr 1.11-19/447-6 OÜ Sparts More pakkumust puudutavas osas ning tegi taas
otsuse OÜ Selfdiagnostics pakkumuse edukaks tunnistamiseks (otsus juurdepääsupiiranguga
toimikus).
8. Vastustaja esitas 05.02.2016 seisukoha kaebusele, milles palub jätta kaebuse rahuldamata,
menetluskulud kaebaja kanda ning tühistada esialgse õiguskaitse.
9. Kaebaja esitas 08.02.2016 taotluse kaebuse täiendamiseks nõudega PPA 04.02.2016 otsuse
nr 1.11-19/447-9 tühistamiseks osas, millega tunnistati edukaks Selfdiagnostics OÜ pakkumus.
10. Kohus jättis 10.02.2016 määrusega PPA taotluse esialgse õiguskaitse tühistamiseks
rahuldamata ja keelas PPA-l hankelepingu sõlmimise Selfdiagnostics OÜ-ga riigihankes
viitenumbriga 165483 kuni haldusasjas tehtava lõpplahendi jõustumiseni, lubas kaebust
täiendada tühistamisnõudega PPA 04.02.2016 otsuse nr 1.11-19/447-9 tühistamiseks
Selfdiagnostics OÜ pakkumuse edukaks tunnistamise osas. Sama määrusega otsustas kohus
vaadata haldusasja läbi kirjalikus menetluses.
11. Kohus jättis 15.02.2016 määrusega läbi vaatamata kaebaja nõude PPA 04.02.2016 otsuse
nr 1.11-19/447-9 tühistamiseks osas, millega tunnistati edukaks Selfdiagnostics OÜ pakkumus.
Tallinna Ringkonnakohus rahuldas 18.02.2016 määrusega kaebaja määruskaebuse ja
tühistas halduskohtu 15.02.2016 määruse, st pidas lubatavaks kaebuse muutmist ning PPA
04.02.2016 otsuse nr 1.11-19/447-9 tühistamise nõudega halduskohtusse pöördumist ilma
vaidlustusmenetlust läbimata.
12. Kohus kaasas 22.02.2016 määrusega OÜ Sparts More menetlusse kolmanda isikuna.
13. Kaebaja esitas 22.02.2016 kohtule täiendava seisukoha ning kaebuse muutmise taotluse,
milles soovib esitada kaebuse järgmistes nõuetes: 1) tühistada VAKO 18.01.2016 otsus nr 1-
16/165483; 2) tühistada PPA 30.12.2015 otsus nr 1.11-19/447-6 osas, millega tunnistati
Eurosec OÜ pakkumus mittevastavaks, ning 04.02.2016 otsus nr 1.11-19/447-9 osas, millega
tunnistati edukaks Selfdiagnostics OÜ pakkumus või alternatiivselt tuvastada PPA 30.12.2015
otsuse nr 1.11-19/447-6 õigusvastasus osas, millega tunnistati Eurosec OÜ pakkumus
mittevastavaks ja Selfdiagnostics OÜ pakkumus edukaks.
14. Kolmas isik OÜ Sparts More teatas 29.02.2016 kohtule, et sisulist seisukohta kaebusele ei
esita.
15. Vastustaja esitas täiendava seisukoha kohtule 01.03.2016.
16. Kohus lubas 02.03.2016 määrusega kaebust muuta ning luges, et haldusasjas on esitatud
nõuded VAKO 18.01.2016 otsuse nr 1-16/165483 tühistamiseks, PPA 30.12.2015 otsuse nr
1.11-19/447-6 tühistamiseks osas, millega tunnistati Eurosec OÜ pakkumus mittevastavaks,
ning 04.02.2016 otsuse nr 1.11-19/447-9 tühistamiseks osas, millega tunnistati edukaks
Selfdiagnostics OÜ või alternatiivselt PPA 30.12.2015 otsuse nr 1.11-19/447-6 õigusvastasuse
tuvastamiseks osas, millega tunnistati Eurosec OÜ pakkumus mittevastavaks ja Selfdiagnostics
OÜ pakkumus edukaks. Sama määrusega jättis kohus rahuldamata kaebaja taotluse asja
läbivaatamiseks kohtuistungil ning andis menetlusosalistele tähtaja kaebuse muutmisega
seonduvate täiendavate seisukohtade esitamiseks.


                                                                                       4(15)
                                                                                       3-16-211



MENETLUSOSALISTE SEISUKOHAD
17. Kaebaja hinnangul vastab kaebaja pakkumus hanke tingimustele ning kaebus tuleb
rahuldada järgmisi põhjendusi arvestades.
17.1. HD vastavustingimustest nähtuvalt kontrollitakse toote vastavust pakkuja poolt HD
vormil D esitatud andmete alusel ning tootja dokumentatsioon on täiendav dokumentatsioon
või infoallikas pakutava toote kohta. Ebaõige on hankija seisukoht, et täiendava infoallikana on
pigem käsitletav vormil D esitatavad andmed. Hankija ei saa eelistada tootja kasutusjuhendis
esitatud andmeid, kui need erinevad pakkuja märgitust. Hankija pidi kontrollima pakkumuse
vastavust HD tehnilise kirjelduse punktis 1.2.1 esitatud nõudele vormi D ja tootjapoolse
dokumentatsiooni alusel, kuid ei saa eirata kaebaja poolt vormil D esitatud kinnitust seadme
töötemperatuuri kohta hanke tingimustes nõutud vahemikus ning eelistada vastavuse
hindamisel meelevaldselt toote kasutusjuhendit, milles on märgitud teistsugused andmed.
Andmete erinevuse korral tulnuks hankijal küsida kaebajalt selgitusi, kuna oli ilmne, et üks või
teine esitatud andmetest on ekslik. Kaebaja oleks saanud täpsustada, et pakutav toode vastab
hankija nõutud tehnilisele kirjeldusele ning on hankijale sobiv. Vastuolu kontrollimata jättes
hankija teinud olulise kaalutlusvea. Hankija ei ole HD-s ette näinud mõnede dokumentide
prioriteetsust.
17.2. Hankijal, VAKO-l ega mistahes kolmandal isikul peale tootja või tootja esindaja (ka
kaebaja on seadme tootja esindaja Eestis) ei ole pädevust sätestada, et kasutusjuhend on seadme
maksimaalse võimekuse hindamiseks ajakohane dokument. Kasutusjuhend on juhis ning see
võib sama seadme puhul klientide lõikes erineda. See erinevus võib tulla erinevalt hinnastatud
tootest, vajadusest või maksimaalsest sooritusvõimest, samuti konkreetse kliendi vajadusest ja
seadme kasutamise tingimustest (keskkonnast). VAKO seisukoht, et hankija saab lähtuda
üksnes kasutusjuhendist ning et kasutusjuhendis tehtud hoiatuste järgimine on kohustuslik, ei
ole õige. Hankija on põhjendamatult dokumentide vastuolu korral eelistanud kasutusjuhendit,
mitte selle hanke tarbeks eraldi antud kinnitust. Kaebaja saanuks selgitada, millisest
dokumendist on prioriteetne lähtuda.
17.3. Hankija ignoreerib kaebaja poolt vormil D antud kinnitust seadme vastavuse osas seoses
töötemperatuuride vahemikuga, kuid kasutab kaebaja vastu andmeid seoses optimaalse
soovitusliku temperatuuriga, tõlgendades seda minimaalse ja maksimaalse töötemperatuurina..
Hankijal puudub vähim vajalik kompetents seadmete vastavuse hindamisel.
17.4. Kaebaja on Biosensor600 seadme tootja eksklusiivne esindaja Eestis ning tal puudub
pädevus muuta mistahes tingimusi või parameetreid iseseisvalt. Pakkumus on tehtud kooskõlas
tootjaga ning tegemist ei ole omavolilise parameetrite muutmisega, vaid tootja poolt kinnitatud
temperatuurivahemikuga. Tootja võib võimekuse piires anda erinevatele klientidele erinevad
kasutusjuhised või soovitused. Kaebajal seadme müüjana ning tootja esindajana on õigus anda
tingimusi seadme kasutamiseks. Kasutusjuhendi korrigeerimine PPA tingimustele vastavaks ei
ole pakkumuse muutmine. Viga dokumentatsioonis, eriti kui praktika kinnitab seadme sobivust
hankija vajadustele ja hanke tingimustele, ei tohi kaasa tuua pakkuja jaoks negatiivset otsust.
Tootja, kinnitab et pakkumuses märgitud seadme kasutamise lubatud temperatuurivahemik on
õige. Kaebaja on pakkumuses (vorm D) kinnitanud, et seadet on võimalik kasutada välisõhu
temperatuurivahemikus +2 kuni +30.
17.5. Tootja müüb seadet eesmärgiga ning parameetritega, mis tagaks seadme parima
toimimise, s.t maksimaalse soorituse ning madalamad riskid. Asjaolu, et kaebaja märkis
pakkumuses vormil D, et +10-kraadine temperatuur on optimaalne ning alla selle pole
soovituslik seadet kasutada, ei tähenda, et seadmel puuduks võimekus töötada madalamatel
temperatuuridel, s.h alates +2 kraadist, nagu hanke tingimustes nõutud. PPA on asjakohatult

                                                                                          5(15)
                                                                                       3-16-211

viidanud kasutusjuhendis sisalduvatele hoiatustele. Kasutusjuhend ei määratle seadme
võimekust, vaid annab juhised seadme kasutamiseks.
17.6. Biosens600 seade on varustatud ka temperatuuri sensoritega. Seadme tegelik võimekus
on isegi madalam kui +2 kraadi.. Seade seadistab ise töötamiseks sobiva sisetemperatuuri ning
omab välisõhu temperatuuri osas väga väikest mõju. See avaldub üksnes analüüsimise kiirusele
(soojenemise aeg), mitte võimekusele.
17.7. Hankija viitab otsuses vajadusele kasutada seadet ekstreemsemates ilmastikuoludes.
Praktikas paiknevad seadmed patrullautos, kuna vajavad töötamiseks voolu ning ka muul
põhjusel ei ole neid otstarbekas õue tõsta. Hankija on seadet testinud välitingimustes (sh -2
kraadises temperatuuris) ning tõrkeid ei tuvastatud. PPA on Biosens600 seadet testinud
korduvalt alates 2013. aastast ning seade on saanud väga positiivse tagasiside. Hankija on sama
seadet kaebajalt ka enne hankemenetlust mitmel korral rentinud, kuna tegemist on ainukese
seadmega, mis võimaldab masstestimist kiire testimisaja tõttu. Seadet on kasutatud talvel ja ka
miinuskraadidega
17.8. Hankija poolt vaidlustusmenetluses esitatud seosed indikaatorvahendi ja mõõteseadme
vahel ei ole asjakohased. Pakutav seade on indikaatorvahend, mitte tõenduslik mõõteseade.
Indikaatorvahendi kasutamise nõuded ei ole samastatavad mõõteseadme nõuetega.
17.9. Kasutusjuhendis ja tootelehtedel toodud temperatuurid ei ole tootja poolt lubatud
maksimaalsed ega minimaalsed temperatuurid, vaid soovituslikud töötemperatuurid parima
tulemuse (lühema testimisaja) saavutamiseks. Kaebaja ei nõustu, et kaebaja kinnitus ega peale
pakkumuse tagasilükkamist antud tootja selgitus ei muuda pakkumust sisuliselt vastavaks.
Tootja kinnitus üksnes kordab, et kaebaja pakutav seade on töötamiseks sobiv alates +2
kraadist. Sellega ei ole esitatud uusi andmeid ega pakkumuse sisu muudetud.
17.10. Kaebaja on HD vormil F kinnitanud, et annab tootele 24 kuulise garantii ning pole
esitanud välistusi.
17.11. Hankija lähtub vastuoluliselt töötemperatuuride osas toote kasutusjuhendist, kuid
garantii kestuse osas just kaebaja pakkumuses märgitust ja kinnitusest. Vastuolu korral
pidanuks vastustaja eelistama pakkumuses märgitut.
17.12. Asjaolu, et kaebaja sai pärast pakkumuse tagasilükkamise otsust kiiresti tootja kinnituse
seadme tehnilise võimekuse kohta, kinnitab, et seadmel on vastav võimekus olemas. Seadme
tootja sai sellise kinnituse anda viivituseta ega pidanud vastava kinnituse andmiseks seadme
võimekust ise täiendavalt analüüsima või katsetama. Hanke tingimustes ei olnud nõutud
kasutusjuhendi esitamine. Lisaks vormil D märgitud andmetele nõuti üksnes tootja poolse
tehnilise kirjelduse esitamist. Pakkumust tuleb vaadata kui tervikut ja hinnata kogumis, mitte
eraldada pakkumusest mõnd elementi.
17.13. PPA tugineb kasutusjuhendile valikuliselt. PPA pidi aru saama, et kaebaja poolt
pakkumuse vormil D esitatu määratleb ka seadme kohase kasutusviisi erinevalt kasutusjuhendis
toodust ehk seadme kasutamine kaebaja märgitud viisil on lubatav ega ole vastuolus toote
kasutustingimustega.
17.14. PPA on ebaõigesti tõlgendanud kaebaja pakutud toote kasutusjuhendi punkti 19. Seade
Biosens 600 seadistab endale ise töötamiseks vajaliku temperatuuri. Nii teevad ka mitmed
teised analoogsed seadmed. Välistemperatuuri tähtsus seadme töötamisel ei ole sedavõrd
oluline. võimalik Vedelikust soovitud andmete saamiseks analüüsi teostamine ei ole ka
võimalik hankija märgitud +2 kraadi juures. Pakkujad, kes kinnitavad seadme võimekust
töötada +2 kraadises välistemperatuuris, nagu hankija on seda soovinud ja sisuliselt silmas
pidanud, esitavad tegelikkuses valeandmeid. Veateate – „Optimaalset temperatuuri ei
õnnestunud saavutada. Asetage Biosens 600 seade soojemasse kohta“ ja soovituse esinemine


                                                                                          6(15)
                                                                                       3-16-211

võib olla tingitud nt olukorrast, kus seadet soovitakse kasutada -20 kraadise välitemperatuuri
puhul. Hankija soovitud +2 kraadise välistemperatuuri juures selliseid tõrkeid ei esine. Seda
kinnitab PPA anda läbiviidud seadme testimine.
17.15. Biosens 600 seadme tööpõhimõte on lihtsustatult öeldes testimiseks kogutava aine
analüüsiks vajalik aine aurustumine (kasutusjuhendi lk 5). Sarnaselt toimivad ka teised
analoogsed seadmed. Aurustumise või vedeliku liikumise sõltuvus temperatuurist tuleb lugeda
üldtuntuks. Seega tuleb ka iga seadet analüüsimiseks eelnevalt sobiva temperatuurini
soojendada ning seda ka Selfdiagnostics OÜ pakutava toote puhul. See ilmneb ka kaebaja
seadusliku esindaja ning Selfdiagnostics OÜ pakutava seadme tootja UltiMed Products GmbH
esindaja telefonivestlusest. Optimaalne kasutustemperatuur ei tähenda seadme töövõimetust
sellest määrast väljaspool.
17.16. Kaebaja poolt hankemenetluses avaldatud soov siduda garantii seadme sihtotstarbelise
kasutamisega on pakkuja ja hankija vaheline dialoog enne pakkumuse esitamist ning sellest ei
saa tuletada siduvaid elemente pakkumusele. Meelevaldne on eelistada enne pakkumuse
esitamist peetud dialoogi ja selles tehtud ettepanekuid pakkumusele kui hankemenetluses
tähtsust omavale siduvale dokumendile. Kaebaja on pakkumuses märkinud, et seadet on
võimalik kasutada vastavalt hanke tingimustele. Seega vastab seadme kasutamine neil
tingimustel seadme sihtotstarbelisele kasutamisele. Küsimuste-vastuste vormis hankija antud
selgitused on osaks hanke tingimustest, mitte aga osaks pakkumusest.
17.17. Kaebaja on pakkujana seotud pakkumuse osaks oleva vormi F kinnitusega
garantiitingimuste kohta ning on igal juhul oma pakkumuse puhul seotud enda antud garantiiga
ja see on hankija suhtes kehtiv.
18. Vastustaja leiab, et vaidlustatud otsused kaebusega hõlmatud osas on õiguspärased ja
kaebus tuleb jätta rahuldamata järgmistel põhjustel.
18.1. Vastustaja soovib seadet, millega saab töötada välisõhu tingimustes
temperatuurivahemikus +2° kuni +30°C, kuid kaebaja on pakkumuses esitanud seadme, mis on
mõeldud kasutamiseks sisetingimustes. Kaebaja on hankedokumentide vormil D kinnitanud, et
narkoanalüsaatori abil narkootilise, psühhotroopse või muu joovastava aine tarvitamise
sisaldumise tuvastamine isiku organismis on võimalik välisõhu temperatuurivahemikus +2°
kuni +30°C, kuid kuna tegemist on vedelikega, siis seadme soovituslik asukoht/keskkond
testimise ajal peaks olema 10°C, et tagada seadme tööks optimaalsed tingimused. Vastustaja
kontrollis pakkumuse vastavust tehnilisele kirjeldusele tootjapoolse kasutusjuhendi alusel, mis
on pakkumuse üks osa, mille esitamist nägi vastustaja ette hankedokumentide
vastavustingimuste punktis 2 koos vormiga D. Tootja kasutusjuhendi leheküljel 1 pealkirja
„Ohutusteave“ all on väljatoodud hoiatused, mida tuleb järgida seadme kasutamisel. Samas
märgitakse seitsmendas hoiatuses kasutustingimusi täpsustades, et seade on mõeldud
kasutamiseks sisetingimustes. Samuti on märgitud, et toodet võib kasutada ainult
temperatuurivahemikus +10° kuni +40°C (50 kuni 104 F) ja maksimaalne suhteline õhuniiskus
võib olla 95%, mittekondenseeruv, saasteaste 2. Vastustaja leiab, tuginedes tootja
kasutusjuhendile, et seade ei ole sobilik kasutamiseks välitingimustes, veelgi enam
temperatuurivahemikus +2° kuni +30°C.
18.2. Kvalifitseerimise tingimustele sisuliselt mittevastav pakkuja ei saa muutuda RHS § 39 lg
4 kohaldamise käigus vastavaks ning hankedokumentides esitatud tingimustele sisuliselt
mittevastav pakkumus ei saa muutuda RHS § 56 lg 3 kohaldamisel vastavaks.
18.3. Kaebaja esitas oma pakkumuse riigihankel ning talle olid teada kõik hankedokumentides
esitatud nõuded. Arvestades kui operatiivselt sai kaebaja pakkumuse tagasilükkamise otsuse
järel esitatud tootja kinnituse seadme tehnilise võimekuse kohta jääb vastustajale arusaamatuks,
miks esitas ta pakkumuse, mille tehniline dokumentatsioon ei vasta esitatud nõuetele. Tootja

                                                                                          7(15)
                                                                                         3-16-211

dokumentatsioon ei ole pelgalt täiendav dokumentatsioon või infoallikas pakutava toote kohta.
Edasimüüja-poolne toote tehniliste parameetrite kirjeldus ei saa prevaleerida tootja tehnilise
dokumentatsiooni ees. Tootja dokumentatsioon (pakkumuse raames esitatud kasutusjuhend) on
pakkumuse osa, mida vastustaja on hankedokumentide vastavustingimuste punktis 2 koos
vormiga D nõudnud ning on seega asjakohane dokument. Infoallikana on pigem käsitletavad
vormil D esitatavad andmed, sest need on vastustajale vajalikud eelkõige selleks, et
mugavamalt üles leida konkreetselt hankedokumentide tehnilist kirjeldust puudutavad näitajad.
18.4. Kaebaja tõi pakkumuses esitatud vormil D välja, et seadme soovituslik keskkond testimise
ajal peaks olema 10°C, mis ei andnud vastustajale põhjust kahelda tootjapoolses
kasutusjuhendis sisalduvates andmetes. Tegemist oli sisulise mittevastavusega hanke
tingimustele. Selgitust ei küsitud, sest tegemist asjaolu oli vastustaja jaoks ilmne. Kaebaja on
esitanud teadlikult pakkumuse, milles tootja tehnilisest dokumentatsioonist tuleneb hanke
tingimustele mittevastavus ja võttis seega teadlikult riski, et pakkumuses on sisuline
mittevastavus. Vastustaja peab lähtuma otsuse tegemisel pakkumuses esitatud ning
olemasolevatest andmetest. Kaebaja esitas pärast riigihanke otsusest teada saamist täiendavaid
dokumente. See ei saa olla aluseks otsuse tühistamiseks, mis tugineb hankemenetluse käigus
tuvastatud tehnilisele kirjeldusele mittevastavusele. Isegi peale pakkumuse tagasilükkamise
otsust 30.12.2015 esitatud tootja kinnitus on paljasõnaline ega selgita, miks või mille alusel
võiks seadet kasutada kasutusjuhendit eirates.
18.5. Kaebaja üritab tagantjärele veenda seadme välitingimustes kasutamise võimalikkuses.
Tootja on kasutusjuhendis märkinud optimaalse töötemperatuuri all keskkonnast tingitud
temperatuuri, mitte seadme töötemperatuuri (juhendi lk 19). Kaebaja tõi ise pakkumuses
esitatud vormil D punktis 1 välja, et seadme tööks optimaalsete tingimuste tagamiseks peaks
seadme soovituslik keskkond testimise ajal olema 10°C. Kaebaja väide seadme varustatuse
kohta sisetemperatuuri seadistava temperatuuri sensoriga on paljasõnaline. Kasutusjuhendis on
ranged hoiatused, mille kohaselt seadme kasutusjuhendist erinev kohtlemine võib viia tõrgeteni
seadme töös. Lisaks on kaebaja ise nõudnud, et lepingusse viiakse sisse punkt, mille kohaselt
viib tootja tingimuste või juhendiga vastuolus olev kasutamine garantii kehtetuseni.
18.6. Vastustaja on 30.12.2015 otsuses välja toonud, et seadme kasutamine erinevalt
kasutusjuhendis ettenähtust tooks kaasa garantiitingimuste kehtetuse ning vastustajale
täiendavate riskide ja kulude tekkimise. Ka kaebaja ise on pidanud kasutusjuhendist
kinnipidamist nii oluliseks, et on selle sidunud garantii kehtivusega. Müügigarantii puhul võtab
isik endale kohustuse, et ta täidab teise isiku nõudel garantii sisuks olevat kohustust. Pooled on
müügigarantii tingimuste kokkuleppimisel vabad ning pakkuja võis võtta endale pakkumuses
esitatud garantiikohustuse. Garantii puhul on tegemist müüja lubadusega võtta varaline
kohustus ning vastustaja seisukohast ei oma tähtsust, kas selle lubaduse annab müüja või tootja.
18.7. Kasutusjuhendi esitamise nõue sisaldus vastavustingimuste punktis 2 ja punkti 7
alapunktis 5. Vastavustingimuste tabelist on selgelt näha, et punktides 2 ja 7 nõutud
dokumentide esitamine on kohustuslik.
18.8. Vastustaja on 30.12.2015 otsuses viidanud küll seadme testimisele, kuid seda vaid
tuvastamaks seadme kiirust, mis oli vajalik erinevate seadmete võrdlemisel. Otsuses viidatud
temperatuurivahemike (-2 kuni +15°C) puhul oli tegemist kogu oktoobrikuu ööpäevaringse
keskmise õhutemperatuuriga, mitte testi läbiviimise temperatuuriga. Testi läbiviimise ajal ei
fikseeritud hetke temperatuure, sest oluline ei olnud temperatuur, vaid kiirus. PPA jõudis
otsuses järeldusele, et vaatamata testi heale tulemusele (kiiruse) ja pakkuja kinnitusele, et seade
töötab ka madalamatel temperatuuridel, ei ole võimalik seadet vastavaks tunnistada.
18.9. Kaebaja on esitanud 22.02.2016 seisukoha juurde kaks lisa: „telefonikõne salvestis“ ja
„telefonikõne salvestise stenogramm, tõlge eesti keelde“. Kaebaja viitab oma seisukoha punktis


                                                                                             8(15)
                                                                                       3-16-211

3.8 telefonivestlusele, märkimata nimesid ja vestluse toimumise aega, samuti puudub
põhjendus, mida esitatud tõenditega soovitakse tõendada. Ka failide avamisel ei ole võimalik
tuvastada, kes räägib kellega ja millal või kes on vestluse tõlkinud, kas arvamuse andja on
selleks pädev, lisaks algab tekst justkui poole pealt. Tegemist on asjakohatute tõenditega, mis
tuleb jätta tähelepanuta.
19. Kolmandad isikud Selfdiagnostics OÜ ja OÜ Sparts More kohtumenetluses sisulisi
seisukohti kaebusele ei esitanud. Selfdiagnostics OÜ on vastuses esialgse õiguskaitse taotlusele
asunud seisukohale, et kaebaja on pakkunud sisuliselt vastustaja tingimustele mittevastavat
seadet, mille mittevastavus on tuvastatud tootja kasutusjuhendi alusel. Seega ei saa riigihangete
üldpõhimõtetest ja RHS § 47 lg 2 tulenevalt vastustaja teha kaebaja suhtes vastavaks
tunnistamise otsust. Viidatud sättest tulenevalt on hankijal pakkumuse vastavaks tunnistamise
õigus ainult juhul, kui tegemist oleks mittesisulise kõrvalekaldumisega. Praegu on selgelt tegu
sisulise kõrvalekaldumisega, kuna see mittevastavus vähendab hankija jaoks seadme
kasutamise võimalust võrreldes hanke tehnilises kirjelduses sätestatuga. Ka kaebaja ise on
riigihankemenetluse raames esitatud küsimustega viidanud, et kasutusjuhendis toodud nõetest
tuleb kinni pidada, muidu kaob seadmel garantii.


KOHTU PÕHJENDUSED
20.     Arvestades Tallinna Ringkonnakohtu 18.02.2016 määruse seisukohta, millega peeti
lubatavaks kaebuse muutmist ning PPA 04.02.2016 otsuse nr 1.11-19/447-9 osalise tühistamise
nõudega halduskohtusse pöördumist ilma vaidlustusmenetlust läbimata, peab kohus
põhjendatuks lahendada kaebuse esimese alternatiivina esitatud nõuete osas, st Riigihangete
vaidlustuskomisjoni 18.01.2016 otsuse nr 1-16/165483 tühistamine ning Politsei- ja
Piirivalveameti 30.12.2015 otsuse nr 1.11-19/447-6 tühistamine osas, millega tunnistati
Eurosec OÜ pakkumus mittevastavaks ning 04.02.2016 otsuse nr 1.11-19/447-9 tühistamine
osas, millega tunnistati edukaks Selfdiagnostics OÜ pakkumus. Kaebaja on alternatiivselt
taotlenud PPA 30.12.2015 otsuse number 1.11-19/447-6 õigusvastasuse osalist tuvastamist vaid
juhul, kui kaebus PPA 04.02.2016 otsuse nr 1.11-19/447-9 osaliseks tühistamiseks ei osutu
lubatavaks.
21. Vastustaja viis läbi riigihanke „Narkoanalüsaatorite ostmine“ (viitenumber 165483) ning
on 30.12.2015 otsusega nr 1.11-19/447-6 (I kd, tl 10-12) kvalifitseerinud kõik vaidlusaluses
hankes osalenud pakkujad, tunnistanud mittevastavaks teiste hulgas ka kaebaja pakkumuse ning
edukaks Selfdiagnostics OÜ pakkumuse. 04.02.2016 otsusega nr 1.11-19/447-9 on vastustaja
tunnistanud 30.12.2015 otsuse nr 1.11-19/447-6 kehtetuks OÜ Sparts More pakkumust
puudutavas osas ning teinud taas otsuse OÜ Selfdiagnostics pakkumuse edukaks
tunnistamiseks (otsus juurdepääsupiiranguga toimikus). Eurosec OÜ pakkumine tunnistati
mittevastavaks ja lükati tagasi põhjusel, et pakkumus ei vasta HD tehnilise kirjelduse punktis
1.2.1. sätestatud nõudele.
22. RHS § 47 lg 1 kohaselt kontrollib hankija kvalifitseeritud pakkujate esitatud ja sama
seaduse §-s 46 sätestatud korras avatud pakkumuste vastavust hanketeates ja
hankedokumentides esitatud tingimustele, ja teeb põhjendatud kirjaliku otsuse pakkumuste
vastavaks tunnistamise või tagasilükkamise kohta. RHS § 47 lg 2 kohaselt lükkab hankija
pakkumuse tagasi, kui see ei vasta hanketeates või esitatud tingimustele. Hankija võib
tunnistada pakkumuse vastavaks, kui selles ei esine sisulisi kõrvalekaldeid nimetatud
tingimustest.
23. Vastustaja on HD tehnilise kirjelduse (I kd, tl 25 ja pöördel) p-s 1.2. märkinud nõuded,
millele peab narkoanalüsaator parimate tulemuste saavutamiseks vastama. Punktis 1.2.1.
sõnastas hankija nõude järgmiselt: „narkoanalüsaatori abil narkootilise, psühhotroopse või muu

                                                                                           9(15)
                                                                                        3-16-211

joovastava aine tarvitamise sisaldumise tuvastamine isiku organismis peab olema võimalik
välisõhu temperatuurivahemikus +2 kuni +30°C“.

Punktis 1.2.3 sisalduva nõude sõnastas hankija: „narkoanalüsaatori abil narkootilise,
psühhotroopse või muu joovastava aine tarvitamise tuvastamine isiku organismis peab olema
võimalik ka välitingimustes“.

24. HD vastavustingimuste (I kd, tl 26 ja pöördel) punktis 2 on vastustaja pakkumuse
tehnilisele kirjeldusele vastavuse kontrollimiseks kohustanud pakkujat esitama pakkumuse
kirjelduse vastavalt vormile D ning narkoanalüsaatori tootjapoolse tehnilise kirjelduse
dokumentatsiooni, mis võimaldab hankijal kontrollida selle vastavust kõikidele tehnilises
kirjelduses loetletud tingimustele.

Sama dokumendi punkti 7 kohaselt esitab pakkuja hankijale enne pakkumuse esitamise
tähtaega ühe narkoanalüsaatori näidise koos testi sooritamiseks vajalike vahenditega
pakkumuse hindamiseks, mis vastab tehnilises kirjelduses sätestatud tingimustele. Näidisega
peab kaasas olema narkoanalüsaatori eestikeelsed kasutusjuhendid ja vähemalt 50 kogujat. Kui
analüsaator võimaldab tulemuse saamist ka uriinist, peab näidisega kaasas olema lisaks
kogujatele vähemalt 50 uriini proovivõtu anumat.

HD lisaks oleval vormi D (I kd, tl 16) punktis 1 tuli pakkujal esitada kinnitus, et
narkoanalüsaatori abil narkootilise, psühhotroopse või muu joovastava aine tarvitamise
sisaldumise    tuvastamine    isiku   organismis    peab     olema   võimalik välisõhu
temperatuurivahemikus +2 kuni +30°C. Vormi punktis 2 tuli esitada kinnitus, et
narkoanalüsaatori abil narkootilise, psühhotroopse või muu joovastava aine tarvitamise
tuvastamine isiku organismis peab olema võimalik ka välitingimustes.
25. Kaebaja leiab, et tema pakkumus vastas hanke tingimustele ning seadme kasutusjuhendis
toote kasutamise kohta märgitud temperatuurivahemik ei ole määrav, kuna see on seadme
kasutamise optimaalne temperatuur ning vastustaja pidanuks kontrollides kaebaja pakkumuse
vastavust HD tehnilise kirjelduse punktile 1.2.1. lähtuma kaebaja poolt vormil D antud
kinnitusest, et seadet on võimalik kasutada välisõhu temperatuurivahemikus +2 kuni +30°C.
Kui vastustajal tekkis seoses kasutusjuhendi ja vormil D antud kinnituse vastuoluga küsimusi,
pidanuks ta pöörduma selgituste saamiseks kaebaja poole. Kaebaja hinnangul ei nõudnud
vastustaja kasutusjuhendi esitamist, vaid seadme tehnilist kirjeldust, mis antud juhul sisaldus
kasutusjuhendis. Arvestades varasemat seadme kasutamise praktikat, vastustaja poolt seadme
kohta läbi viidud testi tulemusi ning vormil D antud kinnitust, pidanuks vastustaja tunnistama
kaebaja pakkumuse tema arvates vastavaks.
Vastustaja leiab, et ta nõudis hanke tingimustes seadme kasutusjuhendi esitamist ning seadme
vastavuse kontrollimisel HD tehnilise kirjelduse punktile 1.2.1. sai vastustaja lähtuda
kasutusjuhendist. Sealjuures oli vormil D antud kinnitus informatiivse tähendusega. Kuna
kasutusjuhendi kohaselt on seadme kasutamine lubatud sisetingimustes temperatuurivahemikus
+10° kuni +40°C, ei saanud vastustaja kaebaja pakkumust vastavaks tunnistada. Ka ei saanud
vastustaja lähtuda varasemast praktikast ning läbiviidud testist, kuna testi eesmärk oli seadme
kiiruse testimine. Vastustaja ei pöördunud selgituste saamiseks kaebaja poole seetõttu, et
seadme nõuetele mittevastavus oli kasutusjuhendi põhjal ilmne ning kaebaja kinnitus või tootja
peale pakkumuse tagasilükkamist antud selgitus ei muudaks pakkumust sisuliselt vastavaks.
26. Vaidlus poolte vahel on selles, kas kaebaja pakkumus vastas HD tehnilise kirjelduse punkti
1.2.1. nõuetele. Vaidluse lahendamiseks tuleb kohtul välja selgitada, kas vastustaja pidi kaebaja
pakkumuse HD tehnilise kirjelduse punkti 1.2.1. vastavuse kontrollimiseks lähtuma vormil D


                                                                                          10(15)
                                                                                       3-16-211

toodud kinnitusest või kaebaja esitatud kasutusjuhendist või mõlemast dokumendist, Samuti
selles, kas vastustaja pidanuks vormil D toodud kinnituse ja kasutusjuhendi vastuolu korral
küsima kaebajalt täiendavaid selgitusi, kas vastustaja pidanuks pakkumuse vastavuse üle
otsustamisel arvestama varasemalt läbiviidud seadme testi tulemusi ja seadme varasema
kasutamise praktikat ning kas pärast hankija poolt kaebaja pakkumuse osas otsuse tegemist saab
hankemenetluses arvestada kaebaja 30.12.2015 esitatud tootja kinnitust seadme vastavuse
kohta HD p 1.2.1. nõuetele.
27. Kaebaja on vormil D punktis 1 kinnitanud, et narkoanalüsaatori abil narkootilise,
psühhotroopse või muu joovastava aine tarvitamise sisaldumise tuvastamine isiku organismis
on võimalik välisõhu temperatuurivahemikus +2 kuni +30°C (I kd, tl 42). Seejuures on kaebaja
lisanud, et kuna tegemist on vedelikega, siis seadme soovituslik asukoht/keskkond testimise
ajal peaks olema 10°C – nii tagatakse seadme tööks optimaalsed tingimused. Seega on kaebaja
vormil D kinnitanud, et seade vastab HD tehnilise kirjelduse punkti 1.2.1. nõudele, kuid tema
poolt lisatud klauslit arvestades.
Lisaks vormil D esitatud kinnitusele esitas pakkuja õigeaegselt ka seadme kasutusjuhendi (tl
45–56p).
28. Kohus leiab eeltoodud HT ja HD sätete alusel, et vastustaja soovis, et ostetava
narkoanalüsaatori tavakasutus oleks igapäevaselt võimalik välitingimustes ja tema poolt ette
nähtud temperatuurivahemikus, st et tootja poolt oleks seadmele ette nähtud töökeskkond
vähemalt vastavas temperatuurivahemikus.
Samuti järeldab kohus, et hankija pidas enne pakkumuste suhtes otsuste tegemist
narkoanalüsaatori tehnilisele kirjeldusele vastavuse kontrollimiseks lisaks vormil D esitatud
kinnitustele vajalikuks ka arvestada seadme tootja tehnilise dokumentatsiooni (sh
kasutusjuhendi) andmeid.
29. Kohus peab õigeks VAKO seisukohta, et hankija pidi vastavalt hanketingimustele lähtuma
seadme vastavuse kontrollimisel lisaks vormile D ka pakkuja esitatud seadme tehnilisest
dokumentatsioonist, mille esitamise nõude oli ta HD-s (vastavustingimuste punkt 2) sõnaselgelt
ette näinud.
Seda seisukohta ei muuda ka asjaolu, et hankija on vastavustingimuste punktis 5 kohustanud
pakkujat andma narkoanalüsaatorid koos kasutusjuhendi ja muu kasutamiseks vajalike
vahendite ja dokumentatsiooniga hankijale üle hiljemalt 29.02.2016 (st pärast pakkumuse
edukaks tunnistamist). On ilmne, et selles punktis on hankija ette näinud tähtaja, millal edukaks
osutunud pakkuja peab olema suuteline seadmed koos vajaliku dokumentatsiooniga (sh
kasutusjuhendid) hankijale üle andma. See vastavustingimuste punkti 5 nõue ei muuda ega
välista hankija nõuet esitada tehniline dokumentatsioon enne pakkumuse suhtes otsuse
tegemist, kui see on punktis 2 ilmselgelt esitatud.            Kuna kaebaja muud tehnilist
dokumentatsiooni peale kasutusjuhendi vastustajale ei esitanud ning kasutusjuhend sisaldas
seadme tehnilisi andmeid, on vastustaja põhjendatult pidanud kaebaja esitatud kasutusjuhendit
tema poolt nõutud tehniliseks dokumentatsiooniks.
Vaidlustatud VAKO otsuse punktist 16 nähtub ka, et kaebaja ise on hankijale teatanud
(22.12.2015 kell 16:24), et kasutusjuhendis on tehnilised andmed välja toodud ja kasutusjuhend
ongi tootja poolne tehniline dokumentatsioon (I kd, tl 79 pöördel). Kaebaja ei ole
vaidlustusmenetluses ega kohtumenetluses tuginenud sellele, et toote kohta olnuks tal olemas
muud tehnilist dokumentatsiooni. Kohtumenetluses on kaebaja kinnitanud, et kasutusjuhend
sisaldab toote tehnilisi parameetreid (kaebaja 22.02.2016 seisukoha p 3.5, II kd, tl 74). Seega
ei saa nõustuda kaebaja väitega, et vastustaja ei nõudnud kasutusjuhendite esitamist. Samuti
pole põhjust seda mitte pidada tehniliseks dokumentatsiooniks. Kui vastustaja poleks



                                                                                          11(15)
                                                                                       3-16-211

aktsepteerinud esitatud kasutusjuhendit tehnilise dokumentatsioonina, poleks tehnilise
dokumentatsiooni esitamise nõue üldse täidetud.
30. Seega tuli hankijal seadme HD tehnilise kirjelduse punkti 1.2.1. nõudele vastavuse
kontrollimiseks lähtuda ka pakkuja esitatud tehnilisest dokumentatsioonist, milleks muu
asjakohase dokumentatsiooni puudumisel tuleb kaebaja puhul lugeda hankijale esitatud
kasutusjuhendit (sisaldab ka seadme tehnilisi andmeid).
Seadme Biosens600 kasutusjuhendi (I kd, tl 45-57) leheküljel 4 on seadme kohta toodud
hoiatused, mida tootja on pidanud toote ohutul kasutamisel kohustuslikuks järgida. Esimese
hoiatusena on märgitud, et toodet võib kasutada ainult kasutusjuhendis välja toodud eesmärgil
ja viisil ning et Biosensor Applications Sweden AB ei ole mitte mingil moel vastutav seadme
muul eesmärgil või viisil kasutamise eest. Seitsmenda hoiatusena on märgitud, et toodet võib
kasutada ainult temperatuurivahemikus +10 kuni +40°C (50 kuni 104F) ja maksimaalne
suhteline õhuniiskus võib olla 95%, mittekondenseeruv, saasteaste 2. Samas hoiatuses on
märgitud, et seade on mõeldud kasutamiseks sisetingimustes ja sobiva toitebloki olemasolul
võib seda kasutada kuni 5000 meetri (5468 jardi) kõrgusel. Kasutusjuhendi tõrkeotsingu
peatükis (juhendi lk 19) on märgitud, et juhul kui veaindikaator näitab, et optimaalset
temperatuuri ei õnnestunud saavutada, tuleb seade asetada soojemasse kohta. Kasutujuhendi
peatükis „tehniline kirjeldus“ (kasutujuhendi lk 22) on seadme töötamise keskkonna
temperatuurivahemikuks märgitud samuti +10 kuni +40°C (50 kuni 104F).
Kasutusjuhendi sissejuhatavas osas (tl 45p) on märgitud: „Käesolev kasutusjuhend sisaldab
märgiseid "Hoiatus" ja "Ettevaatust" ning nende juhiste järgimine on kohustuslik.“
Hoiatuskolmnurkadega on varustatud hoiatused, mille järgimata jätmine võib põhjustada
seadmel rikkeid või tõrkeid. Kasutusjuhendi leheküljel 4 (tl 47) on pealkirja „Ohutusteave“ all
rida hoiatusi, millest esimene räägib nõudest kasutada seadet vaid kasutusjuhendis välja toodud
eesmärgil ja viisil. Samal lehel seitsmes hoiatus lisab, et käesolev seade on mõeldud
kasutamiseks sisetingimustes.
31. Eelnevast nähtub, et kaebaja pakutav seade Biosens600 on kasutusjuhendi kohaselt
kasutatav ainult sisetingimustes. Seadme tootja on pidanud kohustusliku hoiatusena vajalikus
eraldi välja tuua, et toodet võib kasutada ainult juhendis märgitud temperatuurivahemikus.
Hankija ei saanud kohtu hinnangul nende andmete põhjal teha järeldust, et kasutusjuhendis
märgitud töökeskkonna temperatuur on soovitatav või optimaalne ning et tegelik kasutus võib
toimuda ka teistsuguses temperatuurivahemikus või tingimustes.
32. Eelnevast ilmneb, et kaebaja poolt vormil D antud kinnituse ja kasutusjuhendis esitatud
tehniliste andmete vahel on vastuolu. Hankija tunnistas kaebaja pakkumuse mittevastavaks
põhjusel, et kasutusjuhendi kohaselt ei vasta seade HD tehnilise kirjelduse punkti 1.2.1.
nõudele. Seejuures ei ole hankija vaidlustatud otsuse tegemisel jätnud tähelepanuta ka kaebaja
vormil D esitatud selgitust, et seadme optimaalne töökeskkond on 10°C (30.12.2016 otsuse p
3.1.2; I kd, tl 11).
33. Kohus ei nõustu kaebajaga, et hankija pidanuks eelistama kaebaja poolt vormil D antud
kinnitust, et seadet võib hankija nõutud temperatuuril välisõhu tingimustes kasutada, ning jätma
tähelepanuta kasutusjuhendis (st praegusel juhul ainsa tehnilise dokumentatsioonina käsitletava
dokumendi) toote kohta toodud tehnilised andmed ja hoiatused. Pakkuja on toote edasimüüjana
andnud vormil D küll nõutud kinnituse, kuid juhul, kui toote tehnilised andmed hankija esitatud
nõuetele ei vasta ja on kinnitusega vastuolus, on asjakohane ja mõistlik eelistada tootja enda
poolt toote kohta käivas dokumentatsioonis märgitud andmeid. Kohus nõustub VAKO
seisukohaga, et pakkuja poolt pakkumuse vormil antud kinnitused ei tõenda pakkumuse
vastavust HD tehnilise kirjelduse punkti 1.2.1. nõudele ning ei saa asendada hankija nõutud



                                                                                         12(15)
                                                                                       3-16-211

tootja tehnilist dokumentatsiooni pakkumuse vastavuse kontrollimiseks. Hankijal ei olnud muid
tehnilisi andmeid, millest otsuse tegemisel lähtuda.
34. Hankija eesmärk oli saada välisõhu tingimustes ja vähemalt hankija nõutud
temperatuurivahemikus töötav seade. Kui ka kaebaja pakutud toote kasutamine võib olla
põhimõtteliselt võimalik ja toimuda tõrgeteta hankija nõutud temperatuuril välisõhu
tingimustes, on seade tehnilise dokumentatsiooni järgi mõeldud sisetingimustes kasutamiseks,
mistõttu ei saa eeldada jätkuvat töökindlust teistsugustes tingimustes. Seega on hankija teinud
kohtu hinnangul põhjendatud järelduse, et toode ei vasta esitatud nõuetele.
Riigihankemenetluses ei saa hankija avalikku ressurssi kasutades toodet soetades usaldada
pelgalt pakkuja kinnitust, mis on vastuolus tehnilise dokumentatsiooniga.
RHS § 47 lg 2 ls 2 kohaselt võib hankija tunnistada pakkumuse vastavaks, kui selles ei esine
sisulisi kõrvalekaldeid ette nähtud tingimustest. Kohtu hinnangul ei ole eelnevalt kirjeldatud
erinevus pakkumuses esitatud ja tehnilise kirjelduse nõude vahel mittesisuline kõrvalekalle.
Tegemist oli sisulise erinevusega, mis mõjutab toote kasutusvõimalusi.
35. Kohtu seisukohta ei muuda ka väide, et hankija sai vaidlusalust seadet nii läbiviidava hanke
raames kui ka varasemalt testida. Nähtuvalt HD vastavustingimuste (I kd, tl 26 ja pöördel)
punktist 7 ja hindamise kriteeriumite (I kd, tl 114) punktist 2 oli seadme näidise esitamise ja
seadme testimise eesmärk selle reageerimiskiiruse, mitte võimekuse testimine. Lühiajalise
testimise jooksul ei ole ka võimalik kindlaks teha, kas sisetingimustes kasutamiseks mõeldud
seadet on võimalik välisõhutemperatuuril kasutada, sest tõrked ei pruugi ilmneda kohe. Ka ei
saa hankija pelgalt asjaolu tõttu et varasem kasutus ja seadme testimine toimus tõrgeteta,
eelistada kaebaja pakutavat toodet, kui selle tehnilised andmed hanke tingimustele ei vasta.
Hankija on näinud hanke tingimusena ette tehnilise dokumentatsiooni esitamise, st on pidanud
vajalikuks välja selgitada toote vastavuse tingimustes sätestatud nõuetele.
36. Kaebaja väitel pidanuks hankija kaebajalt vormil D toodud kinnituse ja dokumentatsioonis
esineva vastuolu tõttu küsima täiendavaid selgitusi. RHS § 56 lg 3 kohaselt võib hankija nõuda
pakkujalt või taotlejalt sama seaduse § 39 lõikes 4 nimetatud selgitusi, andmeid või dokumente
ja pakkujalt pakkumuses esitatud teabe põhjendatud selgitamist, piiritlemist või täpsustamist.
Pakkuja või taotleja on kohustatud esitama nimetatu kolme tööpäeva jooksul vastava nõude
saamisest arvates.
Riigikohus on lahendi nr 3-3-1-24-13 punktis 23 leidnud näiteks, et RHS § 39 lg 4 alusel
kõrvaldatava puudusega ei ole tegemist siis, kui esitatud dokumendid ja andmed kinnitavad, et
pakkuja ei vasta sisuliselt kvalifitseerimistingimustele (RHS § 39 lg-s 3 sätestatud olukord), st
puudus on sisuline, mitte vormiline (vt ka sama lahendi punkte 20 ja 21). Ka praeguses asjas
leiab kohus, et pakkuja esitatud andmete põhjal oli pakkumuse mittevastavus ilmne ja selle
kõrvaldamine selgituste andmisega ei ole võimalik. Pakkuja ei saa muuta sisetingimustes
kasutamiseks ettenähtud toodet täiendavate selgitustega ega dokumentidega välitingimusteks
kasutatavaks, kui tootja pole selliseid andmeid tehnilises dokumentatsioonis esitanud. Tegemist
oleks pakkumuse sisulise muutmisega, mis aga ei ole pärast pakkumuse esitamist enam
võimalik. Kui hankija eesmärgiks on välistingimustes kasutatava seadme soetamine, mis
toimiks teatud temperatuurivahemikus, kuid pakkumuse dokumentidest ilmneb selgelt
vastupidine, ei oleks täiendavate selgituste küsimine mõistlik ega menetluslikult otstarbekas.
Kohus on eeltoodud kaalutlustel pidanud võimalikuks ka asja lahendamist kirjalikus
menetluses, sest pelgalt pakkuja (kaebaja) täiendavate selgitustega kohtumenetluses ei saaks
kõrvaldada sisulist kõrvalekallet.
Riigikohus leidis viidatud lahendis asjas nr 3-3-1-24-13 (p 17), et riigihankes osaleda soovivalt
ettevõtjalt on kohane nõuda kõrgendatud hoolikust, kuid eriti mahukate andmete ja nõutavate
dokumentide suure hulga puhul ei ole võimalik inimlikke eksimusi täielikult välistada. Kohtu

                                                                                          13(15)
                                                                                       3-16-211

hinnangul ei ole kaebaja praegusel juhul HD tehnilise kirjelduse punkti 1.2.1. nõuetele
vastavuse tõendamiseks esitanud mahukaid ega rohkeid dokumente, milles oleks keeruline
eksimatult orienteeruda. Kohus leiab, et hankijal puudus kohustus nõuda käesolevas olukorras
kaebajalt täiendavaid selgitusi.
37. Kaebaja on pärast hankija poolt otsuse tegemist esitanud hankijale seadme tootja tegevjuhi
kinnituse (I kd, tl 58; tõlge 58 pöördel), et Biosens600 lubatud töötemperatuuride vahemik on
+2 kuni +40°C ning et kasutusjuhendis ja tootelehtedel toodud temperatuurid ei ole tootja poolt
lubatud maksimaalsed ja minimaalsed temperatuurid, vaid soovituslikud töötemperatuurid
parima tulemuse (lühema testimisaja) saavutamiseks. Kohtu hinnangul on see kinnitus
kasutusjuhendis toodud teabega (hoiatused ja toote kasutamise keskkond) ilmses vastuolus ning
kinnitusega on muudetud toote tehnilisi andmeid. Seejuures puudub ikkagi kinnitus, et toodet
saaks kasutada välisõhu tingimustes.
RHS § 43 lg-st 2 tulenevalt peab pakkumus vastama hanketeates ja hankedokumentides
sätestatud tingimustele ning kui kaebaja on seisukohal, et kasutusjuhendis toodud töökeskkonna
parameetrid ja hoiatused on soovituslikud, tulnuks tal koheselt esitada nõuetele vastav tehniline
dokumentatsioon, mitte kasutusjuhend, milles toodud andmeid nimetab pakkuja hiljem
ebaõigeteks. Riigikohus on viidatud otsuse nr 3-3-1-24-13 punktis 17 leidnud, et pakkuja peab
tegema kõik selleks, et ükski nõutud dokument pakkumuse komplekteerimisel ei ununeks, et
formularide täitmisel ei jääks ükski lahter täitmata, et andmed ei oleks vastuolulised
jne. Praegusel juhul ei saa kohtu hinnangul olla tegemist ka eksimusega, näiteks vale
kasutusjuhendi esitamisega või mõnede andmete esitamise unustamisega. Lisaks ei saa hankija
kaebaja poolt esitatud tootja hilisemat kinnitust arvestada, kuivõrd pärast pakkumuse esitamise
tähtpäeva esitatud dokumentidega ei saa pakkumuses esitatud dokumente ja andmeid ning
pakkumuse sisu (sh tehnilisele kirjeldusele mittevastavuse kõrvaldamine) muuta (vt ka viidatud
Riigikohtu lahendi punkte 20 ja 21 ja seal viidatud kohtupraktika).
38. Kaebaja selgitab, et Biosens600 seade on varustatud ka temperatuuri sensoritega, st et kui
seade ei ole tööks sobiva temperatuuriga keskkonnas, kuvatakse seadme ekraanil vastav teade.
Näiteks kui seade on seisnud temperatuuril 0 kraadi, siis käivitades võib seade anda teate
„Temperature too Low – Warming Up“. See tähendab, et seadme temperatuur on
analüüsimiseks liiga madal ning seade soojeneb. Analüsaatorit soojendab seade ise. Sarnane
teade kuvatakse ekraanil, kui esineb teisi tõrkeid või kui temperatuur tööks on liiga kõrge.
Seadme tegelik võimekus on kaebaja väitel isegi madalam kui +2 kraadi. Kaebaja väited
temperatuuri sensori kohta ei ole asjakohased. Isegi kui sensori olemasolu kinnitab kaebaja
arvamust, et seade võiks töötada ulatuslikumas temperatuurivahemikus kui kasutusjuhendil
märgitud, ei väära see kasutusjuhendis esitatud infot, et seade on mõeldud tööks
sisetingimustes. Pakkumuses esitatud andmetes sellist informatsiooni ei ole ning hiljem esitatud
andmetega ei saa ka kõrvaldada sisulist mittevastavust
39. Kaebaja on väitnud, selgitades vastuolu kasutusjuhendi, vormil D esitatud kinnituse ja tootja
hilisema kinnituse vahel, et erinevate kasutajate puhul antaksegi erinevad kasutusjuhised.
Kaebaja ei ole ei hankemenetluses, vaidlustus- ega kohtumenetluses esitanud sellist
kasutusjuhendit, mis oleks pakkumuse raames esitatud kasutusjuhendist erinev ja millest oleks
näha, et tootja eristabki kasutajaid ja eesmärki ning väljastab sellele vastavalt asjakohaseid
kasutusjuhendeid. Seega ei pea kohus usutavaks väidet, et kasutusvõimalused ja tehniline
dokumentatsioon võiksid erineda erinevate sihtgruppide lõikes.
40. Kohus nõustub vastustajaga, et kaebaja pakkumuse mittevastavuse seisukohalt ei oma
tähtsust asjaolu, et kaebaja on andnud erinevalt tootjast seadmele 24 kuu pikkuse garantii.
Garantii andmine ega selle pikkus ei muuda toodet hanke tingimustele vastavaks. Vastustaja on
nõudnud hankedokumentide vastavustingimuste punktis 6 (I kd, tl 26), et pakkuja peab esitama


                                                                                          14(15)
                                                                                       3-16-211

narkoanalüsaatoritele pakutavad garantiitingimused. Lisaks on nõutud, et pakkuja peab andma
narkoanalüsaatoritele garantii vähemalt 24 kuud alates hankelepingu punktis nimetatud
üleandmise-vastuvõtmise akti või saatelehe allkirjastamisest. Pakkuja pidi esitama kinnituse
(vormil F) garantiiaja kohta, mille kaebaja ka esitas. Vastavustingimustes ei nõutud, et tegemist
peab olema tootjapoolse garantiiga ning pakkuja poolt esitatud kinnitus garantiiaja kohta
hankedokumentide vormil F on kooskõlas hankedokumentides ettenähtud tingimustega.
Seega ei nõustu kohus kaebajaga, et vastustaja on käitunud vastuoluliselt, omistades
kasutusjuhendile olulise tähenduse küll kasutustingimuste osas, kuid mitte garantiitingimuste
osas.
41. Kohus nõustub vastustajaga, et kaebaja viide telefonivestlusele ja telefonikõne
stenogrammile (KIS-is fail „tel vestlus (mp4)(1).mp4“; stenogrammi tõlge, II kd, tl 77–79)
tuleb jätta asja lahendamisel arvesse võtmata. Esitatust ei nähtu usaldusväärselt vestluses
osalenud osapooled ja eesmärk ning vestluse aeg ja koht. Seega ei pea kohus võimalikuks nende
tõendite ja väidetega asja lahendamisel arvestada.
42.     Eelnevat arvestades ning tuginedes RHS § 47 lg-le 2 on vastustaja õiguspäraselt
tunnistanud pakkumuse mittevastavaks ja tagasi lükanud. Seetõttu puudub alus 30.12.2015
otsuse nr 1.11-19/447-6 tühistamiseks osas, millega tunnistati Eurosec OÜ pakkumus
mittevastavaks.
Eelnevast tulenevalt puudus vastustajal võimalus ka tunnistada kaebaja pakkumust parimaks
ning puudub alus 04.02.2016 otsuse nr 1.11-19/447-9 tühistamiseks osas, millega tunnistati
edukaks Selfdiagnostics OÜ pakkumus. Samuti ei ole eeltoodud põhjendustel alust vaidlustatud
VAKO otsuse tühistamiseks.
Eeltoodud põhjendustel jätab kohus kaebuse rahuldamata.
MENETLUSKULUD
43. HKMS § 108 lg 1 kohaselt kannab menetluskulud pool, kelle kahjuks otsus tehakse.
Vastustaja ja kolmandad isikud ei ole kohtule esitanud andmeid menetluskulude kandmise
kohta ega taotlenud nende väljamõistmist. Seega jäävad menetlusosaliste võimalikud
menetluskulud nende enda kanda.


/allkirjastatud digitaalselt/
Sirje Kaljumäe




                                                                                          15(15)

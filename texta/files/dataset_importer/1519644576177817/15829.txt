                         KOHTUMÄÄRUS
 Kohus                              Harju Maakohus
 Määruse tegemise aeg ja koht       11.05.2016.a. Tallinnas, Liivalaia kohtumajas
 Väärteoasja number                 4-16-3486
 Kohtukoosseis                      Kohtunik Katre Poljakova
 Väärteoasi                         Margus-Richard Talivee esitatud kaebus Tallinna
                                    Munitsipaalpolitsei Ameti 22.03.2016 otsusele
                                    väärteoasjas nr 410116004935;

 Kohtumenetluse pooled              Kaebuse esitaja: Margus-Richard Talivee, isikukood
                                    38812190291, elukoht: XXX (e-post: XXX);

                                    Kohtuväline menetleja: Tallinna Munitsipaalpolitsei
                                    Amet (asukoht: Paldiski mnt 48a, Tallinn, Harjumaa);

 RESOLUTSIOON                       Jätta Margus-Richard Talivee Harju Maakohtu
                                    Liivalaia kohtumajale 28.04.2016.a esitatud kaebus
                                    läbi vaatamata ja tagastada kaebus selle esitajale.
                                    Käesolev kohtumääruse koopia saata kaebuse
                                    esitajale Margus-Richard Taliveele.
 Edasikaebamise kord                Määrusele saab esitada kaebuse määruskaebe korras 15
                                    päeva jooksul, alates päevast, mil ta sai vaidlustatavast
                                    kohtumäärusest teada või pidi teada saama.
                                    Määruskaebus esitatakse Harju Maakohtule.
Kohtumääruse motiivid:

28.04.2016 esitas Margus-Richard Talivee Harju Maakohtule kaebuse Tallinna
Munitsipaalpolitsei Ameti 22.03.2016 üldmenetluse otsusele nr 410116004935, millega palus
ennistada kaebuse tähtaeg, tühistada määratud trahv ja kohtutäituri täitmisteade.

Tallinna Munitsipaalpolitsei Ameti vaidlustatud otsus on tehtud 22.03.2016. Väärteomenetluse
seadustiku § 114 lg 4 kohaselt tuleb kohtuvälise menetleja üldmenetluses tehtud otsuse peale
esitada kaebus maakohtule 15 päeva jooksul, alates päevast, mil kohtuvälise menetleja otsus on
menetlusosalisele kohtuvälise menetleja juures kättesaadav. Vaidlustatud otsuse suhtes kaebuse
esitamise viimane päev oli 12.04.2016. Seega käesolev kaebus on esitatud hilinemisega.

Kaebuse esitaja taotleb kaebuse tähtaja ennistamist põhjusel, et Tallinna Munitsipaalpolitsei
Ametil olid olemas tema kontaktandmed, kuid otsust talle ei saadetud. 27.02.2016 rikkumise
kohta koostatud väärteoprotokollis nr 410116004935/070827 on märge selle kohta, et
kohtuvälise menetleja otsus on tutvumiseks kättesaadav alates 28. märtsist 2016,
väärteoprotokollist nähtuvalt on menetlusalune isik keeldunud avaldamast oma e-posti aadressi
ja väärteoprotokoll on menetlusalusele isikule kätte antud allkirja vastu. Kohus nõustub, et
kohtuvälisel menetlejal ei ole seadusest tulenevat kohustust üldmenetluse otsust kätte
toimetada, eriti seda juhul kui isik keeldub e-posti aadressi (VTMS § 70 lg 1 ja 4) avaldamast.
Kaebuses ei ole toodud ühtegi objektiivset põhjust, mis takistasid kaebuse esitanud isikul
minemast alates 28.03.2016 kohtuvälise menetleja juurde otsusele järgi. Kohus leiab, et
kaebuse esitajal oli võimalus realiseerida oma kaebeõigus seaduses sätestatud ajal ning korras.
Kuivõrd kaebuse esitanud isik ei pidanud kinni seaduses sätestatud tähtajast kaebuse
esitamiseks, samuti puuduvad mõjuvad põhjused kaebuse esitamise tähtaja möödalaskmiseks,
siis ei kuulu taotlus kaebuse esitamise tähtaja ennistamiseks rahuldamisele ning seetõttu kaebus
ei kuulu läbivaatamisele.

Väärteomenetluse seadustiku § 118 lg 2 p 1 kohaselt jätab kohus kaebuse läbi vaatamata kui
kaebus on esitatud pärast Väärteomenetluse seadustiku § 114 lg 4 sätestatud tähtaja möödumist
ja maakohus jätab tähtaja ennistamata.

Kohtunik Katre Poljakova (allkirjastatud digitaalselt)

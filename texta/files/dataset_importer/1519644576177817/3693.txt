                       KOHTUMÄÄRUS

 Kohus                             Tartu Ringkonnakohus

 Kohtukoosseis                     Kai Kullerkupp, Üllar Roostoja, Andra Pärsimägi

 Määruse tegemise aeg ja koht      2. november 2016 Tartu

 Tsiviilasja number                2-15-19357

 Tsiviilasi                        Gennadi Mihelsoni hagi pankrotihalduri Martin Krupi
                                   vastu   Sergei  Bindese  pankrotimenetluses   nõude
                                   tunnustamiseks
 Vaidlustatud kohtulahend          Viru Maakohtu 27. juuli 2016 määrus

 Kaebuse esitaja ja kaebuse liik   Gennadi Mihelson´i määruskaebus

 Kohtuistungi toimumise aeg        Kirjalik menetlus

 Menetlusosalised ja nende         Määruskaebuse esitaja: Gennadi Mihelson (hageja),
                                   isikukood: XXXXXXXXXX
 esindajad                         Vastustaja: pankrotihaldur Martin Krupp

RESOLUTSIOON

1. Tühistada Viru Maakohtu 27. juuli 2016 määrus ja saata asi maakohtule menetlusse
võtmise otsustamiseks.
2. Määruskaebus rahuldada

Määrus on lõplik
ASJAOLUD

1. Gennadi Mihelson esitas 23.12. 2015 hagi pankrotihalduri Martin Krupp vastu Sergei
Bindese pankrotimenetluses nõude tunnustamiseks. Koos hagiavaldusega esitas hageja taotluse
hagi esitamise tähtaja ennistamiseks.
Taotluse kohaselt avaldas 07. mail 2015 pankrotihaldur Martin Krupp ametliku teate, et
võlgniku Sergei Bindesi pankrotimenetluses toimub võlausaldajate üldkoosolek 26. mail 2015
päevakorraga nõude uuesti läbivaatamine. Võlausaldaja palus 09. juunil 2015 kirjalikult
pankrotihalduril Martin Krupil väljastada 26. mail 2015 Sergei Bindesi pankrotis toimunud
võlausaldajate üldkoosoleku protokoll ja osalejate nimekiri koos määratud häälte arvuga, kuid
käesoleva ajani palutud dokumente haldur hagejale väljastanud ei ole.

Hageja pöördus 22. oktoobril 2015 Viru Maakohtusse tsiviilasjas nr 2-08-1069 taotlusega
järelevalvemenetluses, et kuna haldur ei ole alates 09. juunist 2015 väljastanud 26. mail 2015
Sergei Bindese pankrotimenetluses toimunud võlausaldaja üldkoosoleku protokolli osalejate
nimekirjaga koos määratud häälte arvuga.

Hageja ei ole saanud pikaajaliselt teada konkreetseid isikuid, kes on vaidlustanud Dmitri
Geraškini nõuet. Hageja ei osanud kuni Viru Maakohtu 21. detsembri 2015 määrusega
edastatud 26. mai 2015 võlausaldajate üldkoosoleku protokolli kättesaamist piiritleda kostjate
ringi ning ei tea käesoleva ajani, millistel võltsitud andmetel Dmitri Geraškini nõue võib olla
rajatud. Hageja pöördumine eelnevalt halduri ja kohtu poole teabe saamiseks jäeti pikka aega
tähelepanuta, ning see on mõjuvaks põhjuseks menetlustähtaja ennistamisel. Hagejal ei olnud
võimalik enne 26. mai 2015 võlausaldajate üldkoosoleku dokumentide kättesaamist hagis
märkida: kostja ning nende võimalike esindajate nimed ja aadressid ning sidevahendite
andmed, asja põhisisu ( sh hagi ese, hagi alus); tõendid, mis kinnitavad hagi aluseks olevaid
asjaolusid.

Hageja palub ennistada hagi esitamise tähtaeg.

2. Kostja leiab, et hagi esitamise tähtaeg tuleb jätta ennistamata ja hagi menetlusse võtmisest
tuleb keelduda, kuna hageja ei ole esitanud mõjuvat põhjust hagi tähtajaks esitamata jätmise
kohta.

MAAKOHTU SEISUKOHT
3. Maakohus jättis hageja taotluse hagi esitamise tähtaja ennistamiseks rahuldamata ning
keeldus hagi menetlusse võtmast seoses tähtaja ennistamata jätmisega.
Maakohus oli seisukohal, et hagejal ei ole menetlustähtaja ennistamiseks mõjuvat põhjust
TsMS § 67 lg 1 mõttes, mis oleks ennistamise aluseks.
Maakohus leidis, et hageja ei ole esitanud mõjuvat põhjust, miks hageja pöördus Viru Maakohtu
poole alles 22. oktoobril 2015 teabe saamiseks 26. mai 2015 üldkoosoleku kohta. Hagejale oli
teada, et nõuete kaitsmise koosolek toimub 26. mail 2015 ning et võlausaldajate üldkoosolekul
toimub nõude uuesti läbivaatamine, millest oli teatatud teadaandega väljaandes Ametlikud
Teadaanded. Seega pidi hageja teadma, et juhul, kui peaks olema vajadus nõuet vaidlustanud

                                                 2
võlausaldaja vastu esitada hagi, tuleb seda teha ühe kuu jooksul koosoleku päevast arvates
(PankrS § 106 lg 1 viimane lause). Hageja saatis küll 09. juunil 2015 (14 päeva peale
koosolekut) pankrotihaldurile päringu 26. mail 2015 toimunud võlausaldajate üldkoosoleku
protokolli kohta, kuid kui haldurilt vastust mõistliku aja jooksul ei laekunud, ei võtnud hageja
selleks midagi ette, et saada haldurilt teavet üldkoosolekul vaidlustatud nõuete kohta, et
seaduses sätestatud tähtajal esitada hagi nõude tunnustamiseks.
Samuti ei ole hageja mõistlikult selgitanud, miks pöördus hageja kohtu poole teabe saamiseks
alles 22. oktoobril 2015, mitte aga enne hagi esitamise tähtaja möödumist, kuigi hagejale oli
teada tähtaeg, mil hagi esitamise õigus lõppeb. Kohus pöörab tähelepanu asjaolule, et hagi on
esitatud õigusteadmistega isiku poolt, kes on ka ise tegutsenud pankrotihaldurina ja seetõttu ei
ole võimalik, et hageja ei teadnud pankrotiseaduses sätestatud tähtaegu.
Maakohus leidis, et haldur ei ole rikkunud hea usu põhimõtet, kuna PankrS § 100 lg 4 kohaselt
teatab pankrotihaldur nõuete kaitsmise koosolekust vähemalt 15 päeva ette vaid väljaandes
Ametlikud Teadaanded. Seda on haldur ka teinud. PankrS § 55 lg 3 p 4 kohaselt annab haldur
teavet võlausaldajale seaduses ettenähtud juhul. PankrS ei sätesta, et haldur peaks andma eraldi
teavet võlausaldajale tema nõude vaidlustamise kavatsusest või nõude vaidlustamisest. Samuti
ei sätesta pankrotiseadus seda, et haldur peaks peale nõuete kaitsmise koosolekut
võlausaldajaid, kelle nõudeid on vaidlustatud, eraldi nõuete vaidlustamisest teavitama.


MÄÄRUSKAEBUSE ESITAJA TAOTLUS JA PÕHJENDUSED

4. Gennadi Mihelson esitas maakohtu 27. juuli 2016 määruse peale määruskaebuse, milles
palub tühistada maakohtu määruse ning rahuldada taotlus hagi esitamise tähtaja ennistamise
kohta, võtta hagi menetlusse ning jätta tähtaja ennistamise taotluse ja hagiavalduse esitamisega
seonduvad menetluskulud Martin Krupi kanda.

Määruskaebuse põhjenduste kohaselt:
1) on maakohtu määrusega võetud hagejalt ära võimalus kaitsta oma õigusi
tsiviilkohtumenetluses;
2) on kaebeõigus võetud ära olukorras, kus isik ei saa oma õigusi kaitsta õigel ajal
pankrotihalduri tegevuse tõttu;
3) oleks pankrotihaldur pidanud võlausaldajat teavitama üldkoosolekust ning hageja ei oleks
pidanud eeldama, et nõuete kaitsmise koosolek puudutas teda ning pankrotihaldur on rikkunud
oma põhikohutusi;
4) on olukord, kus pankrotihaldur ei pea võlausaldajat puudutavates küsimustes teda teavitama,
põhiseaduse § 44 teise lausega vastuolus ning määruskaebuse esitaja palub tunnistata halduri
teavitamiskohustuse puudumine põhiseadusega vastuolus olevaks.

VASTUSTAJA SEISUKOHT

5. Vastustaja vaidleb määruskaebusele vastu ning on seisukohal, et määruskaebuses toodu ei
anna alust Viru Maakohtu 27.07.2016 kohtumääruse tühistamiseks. Vastustaja märgib, et Viru


                                               3
Maakohus on oma 27.07.2016 määrust õigesti põhjendanud, mistõttu tuleb määruskaebus jätta
rahuldamata.

Vastustaja leiab, et kohus ei ole tuvastanud, et hageja saatis vastustaja e-posti aadressil taotluse
väljastada üldkoosoleku protokoll. E-kirjad on saatnud kolmas isik. Uued dokumendid, mis on
määruskaebuses esitatud, on maakohtu menetluses esitamata ja neid ei tule võtta asja juurde.
Hagi võib esitada ühe kuu jooksul arvates päevast, mil koosolek jättis nõude või pandiõiguse
tunnustamata. Hageja on esitanud hagiavalduse nõude tunnustamiseks 23.12.2015 ehk peaaegu
7 kuud hiljem, kui toimus nõuete kaitsmise koosolek, kus hageja nõue vaidlustati. Seega on
hageja hilinenud PankrS § 106 lg 1 toodud hagiavalduse esitamise tähtaja suhtes. Vastustaja
nendib, et teatud Riigikohtu lahenditest tulenevalt on võimalik ka nõude tunnustamise
hagiavalduse esitamise tähtaega ennistada, kuid tähtaja ennistamine on võimalik üksnes juhul,
kui menetlusosaline ei saanud tähtaega järgida mõjuval põhjusel.
Menetluskulud tuleb jätta hageja kanda.

RINGKONNAKOHTU SEISUKOHT

6. Ringkonnakohus leiab, et Viru Maakohtu 27. juuli 2016. a määrus tuleb tühistada ja asi tuleb
saata maakohtule menetlusse võtmise otsustamiseks.

7. Ringkonnakohus nõustub maakohtuga, et PankS § 106 lg 1 sätestatud ühekuuline tähtaeg on
menetlustähtaeg, mida saab mõjuva põhjuse olemasolul ennistada.
Ringkonnakohus nõustub maakohtuga, et tähtaja ennistamise avaldus on esitatud tähtaegselt.
Ringkonnakohus ei nõustu aga maakohtuga, et hagejal ei olnud mõjuvat põhjust tähtaja
möödalaskmiseks ja põhjendab seda järgnevalt.

8. Ringkonnakohus märgib, et PankrS § 105 sätestab aluspõhimõtte, mille kohaselt nõuete
kaitsmise koosolekul tunnustatud nõuet ja selle rahuldamisjärku ei saa hiljem vaidlustada. Sama
sätte järgi on erandiks PankS § 106 lõikes 2 sätestatud olukord. PankS § 106 lg 2 näol on tegu
erandliku olukorraga, (samal seisukohal on ka Riigikohus oma määruses nr 3-2-1-59-15 p 13).
Ringkonnakohus rõhutab, et vastavalt PankrS § 100 lg 2 peab toimuma nõuete kaitsmise
koosolek mitte varem kui üks kuu ja mitte hiljem kui kolm kuud pärast käesoleva seaduse § 93
lõikes 1 sätestatud tähtaja möödumist. Tavapärase ja üldreeglite alusel toimuva nõuete
kaitsmise koosoleku toimumine on ajaliselt seotud pankrotimenetluse üldise kulgemisega ning
pankrotimenetlusest osavõtjatelt on õigustatud oodata ja eeldada, et nad jälgivad Ametlikes
Teadaannetes pankrotimenetlusega seonduvat. Praegusel juhul tunnustati nõue 2008. aastal
ning vaadati see uuesti läbi PankrS § 106 lg 2 alusel 2015. aastal. Seega on nõude tunnustamise
ning selle uuesti läbivaatamise vahele jäänud väga pikk aeg. Kuigi PankrS § 100 lg 4 ei sätesta,
et haldur peab teatama nõuete kaitsmise koosolekust võlausaldajatele eraldi, peab siiski
käesoleval juhul pidama seda vajalikuks lähtuvalt hea usu ja mõistlikkuse põhimõttest.
Ringkonnakohus peab vajalikuks märkida, et PankrS 106 lg 2 aluste esinemise korral ei
korraldata uut nõuete kaitsmise koosolekut, kus vaadatakse läbi kõikide nõuete tunnustamine,
vaid vaadatakse läbi ainuüksi nõue, mida võlausaldaja, võlgnik või haldur vaidlustab


                                                 4
PankrS § 106 lg 2 nimetatud erandlike asjaolude esinemisel. Seetõttu on põhjendatud hageja
väide, et ta võis informatsiooni mittesaamisel eeldada, et tema nõuet ei vaidlustatud.
PankrS § 79 lg 4 kohaselt avaldab haldur võlausaldajate üldkoosoleku toimumise aja, koha ja
päevakorra kohta teate väljaandes Ametlikud Teadaanded. Teadet ei ole vaja avaldada, kui
kõigile võlausaldajatele on koosoleku toimumisest teatatud muul viisil. Teade tuleb avaldada
või võlausaldajatele muul viisil edasi anda vähemalt viis päeva enne koosoleku toimumist, kui
seaduses ei ole ette nähtud muud tähtaega.
Nõuete kaitsmine ja PankrS § 106 lg 2 alusel kaitstud nõuete uuesti läbivaatamine toimub
võlausaldajate üldkoosolekul.
Ringkonnakohus leiab, et olukorras, kus haldur kutsus kokku võlausaldajate üldkoosoleku ühe
nõude uuesti läbivaatatamiseks enam kui 7 aasta möödudes pärast nõude tunnustamist, oleks
haldur pidanud üldkoosoleku toimumise teate päevakorras märkima, millise nõude
läbivaatamiseks koosolek kokku on kutsutud või kasutama üldkoosolekust teavitamiseks muid
viise.

9. Ringkonnakohtu arvates tuleb võtta arvesse ka asjaolu, et pankrotihaldur ei esitanud hageja
nõudel talle nõuete kaitsmise protokolli ega tunnustatud nõuete nimekirja. Vastustaja väidab,
et protokolli ja nimekirja saamiseks saadetud e-kirjad pärinevad kolmanda isiku e-posti
aadressilt. Samas on kirjades märgitud, et kirjade saatja on Gennadi Mihelson. Maakohus
märkis, et kohus tuvastas tsiviilasja nr 2-08-1069 materjalidest, et hageja on 09. juunil 2015
saatnud halduri elektronposti aadressile XXXXXXXXXX e-kirja palvega väljastada 26. mail
2015 toimunud võlausaldajate üldkoosoleku protokoll koos osalejate ja määratud häälte
nimekirjaga. Vastustaja ei ole tuginenud asjaolule, et kirjad oleksid võltsitud või ebaõiged, vaid
väidab, et need on saadetud kolmanda isiku aadressilt. TsMS § 667 lg 3 alusel võib
määruskaebust läbivaatav kohus vajaduse korral koguda uusi tõendeid. Kuna hagejal ei olnud
võimalik tutvuda nõude tunnustamata jätmisega seotud asjaoludega, oli hageja kaebeõiguse
teostamine PankrS § 106 lg 1 alusel takistatud.

PankrS § 106 lg 1 sätestab, et juhul, kui nõude või pandiõiguse vastu on vaielnud haldur, on
kostjaks haldur, kellel on kõik võlgniku kui kostja õigused ja kohustused. Kui nõude või
pandiõiguse vastu on vaielnud võlausaldaja, on kostjaks võlausaldaja, kes nõudele, selle
rahuldamisjärgule või pandiõigusele vastu vaidles. Juhul, kui hageja ei teadnud, kes tema
nõudele vastu vaidles, pole hagejal võimalik kostjat määratleda. Olukorras, kus hageja ei tea,
millistel PankrS § 106 lg 2 nimetatud asjaoludel tema nõue tunnustamata jäeti, on tal
raskendatud kohtumenetluses oma õigusi kaitsta ja seisukohti kujundada.

10. Vastusena määruskaebuses taotletule tunnistada põhiseadusevastaseks regulatsioon, mille
järgi teavitatakse nõuete kaitsmise koosolekust Avalike Teadaannete kaudu, märgib
ringkonnakohus järgmist. Iseenesest on õige kaebaja väide, et võlausaldaja ei pea
pankrotimenetluse jooksul, mis kestab aastaid, vaatama katkematult ja pidevalt, kas Avalikes
Teadaannetes on teavitatud uue nõuete kaitsmise kokkukutsumisest olukorras, kus nõue on juba
tunnustatud aastaid tagasi. Samas ei ole praegu kehtiv regulatsioon põhiseadusega iseenesest
vastuolus, kuna põhiõiguste riive on võimalik kõrvaldada normistiku põhiseaduspärase
tõlgendamise abil.

                                                5
11. Võttes arvesse eeltoodut, leiab ringkonnakohus, et käesolevas asjas esinevad TsMS §-s 67
lg 1 toodud alused tähtaja ennistamiseks ning tähtaja ennistamiseks on mõjuvad põhjused.
Seetõttu tuleb hagi esitamise tähtaeg TsMS § 67 lg 1 alusel ennistada ning asi saata maakohtule
menetlusse võtmise otsustamiseks.

12. Maakohus võtab menetluskulude jaotuse osas ning menetlusabi andmise osas seisukoha.


/digitaalselt allkirjastatud/     /digitaalselt allkirjastatud/     /digitaalselt allkirjastatud/
     Üllar Roostoja                     Kai Kullerkupp                   Andra Pärsimägi




                                               6

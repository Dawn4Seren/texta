                                                                          1-15-8803




                           KOHTUMÄÄRUS
Kohus                           Viru Maakohus

Määruse tegemise aeg ja koht    19. oktoober 2016, Narva kohtumaja

Kriminaalasja number            1-15-8803 (kohtueelses menetluses 14233000532)

Kohtunik                        Astrid Asi

Kohtuistungi sekretär           Jelena Muttonen

Tõlk                            Irina Ogurova

Asi                             Viru Vangla kriminaalhooldusosakonna Narva talituse
                                kriminaalhooldusametnik        Nadezhda     Migatšova
                                erakorraline ettekanne nr 8-3/29426-1 Aleksandr Lapini
                                suhtes
Hooldusalune                    Aleksandr Lapin
                                isikukood 38505193717; elukoht xxx; xxx
                                kriminaalkorras karistatud kolmel korral, neist viimane:
                                    - 27.01.2016 Viru Maakohtu Narva kohtumaja
                                       poolt KarS § 199 lg 2 p 7, 9 järgi 9-kuulise
                                       vangistusega, mida vähendati KrMS § 238 lg 2
                                       alusel 1/3 võrra, KarS § 64 lg 1, § 65 lg 1, § 68
                                       lg 1 alusel vangistusega 7 kuud ja 6 päeva, KarS
                                       § 69 lg 1 alusel asendati karistus üldkasuliku
                                       tööga 216 tunni ulatuses, täitmise tähtajaga – 10
                                       kuud.

Istungil osalenud isikud        Kriminaalhooldusametnik         Nadezhda Migatšova
                                Kriminaalhooldusalune           Aleksandr Lapin

Kohtuistungi toimumise aeg      19.10.2016




RESOLUTSIOON

Jätta rahuldamata Viru Vangla kriminaalhooldusosakonna Narva talituse erakorraline
ettekanne nr 8-3/29426-1 Aleksandr Lapinile mõistetud vangistuse täitmisele
pööramiseks.



                                                                                      1(3)
                                                                                  1-15-8803
Edasikaebamise kord

Kohtumäärusele võib esitada määruskaebuse 15 päeva jooksul Viru Maakohtu Narva
kohtumajale alates päevast kui isik sai kohtumäärusest teada või pidi kohtumäärusest teada
saama.


Asjaolud

Viru Maakohtu Narva kohtumaja 27.01.2016 kohtuotsusega nr 1-15-8803 tunnistati
Aleksandr Lapin süüdi KarS § 199 lg 2 p-de 7, 9 järgi 9-kuulise vangistusega, mida vähendati
KrMS § 238 lg 2 alusel 1/3 võrra. KarS § 68 lg 1 alusel arvati karistusaja hulka eelvangistuses
viibitud aeg alates 19.11.2014 kuni 20.11.2014, st 2 päeva ja lõplikult ärakandmisele mõisteti
5 kuud ja 28 päeva vangistust. KarS § 64 lg 1 ja § 65 lg 1 alusel liideti vangistusega Viru
Maakohtu Narva kohtumaja 25.03.2015 kohtuotsusega 1-14-6633 mõistetud karistusega – 1
(üks) aasta 16 (kuusteist) päeva vangistust, mis asendati 381 tunni üldkasuliku tööga ning
lugedes kergem karistus kaetuks raskema karistusega mõisteti Aleksandr Lapinile
liitkaristuseks 1 (üks) aasta ja 16 (kuusteist) päeva vangistust. Liitkaristusest arvati maha Viru
Maakohtu Narva kohtumaja 25.03.2015 kohtuotsuse järgi osaliselt ärakantud karistus – 5
(viis) kuud ja 10 (kümme) päeva vangistust (ehk 160 tundi üldkasulikku tööd) ning lõplikult
ärakandmisele kuulus 7 (seitse) kuud ja 6 (kuus) päeva vangistust. KarS § 69 lg 1 alusel
asendati Aleksandr Lapinile mõistetud karistus 216 tunni üldkasuliku tööga, määrates
üldkasuliku töö tegemise tähtajaks 10 kuud alates kohtuotsuse jõustumisest. Viru Maakohtu
Narva kohtumaja 27.01.2016 kohtuotsus jõustus 04.02.2016.

11.10.2016 saabus Viru Maakohtu Narva kohtumajja läbivaatamiseks erakorraline ettekanne
ettepanekuga pöörata Aleksandr Lapinile mõistetud karistus KarS § 69 lg 6 alusel täitmisele.

Erakorraline ettekanne on esitatud, kuna seisuga 11.10.2016 on Aleksandr Lapin sooritanud
216-st töötunnist 154 tundi. Seega tegemata töötundide arv on 62.

12.04.2016 seletuses kirjutab Aleksandr Lapin, et ei töötanud perioodil 12.03.2016-
03.04.2016 ajakava järgi, kuna vigastas jalga. Arstile pöörduda ei saanud, sest et ei oma
ravikindlustust. Arstitõendit ega muud dokumenti ei ole esitatud. Aleksandr Lapinile tehti
12.04.2016 kirjalik hoiatus.

30.05.2016 seletuses kirjutab Aleksandr Lapin, et ei töötanud perioodil 30.04.2016-
29.05.2016      ajakava    järgi,    kuna   hoolitses õe  laste    eest.    Õde    viibis
psühhoneuroloogiadispanseris. Arstitõendit ega muud dokumenti ei ole esitatud. Aleksandr
Lapinile tehti 30.05.2016 kirjalik hoiatus.

Viimases s.o 31.08.2016 koostatud üldkasuliku töö tegemise ajakavas, mil sooritamata
töötundide arv oli 83 ning planeeriti sooritada 70 tundi, sooritas Aleksandr Lapin 21 tundi.
07.10.2016 seletuses kirjutab Aleksandr Lapin, et ei töötanud 04.09.2016, 10.09.2016 ning
perioodil 24.09.2016-25.09.2016 ja 01.10.2016-02.10.2016 ajakava järgi, kuna ta visati
kodunt välja ning tal ei olnud elukohta. Aleksandr Lapin palub seletuskirjas kohtul vangistust
täitmisele mitte pöörata ning anda võimalus välja töötada töötamata 62 töötundi. Arstitõendit
ega muud dokumenti ei ole esitatud.

Juhindudes KarS § 69 lg 6 tegi kriminaalhooldusametnik kohtule ettepaneku pöörata
Aleksandr Lapinile mõistetud karistus täitmisele tegemata üldkasuliku töö tundide ulatuses.


                                                                                              2(3)
                                                                                1-15-8803
Menetlusosaliste seisukohad kohtuistungil

19.10.2016 kohtuistungil palus Aleksandr Lapin anda talle võimalus üldkasuliku töö
sooritamiseks. Ta ei ilmunud vahepealsel perioodil tööle, kuna jäi Narvas elukohast ilma. Ta
ööbib Narvast 8 km kaugusel suvilas ega saanud sealt Narva tööle tulla. Kuid tänaseks on tal
teada, et naaber saaks teda vajadusel tuua hommikuti Narva ning seega oleks tal edaspidi
võimalik tööle tulla.
Kriminaalhooldusametnik möönis, et juhul, kui Aleksandr Lapin saab elukohast tulenevad
probleemid lahendatud, siis võib anda talle veelkord võimaluse üldkasuliku töö sooritamiseks.


Maakohtu seisukoht

Kohus, vaadanud läbi toimiku materjalid, kuulanud ära menetlusosalised, asub seisukohale,
et kriminaalhooldusametniku ettepanek Aleksandr Lapin suhtes tuleb jätta rahuldamata.

KarS § 69 lg 6 sätestab, et juhul, kui süüdlane hoiab üldkasulikust tööst kõrvale, ei järgi
kontrollnõudeid või ei täida talle pandud kohustusi, võib karistust täideviiv ametnik teda
kirjalikult hoiatada või kohus määrata süüdlasele täiendavaid kohustusi vastavalt käesoleva
seadustiku § 75 lõikes 2 sätestatule, pikendada töö tegemise tähtaega, arvestades käesoleva
paragrahvi lõikes 3 sätestatud üldkasuliku töö üldist tähtaega, või pöörata süüdlasele
mõistetud aresti või vangistuse täitmisele. Aresti või vangistuse täitmisele pööramisel
arvestatakse karistusest kantuks süüdlase tehtud üldkasulik töö, mille üks tund võrdub ühe
päeva aresti või vangistusega.

Kohus tuvastas, et seisuga 11.10.2016 on Aleksandr Lapin sooritanud 154 üldkasuliku töö
tundi. Sooritamata on 62 tundi. Samuti on tuvastatud, et Lapin rikkus korduvalt üldkasuliku
töö ajakava ning mõjuvate põhjuste esinemise kohta tõendeid ta esitanud pole. Seega on
olemas formaalsed alused karistuse täitmisele pööramiseks.

Samas arvestab kohus taotluse lahendamisel asjaolusid, et tegemist on esimese erakorralise
ettekandega. Aleksandr Lapin avaldas soovi teha üldkasulik töö lõpuni ning kohtuistungil ta
mõistis oma rikkumiste tagajärgi ning soovis talle mõistetud asenduskaristust täita. Samuti on
ta püüdnud leida lahendust elukoha muutuse tõttu tekkinud takistusele. Kuigi Lapinil on
tänaseks teostamata 62 tundi üldkasulikku tööd, tuleb arvestada ka seda, et isik on täitnud
suurema osa s.o 71 % määratud üldkasuliku töö mahust ning kohtuotsusega määratud tööde
tegemise tähtajani on veel poolteist kuud. Nimetatud periood on piisavalt pikk, et täitmata
tunnid korrektselt sooritada. Eelnevast tulenevalt leiab kohus, et Aleksandr Lapinile mõistetud
karistuse täitmisele pööramine ei ole käesoleval hetkel otstarbekas ning Aleksandr Lapini
õiguskuulekale käitumisele suunamiseks peab esmalt rakendama leebemaid meetmeid.
Seetõttu asub kohus seisukohale, et talle tuleb anda veelkord võimalus oma kohustuste
korrektseks täitmiseks.

Eeltoodu alusel leiab kohus, et kriminaalhooldusametniku ettepanek tuleb jätta rahuldamata.

Kohus teeb määruse tuginedes eeltoodule ja juhindudes KrMS § 427 lg-st 2, 432 lg-st 3.


(allkirjastatud digitaalselt)

Astrid Asi
kohtunik


                                                                                            3(3)

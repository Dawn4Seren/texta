                                            RIIGIKOHUS
                                      HALDUSKOLLEEGIUM
                                           KOHTUMÄÄRUS
 Kohtuasja number                      3-3-1-80-15
 Määruse kuupäev                       17. veebruar 2016
 Kohtukoosseis                         Eesistuja Ivo Pilving, liikmed Indrek Koolmeister ja Viive Ligi
 Kohtuasi                              MTÜ Kesk-Eesti Metsaomanikud kaebus SA Erametsakeskus
                                       6. oktoobri 2014. a käskkirja nr 5-1/14/151 tühistamise nõudes
                                       ja SA Erametsakeskus kohustamise nõudes MTÜ Kesk-Eesti
                                       Metsaomanikud taotluse uueks lahendamiseks
 Menetlusosalised                      Kaebaja MTÜ Kesk-Eesti Metsaomanikud, esindaja
                                       vandeadvokaat Taivo Ruus
                                       Vastustaja SA Erametsakeskus
 Vaidlustatud kohtulahend              Tallinna Ringkonnakohtu 3. juuli 2015. a määrus haldusasjas
                                       nr 3-15-179
 Menetluse alus Riigikohtus            MTÜ Kesk-Eesti Metsaomanikud määruskaebus
 Asja läbivaatamine                    Kirjalik menetlus

RESOLUTSIOON
1. Jätta MTÜ Kesk-Eesti Metsaomanikud määruskaebus rahuldamata.
2. Jätta Tallinna Ringkonnakohtu 3. juuli 2015. a määruse resolutsioon haldusasjas nr 3-15-179
muutmata, muutes määruse põhjendusi vastavalt käesoleva määruse põhjendustele.
3. Jätta menetluskulud menetlusosaliste endi kanda.
4. Arvata kautsjon riigituludesse.


ASJAOLUD JA MENETLUSE KÄIK
1. MTÜ Kesk-Eesti Metsaomanikud esitas SA-le Erametsakeskus 15. augustil 2014 taotluse metsa​-
ühistu toetuse saamiseks. SA Erametsakeskus jättis taotluse 6. oktoobri 2014. a käskkirjaga
nr 5-1/14/151 rahuldamata.
Käskkiri saadeti MTÜ-le Kesk-Eesti Metsaomanikud 7. oktoobril 2014 Omniva e-tähtkirja teenuse
abil digiallkirjata PDF-failina meiliaadressile ning 8. oktoobril 2014 saadeti sama dokument tähitud
kirjana paberkandjal ilma allkirjata ja digiallkirja kinnitusleheta. 7. novembril 2014 saatis MTÜ Kesk-
Eesti Metsa​omanikud SA-le Erametsakeskus e-kirja, milles viitas, et saadetud dokumentidel puudus
allkiri, palus vea parandada ja anda uue vastamistähtaja või kirja annulleerida. 10. novembril 2014
saatis SA Erametsa​keskus MTÜ-le Kesk-Eesti Metsaomanikud e-kirja, mille manuses oli 6. oktoobri
2014. a käskkiri nr 5-1/14/151 koos digiallkirjakonteineriga.
2. MTÜ Kesk-Eesti Metsaomanikud esitas 24. novembril 2014 SA-le Erametsakeskus 6. oktoobri
2014. a käskkirja peale vaide, mille SA Erametsakeskus 19. detsembri 2014. a otsusega nr 5-12/14/24-
7 tagastas, kuna vaie oli esitatud tähtaega rikkudes ning vaide esitamise tähtaega ei olnud SA
Erametsakeskus hinnangul alust ennistada.
3. MTÜ Kesk-Eesti Metsaomanikud esitas 22. jaanuaril 2015 Tallinna Halduskohtule kaebuse SA
Erametsakeskus 6. oktoobri 2014. a käskkirja nr 5-1/14/151 ja 19. detsembri 2014. a otsuse nr 5-
12/14/24-7 tühista​miseks ning SA Erametsakeskus kohustamiseks taotluse rahuldamise üle uuesti
otsustama või alternatiivina vaiet uuesti läbi vaatama. Kaebuses leidis MTÜ Kesk-Eesti Metsa​-
omanikud, et vaide esitamise tähtaeg ei olnud 24. novembril 2015 möödunud, kuna kaebajale
7. oktoobril 2014 ja 8. oktoobril 2014 edasta​tud käskkiri oli allkirjastamata ning seetõttu tühine.
Kaebaja hinnangul hakkas SA Erametsakeskus 6. oktoobri 2014. a käskkiri kehtima alles
10. novembril 2014, kui kaebajale esitati käskkiri koos digiallkirja kinnituslehega, ning alates sellest
tuleb arvestada 30-päevast vaide esitamise tähtaega. Kaebaja pöördus mõistliku aja jooksul vastustaja
poole korrektselt allkirjastatud käskkirja õigus​päraseks kättetoimetamiseks.
4. SA Erametsakeskus selgitas halduskohtule, et metsaühistu toetuse andmist reguleerib erisättena
metsaseaduse § 10 ning selle alusel kehtestatud keskkonnaministri 24. aprilli 2014. a määrus nr 10
"Era​metsanduse toetuse andmise alused, taotluse kohta esitatavad nõuded, toetuse taotlemise ja
taotluse menetlemise kord, taotluse hindamise alused ning toetuse tagasinõudmise kord" (määrus
nr 10). Määruse nr 10 § 17 lg 6 on vastustaja hinnangul erinorm, mille järgi taotluse osalise rahulda​-
mise või rahuldamata jätmise otsuse koopia või väljavõte saadetakse taotlejale elektrooniliselt või
posti teel taotluses märgitud aadressil. Vastustaja hinnangul ei olnud tal seetõttu kohustust digi​-
allkirjastatud või paberkandjal füüsiliselt allkirjastatud käskkirja kaebajale saata. Vastustaja hinnan​gul
on 6. oktoobri 2014. a käskkiri nr 5-1/14/151 nõuetekohaselt digitaalselt allkirjastatud, seega on tegu
kehtiva haldusaktiga.
5. Tallinna Halduskohus tagastas 27. veebruari 2015. a määrusega haldusasjas nr 3-15-179 MTÜ
Kesk-Eesti Metsaomanikud kaebuse SA Erametsakeskus 19. detsembri 2014. a vaide tagastamise
otsuse tühistamise ja vaide uueks lahendamiseks kohustamise nõuetes. Tallinna Halduskohus luges
kaebuse 6. oktoobri 2014. a käskkirja tühistamise nõudes ja SA Erametsakeskus kaebaja taotluse uueks
lahendamiseks kohustamise nõudes mittetähtaegselt esitatuks, jättis kaebetähtaja ennistamata ning
lõpetas nende nõuete osas asja menetluse. Menetluskulud jäid menetlusosaliste endi kanda.
5.1. On tõendatud, et vastustaja 6. oktoobri 2014. a käskkiri on samal päeval digitaalselt all​kirjastatud
ja seetõttu see ei ole tühine. Kaebajale on 7. oktoobril 2014 kätte toimetatud vastustaja 6. oktoobri
2014. a käskkiri, mis sisaldas viidet digitaalse allkirjastamise kohta.
5.2. Haldusmenetluse seaduse (HMS) § 27 lg 1 2. lause järgi peab dokumendile olema lisatud digitaal​-
allkiri ning vajaduse korral digitaalne tempel. HMS sätetest on võimalik kõrvale kalduda eri​seaduses
sätestatu alusel. Praegusel juhul on erisätteks määruse nr 10 § 17 lg 6, mille järgi saade​takse taotlejale
taotluse osalise rahuldamise või rahuldamata jätmise otsuse koopia või väljavõte. Seetõttu ei tule HMS
sätteid arvestada.
5.3. Lähtuvalt eeltoodust hakkas SA Erametsakeskus 6. oktoobri 2014. a käskkirjale vaide esitamise
tähtaeg kulgema 7. oktoobril 2014. Ei esine mõjuvat põhjust, mis annaks aluse vaide esitamise tähtaja
ennistamiseks.
6. MTÜ Kesk-Eesti Metsaomanikud esitas määruskaebuse Tallinna Halduskohtu 27. veebruari 2015. a
määruse peale 6. oktoobri 2014. a käskkirja ja menetluskulusid puudutavas osas.
7. Tallinna Ringkonnakohus jättis 3. juuli 2015. a määrusega haldusasjas nr 3-15-179 MTÜ Kesk-
Eesti Metsaomanikud määruskaebuse rahuldamata ning Tallinna Halduskohtu määruse muutmata.
7.1. Vaidlust ei ole selle üle, et 6. oktoobri 2014. a käskkiri samal päeval allkirjastati. Seega ei saa olla
tegemist tühise haldusaktiga.
7.2. Vastustaja on 6. oktoobri 2014. a käskkirja kaebajale kättetoimetamisel õigesti tuginenud määru​se
nr 10 § 17 lg-le 6, kuivõrd nimetatud sätte järgi saadetakse taotlejale otsuse koopia või väljavõte.
Sellist kättetoimetamist võimaldab HMS § 25 lg 1.
7.3. Digiallkirja kinnituslehe puudumine ei saanud kaebajat haldusakti sisu või kehtivuse osas
eksitusse viia.
7.4. Pole põhjust mõista kaebajalt vastustaja kasuks välja välise õigusabi kulusid, sest vaidlused
toetuste väljastamise üle ei välju vastustaja põhitegevuse raamest. Menetluskulud jäävad menetlus​-
osaliste endi kanda.


MENETLUSOSALISTE PÕHJENDUSED
8. MTÜ Kesk-Eesti Metsaomanikud esitas määruskaebuse, milles palub tühistada Tallinna Haldus​-
kohtu määruse resolutsiooni p-d 4–8 ja Tallinna Ringkonnakohtu määruse ning mõista kaebaja kasuks
SA-lt Erametsakeskus välja menetlus​kulud.
8.1. Kaebaja hinnangul olid 7. oktoobril 2014 ja 8. oktoobril 2014 talle edastatud käskkirjad tühised
ning seetõttu ei hakanud käskkiri enne 10. novembri 2014. a kättetoimetamist kehtima. Kaebaja
pöördus mõistliku aja jooksul käskkirja andja poole korrektselt allkirjastatud käskkirja õigus​päraseks
kättetoimetamiseks. Seetõttu hakkas vaide esitamise tähtaeg kulgema alates 10. novembrist 2015 ning
see ei olnud vaide esitamise ajal (24. novembril 2014) möödunud.
8.2. Kaebaja hinnangul ei saatnud vastustaja talle otsuse koopiat või selle väljavõtet, vaid saatis
7. oktoobril 2014 ja 8. oktoobril 2014 kehtetu otsuse. Mingit märget, et tegu oleks koopia või välja​-
võttega, otsusel ei olnud.
8.3. Tallinna Halduskohus ja Tallinna Ringkonnakohus on asunud väärale seisukohale, et määruse
nr 10 § 17 lg 6 on HMS suhtes erisäte, mistõttu HMS-s haldusaktile kehtestatud kättetoimetamise kord
ei kohaldu. Määrus ei saa olla eriseadus HMS suhtes.
9. SA Erametsakeskus vaidleb kassatsioonkaebusele vastu. Vastustaja leiab, et nii haldus- kui ka
ringkonna​kohus on nõuetekohaselt tuvastanud, et kaebaja esitas vaide hilinenult.
9.1. Kaebaja sai vaidlusaluse käskkirja kätte määruse nr 10 § 17 lg 6 kohaselt 7. oktoobril 2014,
mistõttu hakkas alates 7. oktoobrist 2014 kulgema kaebuse või vaide esitamise tähtaeg.
9.2. Vastustaja märgib, et haldusakti vaidlustamiseks seadusega ette nähtud 30-päevase kaebetähtaja
kulgema hakkamine ei ole seaduse kohaselt otseselt seotud haldusakti kättetoimetamise hetkega.
Kaebetähtaeg hakkab kulgema muu hulgas alates hetkest, millal isik oleks pidanud teada saama
vaidlustatavast haldusaktist.


KOLLEEGIUMI SEISUKOHT
10. Asjas on vaidlus selle üle, kas SA Erametsakeskus 6. oktoobri 2014. a käskkirja nr 5-1/14/151
kaebajale saatmise viis oli nõuetekohane, kas võimalikud puudused saatmisel mõjutasid vaidlustamis​-
tähtaja kulgema hakkamist ning kas kaebaja on vaide esitanud tähtaegselt.
11. Haldusakti teatavakstegemine tähendab, et teave haldusakti kohta edastatakse adressaadile ning
haldusakti teatavakstegemise viis peab võimaldama haldusaktile igakülgse hinnangu andmist,
otsustamaks, kas haldusaktiga rikutakse isiku õigusi või mitte (vt Riigikohtu halduskolleegiumi
3. märtsi 2004. a määrus asjas nr 3-3-1-10-04, p 13; Riigikohtu halduskolleegiumi 19. detsembri
2007. a määrus asjas nr 3-3-1-75-07, p 13). Seadusega võib olla kindlaks määratud dokumendi kätte​-
toimetamise kohustuslik viis.
12. Kättetoimetamine on haldusmenetluse seaduse tähenduses haldusakti teatavakstegemise
formaalsem, seadusega põhjalikumalt reguleeritud viis, mis peab tagama isiku tulemuslikuma teavi​-
tamise. Haldusmenetluse seadus reguleerib muu hulgas elektroonilist kättetoimetamist – HMS § 27
lg 1 järgi saadetakse dokumendi elektroonilise kättetoimetamise korral dokument taotleja poolt
taotluses näidatud elektron​posti aadressil ning dokumendile peab olema lisatud digitaalallkiri ja
vajaduse korral digitaalne tempel. Metsaseaduse § 1 lg 2 järgi kohaldatakse metsaseadusega sätestatud
haldusmenetlusele haldusmenetluse seaduse sätteid, võttes arvesse metsaseaduse erisusi. Metsaseaduse
§ 10 lg 11 alusel kehtestatud keskkonnaministri määruse nr 10 § 17 lg 6 sätestab, et taotlejale
saadetakse elektrooniliselt või posti teel taotluses märgitud aadressil taotluse osalise rahuldamise või
rahuldamata jätmise otsuse koopia või väljavõte.
13. Vastustaja on vaidlusaluse käskkirja saatnud kaebaja taotluses märgitud e-posti aadressile. Pooled
ei vaidle selle üle, kas käskkirja teatavaks​tegemine selle kaebaja e-posti aadressile saatmise teel oli
lubatav. Pooled vaidlevad selle üle, kas 7. oktoobril 2014 kaebajale elektrooniliselt saadetud
haldusaktile pidi olema lisatud digitaal​set allkirjastamist tõendavad andmed.
14. Allkiri on haldusakti osa (HMS § 55 lg 4), mistõttu koopia haldusaktist kui tervikust peab sisal​-
dama ka koopiat allkirjast. Vaidlust ei ole selle üle, et kaebajale 7. ja 8. oktoobril 2014 saadetud
dokumentidel polnud digi​taalset ega füüsilist allkirja ega märget selle kohta, et tegemist on välja​-
võttega haldus​aktist. Siiski oli saadetud dokumendis allkirjastaja nime kohal märge "/allkirjastatud
digitaalselt/" ning teise lehekülje lõpus märge "Koopia: MTÜ Kesk-Eesti Metsaomanikud".
Kolleegium on seisukohal, et neist märgetest pidi kaebaja mõistma, et haldusakt on antud ning talle
sooviti edastada selle koopia. Koopia puudus ei olnud selline, mis takista​nuks kaebajal haldusakti
sisuga tutvuda. Seetõttu tuleb käskkiri lugeda, kuigi puudulikult, kaebajale teatavaks tehtuks.
Kolleegium märgib, et haldusmenetluse seaduse regulatsioon elektroonilise kättetoimetamise ja
suhtluse kohta vajab seoses tehnika arengu ja elektroonilise suhtluse rohkusega täiendamist.
15. HMS § 75 sätestab, et vaie haldusaktile tuleb esitada 30 päeva jooksul, arvates päevast, millal isik
vaidlustatavast haldusaktist või toimingust teada sai või oleks pidanud teada saama. Kuigi praeguses
asjas toimus haldusakti teatavakstegemine puudusega, oli kaebajal võimalik haldusakti kogu tekstiga
kohe tutvuda. Seetõttu on kolleegium seisukohal, et vaide esitamise tähtaeg hakkas kulgema
7. oktoobril 2014, kui kaebaja käskkirja koopia e-kirja teel kätte sai. Allkirjastatud haldus​akti saa​nuks
kaebaja vastustajalt soovi korral välja nõuda vaidlustamistähtaja kestel ning samal ajal koostada vaide.
16. Isegi kui asuda seisukohale, et koopia puuduse tõttu võis kaebaja olla segaduses haldusaktile
hinnangu andmisel, pöördus ta haldusorgani poole ebamõistlikult pika aja pärast. Seega ei saaks
vaidlustamist pidada tähtaegseks ka halduskohtumenetluse seadustiku (HKMS) § 46 lg 7 ja Riigi​kohtu
vastava praktika kohaselt (vt nt 10. juuni 2009. a määrus asjas nr 3-3-1-25-09, p 11). Korrekt​se
haldusakti väljanõudmisega viivita​mist 31 päeva ei saa pidada mõistlikuks käitumiseks.
17. Eeltoodud põhjustel nõustub kolleegium vastustaja, haldus- ja ringkonnakohtu lõpp​järeldusega, et
vaie ja seetõttu ka kaebus on esitatud tähtaega ületades. Vaide esitamisega hilinemise tõttu ei saa
kaebaja tugineda HKMS § 47 lg-le 2. Kaebetähtaja ennistamiseks pole mõjuvat põhjust. Seetõttu
tuleb MTÜ Kesk-Eesti Metsaomanikud määruskaebus jätta rahulda​mata ja ringkonnakohtu määruse
resolutsioon muutmata, muutes määruse põhjendusi vastavalt käes​oleva määruse põhjendustele.
18. Kaebaja palub vastustajalt välja mõista õigusabikulud 480 eurot. Arvestades, et määrus​kaebus jääb
rahuldamata ja seega jõusse halduskohtu määrus, millega menetlus lõpetati, jäävad kaebaja
menetluskulud HKMS § 108 lg 4 alusel tema enda kanda. Kuna vastustaja ei ole Riigikohtule
menetluskulude nime​kirja ega kuludokumente esitanud, jäävad ka tema menetluskulud tema enda
kanda (HKMS § 109 lg 1). Määrus​kaebuse esitamisel tasutud kautsjon tuleb HKMS § 107 lg 4 viimase
lause alusel arvata riigituludesse.


Indrek Koolmeister, Viive Ligi, Ivo Pilving

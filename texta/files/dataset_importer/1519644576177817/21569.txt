                        KOHTUMÄÄRUS
Kohus                                Tartu Maakohus
Määruse tegemise aeg ja koht         10. märts 2016, Tartu kohtumaja
Kohtunik                             Rutt Teeveer
Väärteoasja number                   4-16-1445
Väärteoasi                           Jalmar Paulsoni kaebus Politsei- ja Piirivalveameti
                                     Lõuna prefektuuri 26.01.2016 otsuse peale väärteoasjas
                                     nr 2780,15,008635
Menetlustoiming                      menetlustähtaja ennistamata jätmine
                                     kaebuse läbivaatamata jätmine
Kohtumenetluse pooled                menetlusalune isik: Jalmar Paulson (isikukood
                                     38010172771; elukoht XXXX, e-post XXXX), kaitsja
                                     Maia Ploom (e-post maiapl@hot.ee)
                                     kohtuväline menetleja: Politsei- ja Piirivalveameti
                                     Lõuna Prefektuur, esindaja Liis Varblane

RESOLUTSIOON
Jätta Jalmar Paulsoni poolt Politsei- ja Piirivalveameti Lõuna prefektuuri 26.01.2016 otsuse
peale väärteoasjas nr 2780,15,008635 esitatud kaebuse esitamise tähtaeg ennistamata ja kaebus
läbi vaatamata.
Tagastada kaebus koos lisadega Jalmar Paulsonile.
Määruse koopia saata Jalmar Paulsonile, Maia Ploomile ja Lõuna Prefektuurile.
VTMS § 199 lg 4 alusel jõustub kirjalikus menetluses tehtud kohtumäärus selle tegemisest.
Edasikaebamise kord
Käesoleva kohtumääruse peale on kohtumenetluse pooltel, samuti menetlusvälisel isikul, kui
kohtumäärusega on piiratud tema õigusi või seaduslikke huve, õigus esitada määruskaebus Tartu
Maakohtule 15 päeva jooksul, alates päevast, mil isik sai vaidlustatavast kohtumäärusest teada
või pidi teada saama.

ASJAOLUD JA MENETLUSE KÄIK
Politsei- ja Piirivalveameti Lõuna prefektuuri 26.01.2016 üldmenetluse otsusega väärteoasjas
nr 2780,15,008635 määrati Jalmar Paulsonile LS § 223 lg 1 alusel rahatrahv 40 trahviühikut,
s.o 160 eurot.
28.02.2016 esitas Jalmar Paulson ja tema kaitsja Maia Ploom Tartu Maakohtule kaebuse,
paludes Politsei- ja Piirivalveameti Lõuna prefektuuri Tartu politseijaoskonna ennetus- ja
menetlustalituse väärteomenetleja Liis Varblase 26.01.2016 otsus väärteoasjas nr
2780,15,008635 tühistada ja lõpetada asjas menetlus VTMS § 29 lg 1 p 1 alusel. Kaebus
sisaldas ka taotlust kaebuse esitamise tähtaja ennistamiseks.
Kaebuse ennistamise taotluse kohaselt ei olnud J. Paulson nõus 28.12.2015 koostatud
väärteoprotokollis tema süüd kirjeldava osaga ning sellega, et tema olevat rikkunud
liikluseeskirja sätteid. Seetõttu ta protokollile alla ei kirjutanud. Protokollis ei ole kirjas
keeldumise kuupäeva ega menetleja ametinimetust. Seega ei ole protokoll J. Paulsonile kätte
antud. J. Paulson sai kaevatava otsuse kätte 12.02.2016. Samal päeval tehti kaevatav otsus J.
Paulsonile nähtavaks e-toimikus. Otsus ei saa samal päeval kui see J. Paulsonile kätte anti,
jõustuda nagu otsuses kirjas, kuna VTMS § 114 lg 4 kohaselt esitatakse kaebus käesoleva
paragrahvi lõike 1 punktis 2 sätestatud üldmenetluses tehtud otsuse peale maakohtule 15 päeva
jooksul, alates päevast, mil kohtuvälise menetleja otsus on menetlusosalisele kohtuvälise
menetleja juures kättesaadav. Seega on kaebuse esitaja seisukohal, et käesolev kaebus esitatud
tähtaegselt. Kuid juhuks, kui kättetoimetamise ajaga tekib mingeid probleeme, taotleb J.
Paulson kaebuse esitamise tähtaja ennistamist ülaltoodud põhjustel.
09.03.2016 edastas Lõuna prefektuuri Tartu politseijaoskonna ennetus- ja menetlustalituse
väärteomenetleja Liis Varblane kohtule väärteoasjas 28.12.2015 koostatud väärteoprotokolli,
kuna see oli kaebuse esitaja poolt kaebusele lisatud mittetäielikult.

KOHTU SEISUKOHT
VTMS 117 lg 1 p 1 kohaselt kontrollib maakohtunik eelmenetluses asja kohtualluvust ning
väärteomenetluse seadustiku §-de 114 ja 115 nõuete täitmist ning punkti 2 kohaselt jätab
kaebuse käiguta või läbi vaatamata käesoleva seadustiku §-s 118 sätestatud alustel.
VTMS § 114 lg 1 p 2 kohaselt on menetlusosalisel õigus esitada maakohtule kaebus kohtuvälise
menetleja käesoleva seadustiku § 73 lõike 1 kohaselt tehtud üldmenetluse otsuse peale. VTMS
§ 114 lg 4 kohaselt kaebus käesoleva paragrahvi lõike 1 punktis 2 sätestatud üldmenetluses
tehtud otsuse peale esitatakse maakohtule 15 päeva jooksul, alates päevast, mil kohtuvälise
menetleja otsus on menetlusosalisele kohtuvälise menetleja juures kättesaadav.
Kohtu hinnangul järeldub viidatud sätetest ühemõtteliselt, et kohtuvälise menetleja otsuse
teatavakstegemisel eeldatakse menetlusaluse isiku aktiivset rolli, s.o seda, et menetlusalune isik
läheks väärteoprotokollis teatavaks tehtud ajal ise kohtuvälise menetleja juurde otsusega
tutvuma (RKL 3-1-1-83-08).
Väärteoasjas nr 2780,15,008635 28.12.2015 koostatud väärteoprotokolli kohaselt oli
kohtuvälise menetleja lahend menetlusalusele isikule ja tema kaitsjale kättesaadav alates
27.01.2016. Kuigi Jalmar Paulson kaebuse kohaselt protokolliga ei nõustunud ja sellele alla ei
kirjutanud, oli ta menetlustoimingute tegemise juures. Seega oli menetlusalune isik täiesti
teadlik tema suhtes algatatud väärteomenetlusest, temale koostatud väärteoprotokollist ning
sellest tulenevalt ka kuupäevast, millal kohtuvälise menetleja lahend oli kohtuvälise menetleja
juures kättesaadav.
Kohus leiab, et Jalmar Paulsoni ja tema kaitsja on esitanud kaebuse pärast VTMS § 114 lg 1 p-
s 2 toodud tähtaega.
Kaebuse kohaselt sai kaebaja otsuse kätte 12.02.2016, kui kaevatav otsus tehti J. Paulsonile
nähtavaks e-toimikus.
VTMS § 70 lg 5 sätestab, et käesoleva paragrahvi lõikes 4 sätestatud juhul märgitakse
menetlusalusele isikule väärteoprotokolli koopia kätteandmisel väärteoprotokollile ja selle
koopiale kuupäev, millal kohtuvälise menetleja lahend on kohtuvälise menetleja juures
tutvumiseks kättesaadav ja menetlusalune isik või tema kaitsja võivad saada lahendi koopia.



                                                                                                2
Menetlusaluse isiku nõusolekul võib kohtuväline menetleja saata valminud lahendi koopia
menetlusaluse isiku antud e-posti aadressil või teavitada menetlusalust isikut valminud
lahendist e-toimiku süsteemi kaudu. Menetlusaluse isiku teavitamine valminud lahendist või
lahendi koopia saatmine menetlusalusele isikule ei muuda käesoleva seadustiku §-s 114
sätestatud edasikaebetähtaegu.
Seega VTMS § 114 lg-s 4 sätestatud kaebuse esitamise tähtaja arvutamisel on õiguslik tähendus
vaid sellel, millal on väärteoprotokolli kohaselt kohtuvälise menetleja otsus kohtuvälise
menetleja juures kättesaadav. Seega ei ole oluline, millal menetlusosaline otsusega tutvub.
Asjaolu, et kaebuse esitaja tutvus otsusega alles 12.02.2016, ei muuda edasikaebetähtaja
kulgemise algust. Kaebuse esitaja ja tema kaitsja pidi olema teadlik VTMS § 114 lg-s 4
sätestatust ning sellega arvestama.
Kuna menetlusalune isik ei avaldanud soovi, et kohtuväline menetleja saadaks lahendi koopia
menetlusaluse isiku antud e-posti aadressil või teavitaks menetlusalust isikut valminud
lahendist e-toimiku süsteemi kaudu, oli kohtuvälise menetleja otsus kättesaadav kohtuvälise
menetleja juures alates 27.01.2016. Seega oli kaebuse esitamise viimane päev 11.02.2016.
Kaebus on esitatud aga 28.02.2016, s.o pärast kaebetähtaja möödumist.
VTMS § 38 kohaselt järgitakse kohtuvälises menetluses menetlustähtaja ennistamisel
kriminaalmenetluse sätteid. KrMS § 172 lg 1 alusel ennistab kohus mõjuval põhjusel
möödalastud kaebetähtaja määrusega.
Kuna Jalmar Paulsoni väited kaebuse mittetähtaegselt esitamise põhjuste kohta on asjakohatud,
siis ei ole kohtul alust möödalastud kaebetähtaega KrMS-i § 172 lg 1 alusel ennistada.
Menetlusalusel isikul on endal kohustus ja õigus otsus pärast väärteoprotokollis märgitud aega
kohtuvälise menetleja juurest kätte saada.
VTMS § 118 lg 2 p 1 kohaselt teeb maakohtunik kaebuse läbi vaatamata jätmise kohta määruse
ja saadab määruse koopia ning tagastab kaebuse selle esitanud isikule, kui kaebus on esitatud
pärast väärteomenetluse seadustiku § 114 lõigetes 3 ja 4 sätestatud tähtaja möödumist ja tähtaja
ennistamise taotlust ei ole esitatud või maakohtunik on jätnud tähtaja ennistamata.
Eelnevast tulenevalt jätab kohus VTMS § 118 lg 2 p 1 alusel Jalmar Paulsoni ja tema kaitsja
Maia Ploomi kaebuse Politsei- ja Piirivalveameti Lõuna prefektuuri 26.01.2016 otsuse peale
väärteoasjas nr 2780,15,008635 läbi vaatamata ning tagastab kaebuse selle esitajale, kuna
kaebuse esitamise tähtaeg on möödas. Seejuures peab kohus vajalikuks viidata Riigikohtu
29.11.2010 lahendile nr 3-1-1-90-10, kus kohus on märkinud, et maakohus võib kohtuvälise
menetleja otsuse peale mittetähtaegselt esitatud kaebuse sisuliselt läbi vaadata üksnes juhul, kui
kaebuse esitaja on taotlenud kaebetähtaja ennistamist, kaebetähtaja ennistamiseks on mõjuv
põhjus ja kohus on seda teinud vormikohase otsustusega. Kuna käesoleval juhul puudub
kaebuse esitamise tähtaja ennistamiseks mõjuv põhjus, siis puudub kohtul alus kaebuse
sisuliseks läbivaatamiseks.




/digitaalselt allkirjastatud/
Kohtunik




                                                                                                3

                                KOHTUOTSUS
                                EESTI VABARIIGI NIMEL

Kohus                                Tartu Ringkonnakohus
Kohtukoosseis                        Madis Ernits, Tanel Saar, Maili Lokk
Otsuse avalikult                     06.10.2016, Tartu
teatavakstegemise aeg ja koht
Haldusasja number                    3-15-1119
Haldusasi                            Vladislav Makarovi kaebus Tallinna Vangla vastu
                                     mittevaralise kahju hüvitamiseks summas 10 770 eurot
                                     seoses ebapiisava elamispinna tagamisega Tallinna
                                     Vanglas ajavahemikul 15.02.2010 – 06.06.2013 ning
                                     porgandi- ja õunavaba dieedi mittekohaldamise tõttu
Vaidlustatud kohtulahend             Tartu Halduskohtu 09.03.2016. a otsus
Menetluse alus ringkonnakohtus       Tallinna Vangla apellatsioonkaebus
Asja läbivaatamine                   Kirjalik menetlus
Menetlusosalised                     Kaebaja – Vladislav Makarov
                                     Vastustaja – Tallinna Vangla
RESOLUTSIOON
1. Rahuldada Tallinna Vangla apellatsioonkaebus.
2. Tühistada Tartu Halduskohtu 09.03.2016. a otsus osas, millega halduskohus rahuldas
kaebuse osaliselt ning mõistis Tallinna Vanglalt Vladislav Makarovi kasuks välja hüvitise
250 eurot ja menetluskulu 15 eurot.
3. Teha tühistatud osas uus otsus, millega jätta Vladislav Makarovi hüvitamiskaebus
täies ulatuses rahuldamata ja tema poolt kantud menetluskulud jätta tema enda kanda
ning muuta sellega osaliselt ka halduskohtu otsuse põhjendusi vastavalt käesoleva otsuse
põhjendustele.
4. Ülejäänud osas jätta Tartu Halduskohtu 09.03.2016. a otsus muutmata.


EDASIKAEBAMISE KORD
Otsuse peale võib esitada kassatsioonkaebuse otse Riigikohtule 30 päeva jooksul otsuse
avalikult teatavakstegemise päevast, s. o 06.10.2016, arvates (HKMS § 212 lg 1).
Kassatsioonkaebus võidakse lahendada kohtuistungit korraldamata kirjalikus menetluses, kui
kassaator või teised menetlusosalised ei ole HKMS § 213 lg 1 p 5 ja § 218 lg 2 p 5 kohaselt
avaldanud soovi kohtuistungist osa võtta.

ASJAOLUD JA MENETLUSE KÄIK
1. Vladislav Makarov esitas 10.02.2015 Tallinna Vanglale kahju hüvitamise taotluse
(tl 23-24p), milles märkis, et viibis Tallinna Vanglas ajavahemikul 15.02.2010–06.06.2013,
kuid talle oli tagatud vähem kambri põrandapinda, kui on Euroopa Inimõiguste Kohtu (EIK)
praktika kohaselt nõutav. Samuti märkis isik kahju hüvitamise taotluses, et tal on porgandi ja
õuna allergia. Tallinna Vangla oli sellest teadlik, aga ei võimaldanud talle porgandi ja
õunavaba menüüd ajavahemikul 15.02.2010–07.06.2013. Taotluse esitajal tuli süüa toitu, mis
                                              1
tekitas allergiaid ja sellega kaasnevaid ebameeldivusi. Samuti on isikul probleemid südamega
ja vangla oli ka sellest teadlik. Kuigi isik oli pöördunud korduvalt arsti poole kaebusega, et tal
ei ole piisavalt õhku, kuna ta viibis kambris koos viie teise kinnipeetavaga, ei võtnud vangla
midagi ette. V. Makarov taotles mittevaralise kahju hüvitamist summas 10 770 eurot.
2. V. Makarov esitas 23.04.2015 kaebuse (tl 1-15) Tallinna Halduskohtule, milles palus
mõista talle välja hüvitis mittevaralise kahju eest summas 10 770 eurot seoses ebapiisava
kambri põrandapinnaga Tallinna Vanglas ajavahemikul 15.02.2010–06.06.2013 ning porgandi
ja õunavaba menüü võimaldamata jätmisega, millega alandati tema inimväärikust. Kaebuse
põhiväited kordasid vanglale esitatud kahju hüvitamise taotluse väiteid. Kaebaja märkis
täiendavalt, et Tallinna Vangla on jätnud tähtaegselt tema kahju hüvitamise taotluse läbi
vaatamata.
3. Tallinna Vangla vastas 05.05.2015 vastuseks kohtunõudele (tl 22), et ei ole selleks ajaks
kaebaja kahju hüvitamise nõudele veel vastanud.
4. Tallinna Halduskohus edastas 11.06.2015. a määrusega kaebuse kohtualluvuse järgi
lahendamiseks Tartu Halduskohtule.
5. Tartu Halduskohus jättis 09.03.2016. a otsusega kaebuse läbi vaatamata kuni 08.02.2012
toimunud kinnipidamist puudutavas osas ning ülejäänud osas rahuldas kaebuse osaliselt ja
mõistis Tallinna Vanglalt kaebaja kasuks välja hüvitise 250 eurot.
Halduskohus märkis, et isik viibis perioodil 09.02.2012–06.06.2013 Tallinna Vanglas
kinnipeetavana avatud eluosakonnas kambrites, kus WC asus kambris. Tulenevalt Riigikohtu
praktikast lähtus halduskohus isikliku ruumi arvestamisel kambri üldpinna ja seal viibinud
isikute jagatisest. Perioodil 09.02.2012–06.06.2013 viibis kaebaja Tallinna Vanglas kokku
484 päeva, millest 267 päeva kambrites, kus võttes arvesse ka kambris asunud tualettruumi,
oli ruumi ühe kinnipeetava kohta 2,7-2,8 m². Ülejäänud ajal oli ruumi ühe kinnipeetava kohta
enam kui 3 m². EIK praktika kohaselt võib teatud juhtudel alla 3 m² jääv isiklik põrandapind
olla inimväärikust alandav, kuid seejuures tuleb Riigikohtu praktika kohaselt arvestada ka
kaebaja liikumisvõimalusi. Kuivõrd kaebaja viibis avatud eluosakonnas, sai ta justiitsministri
30.11.2000. a määruse nr 72 „Vangla sisekorraeeskiri“ (VSKE) § 8 lg 1 kohaselt liikuda oma
osakonna piires vähemalt neli tundi päevas. Samuti oli tal võimalik käia vangistusseaduse
(VangS) §-s 55 lg 2 alusel ette nähtud tunniajalisel jalutuskäigul. Halduskohus nentis, et
võimalus liikuda osakonna piires oli mõningase leevendava mõjuga. Olukorrale tuli kasuks ka
võimalus osaleda sotsiaalprogrammides või pikaajalistel kokkusaamistel. Halduskohus asus
siiski seisukohale, et kaebaja kinnipidamine kambrites, kus ühe isiku kohta oli põrandapinda
alla 3 m², oli õigusvastane ning alandas tema inimväärikust.
Porgandi- ja õunavaba dieedi tagamata jätmise osas märkis halduskohus, et VangS § 47 lg 3
kohaselt on vanglal kohustus pakkuda kinnipeetavale dieettoitlustamist üksnes arsti
ettekirjutusel. Kuigi kaebaja tervisekaardi väljavõttest nähtub, et kaebaja on vangla
meditsiinitöötajatele kurtnud, et tal on porgandi ja õuna suhtes allergia, ei pidanud arst
vajalikuks kaebajale dieettoitlustamist määrata. Halduskohtu pädevuses ei ole hinnata, kas
Tallinna Vangla arstide otsus jätta kaebajale dieettoitlustamine määramata, oli õigustatud või
mitte. Kuivõrd praegusel juhul kaebajale dieettoitlustamist ei määratud, ei pidanud Tallinna
Vangla lähtuvalt VangS § 47 lg-st 3 seda kaebajale ka pakkuma, mistõttu ei olnud vastustaja
tegevus selles osas õigusvastane.
Halduskohus tuvastas, et kaebajat hoiti õigusvastastes tingimustes 267 päeva ja pidas
õiglaseks hüvitiseks 250 eurot. Halduskohus mõistis vastustajalt kaebaja kasuks välja ka
menetluskulu summas 15 eurot.

MENETLUSOSALISTE SEISUKOHAD RINGKONNAKOHTUS
6. Tallinna Vangla esitas Tartu Halduskohtu 09.03.2016. a otsuse peale
apellatsioonkaebuse, milles palub halduskohtu otsuse tühistada osas, millega kohus rahuldas
                                                2
kaebuse osaliselt ja mõistis Tallinna Vanglalt kaebaja kasuks välja hüvitise summas 250 eurot
ning menetluskulud. Tallinna Vangla palub teha asjas uus otsus ja jätta kaebus tervikuna
rahuldamata ning menetluskulud kaebaja kanda.
Apellatsioonkaebuse kohaselt on halduskohus vääralt tõlgendanud materiaalõiguse normi,
jätnud arvestamata olulised EIKi ja siseriiklikus kohtupraktikas tunnustatud seisukohad, mis
on viinud vale otsuse tegemiseni. Apellatsioonkaebuse väited on järgmised:
    - Halduskohus jättis arvestamata olulised seisukohad, mis välistavad võimaluse lugeda
       alla 3 m² põrandapinda isiku kohta kambris automaatselt EIÕK art 3 rikkumiseks,
       mistõttu on hüvitis välja mõistetud põhjendamatult. Käesoleval juhul viibis kaebaja
       avatud osakonnas, mistõttu olid talle täiendavad liikumisvõimalused tagatud, mis
       omakorda kompenseerisid ebapiisavat põrandapinda. Arvestades kaebaja
       liikumisvõimalusi kogumis ei ole kaebajale mittevaralist kahju tekkinud. Halduskohtu
       otsuse kohaselt oli 267 päeva jooksul kaebajale valdavalt tagatud 2,82 m² isiklikku
       põrandapinda kambris. See on üksnes 0,18 m² võrra väiksem kui kohtupraktikas
       aktsepteeritav 3 m². Sellist erinevust on isikul praktikas võimatu tajuda. Sedavõrd
       väiksest pinnaerinevusest ei saanud kaebajale tekkida ka mittevaralise iseloomuga
       kahju. Vangla ei ole hoidnud kaebajat väiksema suurusega kambrites hooletusest
       tulenevalt, vaid lähtus seejuures siseriiklikust regulatsioonist. Isikule oli siseriiklikule
       õigusele vastav kambripind tagatud, mida täiendasid ulatuslikud liikumisvõimalused.
       Seega ei ole kaebaja kinnipidamine Tallinna Vanglas olnud inimväärikust alandav ega
       õigusvastane, mistõttu ei ole põhjendatud ka rahalise hüvitise väljamõistmine.
       Vastustaja lisas apellatsioonkaebusele ka andmed kambrite pindalade, kus kaebaja
       viibis, ja seal viibinud isikute arvu kohta vaidlusalusel perioodil.
    - Halduskohus ei ole kaebuse lahendamisel võtnud arvesse seda, et kaebaja ei viibinud
       alla 3 m² suuruse kambripinna tingimustes pikaajaliselt ning perioodid vaheldusid
       ajavahemikega, mil isikule oli tagatud oluliselt rohkem kambripinda. Pikim
       järjestikune periood, mil isikule oli pinda tagatud alla 3 m², oli 45 päeva, mida ei ole
       põhjust pidada pikaajaliseks. Tallinna Vangla ei pea usutavaks, et kaebajale sai tekkida
       mittevaraline kahju ainuüksi kambripinna ruutmeetrite arvust tulenevalt, kuna muid
       puudusi vangistustingimustes halduskohus ei tuvastanud.
    - Halduskohus on jätnud hüvitise väljamõistmisel põhjendamatult arvesse võtmata, et
       kaebaja ei kasutanud oma õiguste kaitseks esmaseid õiguskaitsevahendeid. See
       iseenesest tingib kaebuse rahuldamata jätmise.

7. Kaebaja esitas Tartu Halduskohtu 09.03.2016. a otsuse peale samuti apellatsioonkaebuse,
kuid loobus sellest 04.05.2016. a avaldusega, mille Tartu Ringkonnakohus võttis 10.05.2016.
a määrusega vastu.

8. Vastuses vastustaja apellatsioonkaebusele palub kaebaja jätta apellatsioonkaebuse
rahuldamata ja kõik kulud vastustaja kanda. Kaebaja on jätkuvalt seisukohal, et tema
inimõigusi on rikutud. Avatud osakond vanglas ei suurenda isikute elamispinda. Antud
osakonnas oli peale kaebaja veel ligi 60 kinnipeetavat. Seadus nägi ette igale kinnipeetavale 4
m² elamispinda.


RINGKONNAKOHTU PÕHJENDUSED

9. Ringkonnakohus leiab, et Tallinna Vangla apellatsioonkaebus tuleb rahuldada ning Tartu
Halduskohtu vaidlustatud otsus tuleb tühistada osas, millega halduskohus kaebuse osaliselt
rahuldas ja mõistis Tallinna Vanglalt V. Makarovi kasuks välja hüvitise 250 eurot ning

                                                3
menetluskulu 15 eurot. Ringkonnakohus teeb tühistatud osas uue otsuse, millega jätab
V. Makarovi hüvitamiskaebuse täies ulatuses rahuldamata ja tema poolt kantud menetluskulud
tema enda kanda ning muudab sellega osaliselt ka halduskohtu otsuse põhjendusi vastavalt
käesoleva otsuse põhjendustele. Ülejäänud osas jääb Tartu Halduskohtu 09.03.2016. a otsus
muutmata.

10. Asja materjalidest nähtuvalt viibis kaebaja perioodil 09.02.2012–06.06.2013 Tallinna
Vanglas kinnipeetavana avatud eluosakonnas.
Nähtuvalt vastustaja poolt kohtule esitatud andmetest oli neist 267-l päeval kaebaja
kambripind alla 3 m2 ja jäi vahemikku 2,70 – 2,82 m2, s. h kambripind vahemikus 2,70 – 2,75
m2 oli kaebajale tagatud 7 päeva vältel, pind suurusega 2,77 m 2 oli V. Makarovile tagatud 69-l
päeval ning 191-l päeval oli kaebajal kasutada kambripinda suuruses 2,82 m 2. Ülejäänud
päevadel viidatud ajavahemikust oli kaebaja isiklik pind kambris üle kolme ruutmeetri.
Halduskohus leidis, et kõigi nende päevade osas (267 päeva), mil kaebaja isiklik ruum
kambris jäi alla 3 m2, olenemata talle tagatud täiendavast liikumisvõimalusest, oli tegemist
kaebaja inimväärikuse alandamisega tulenevalt sellest, et kambritingimused olid
õigusvastased ja see tingis ka kaebajale rahalise hüvitise väljamõistmise.

11. Ringkonnakohus selle seisukohaga ei nõustu ja leiab, et halduskohus                  jättis
põhjendamatult arvestamata need olulised asjaolud ja kohtupraktikast tulenevad seisukohad,
mis välistavad võimaluse lugeda isegi alla 3 m2 suurust põrandapinda isiku kohta kambris
automaatselt        EIÕK art 3 rikkumiseks, mistõttu on ka kaebajale rahalise hüvitise
väljamõistmine olnud põhjendamatu.
Halduskohus on iseenesest õigesti tuvastanud, et kaebajale oli vähem kui 3 m2, kuid enam kui
2,5 m2 põrandapinda tagatud 267-l päeval ja seda vahemikus 2,70 – 2,82 m 2 kogu vaidlusaluse
perioodi 484-st päevast. Kogu viidatud perioodi jooksul viibis kaebaja Tallinna Vangla avatud
osakonnas, kus kambrite uksed olid päeva jooksul avatud nelja tunni vältel, millisel ajal oli
kaebajal seega võimalus oma osakonna piires vabalt ringi liikuda. Lisaks oli kaebajale
tagatud võimalus igapäevaseks tunniajaseks jalutuskäiguks värskes õhus ning kaebaja osales
ka vangla poolt pakutavas taasühiskonnastavas tegevuses ning vangla võimalda talle ka
kokkusaamisi.
Kambripinna ebapiisavast suurusest tulenev võimalik mittevaraline kahju saaks isikul tekkida
juhul, kui sellega kaasneb ka vähene liikumisvõimalus. Käesoleval juhul on kaebajale olnud
tagatud täiendavad liikumisvõimalused ning kaebaja viibis avatud osakonnas, mistõttu ei saa
ringkonnakohtu hinnangul pelgalt isikule tagatud olnud kambripinna 484-st päevast 267-l
päeval alla 3 m2 jäävast suurusest järeldada kaebajale mittevaralise kahju tekkimist, mis
tingiks kinnipidamistingimuste õigusvastasuse, pidades silmas, et muid puudusi Tallinna
Vangla kinnipidamistingimustes tuvastatud ei ole.

12. Liiga väikese kambripinnaga seonduvaid küsimusi on esmalt käsitlenud Riigikohtu
põhiseaduslikkuse järelevalve kolleegium. Nimelt on põhiseaduslikkuse järelevalve
kolleegium käsitanud küsimust, kas VSKE § 6 lg-ga 6 kuni 31.12.2013 sätestatud kambri
suurus - vähemalt 2,5 m2 kinnipeetava kohta – on põhiseaduspärane (RKPKo 3-4-1-9-14).
Selle otsuse p-s 38 märkis kolleegium järgmist: „Samas ei ole 2,5 m 2 kambri põrandapinda
ühe kinnipeetava kohta siiski nii väike pindala, mille puhul saab inimväärikuse alandamist
eeldada. Näiteks olukorras, kus isiku kohta on tagatud küll kõigest 2,5 m2 kambri pindala, aga
isik on kohustatud kambris viibima üksnes ööajal ja seejuures on tagatud piisav ventilatsioon,
kohane temperatuur, öörahu ja muud vajalikud tingimused väljapuhkamiseks, ei pruugi olla
tegemist inimväärikuse alandamisega. Järelikult tuleb praeguses asjas VSKE § 6 lõike 6 v. r

                                              4
põhiseaduspärasuse hindamiseks kontrollida, kas regulatsioon kogumis tingis vältimatult isiku
inimväärikust alandava kohtlemise.“
Järgnevalt refereeris Riigikohus vangla sisekorraeeskirja vastavaid sätteid, mis annavad
kinnipeetavale õiguse liikuda oma osakonnas ringi vähemalt neli tundi ja mille järgi osakond
võib moodustada küllaltki suure ala, ning mille järgi võib kinnipeetav ringi liikuda väljaspool
oma kambrit ka muul eesmärgil nagu kokkusaamised, sisseostude tegemine, töötamine jne.
Kokkuvõttes leidis põhiseaduslikkuse järelevalve kolleegium, et „VSKE § 6 lõike 6 v. r, mis
nägi kinnipeetavale ette kambris vähemalt 2,5 m2 põrandapinda, ei riivanud, arvestades
VSKE regulatsiooni kogumis, kaebaja õigust inimväärikale kohtlemisele. Seega ei olnud
norm ka põhiseadusega vastuolus. VSKE § 6 lõike 6 v. r võimaldas tagada kinnipeetavale ka
rohkem põrandapinda kui 2,5 m2, kui see oli vajalik konkreetses olukorras inimväärikuse
põhimõttele vastavate kinnipidamistingimuste kindlustamiseks, samuti oli võimalik kambri
vähene põrandapind kompenseerida muude meetmetega. Õigusest inimväärikale kohtlemisele
ei tulene, et kinnipeetavale tagatud põrandapind ei võiks ühelgi tingimusel, ka erandlikel
asjaoludel piirduda 2,5 m2-ga.“ (otsuse p 41). Sama otsuse p-s 42 on põhiseaduslikkuse
järelevalve kolleegium märkinud ka seda, et EIK hiljutises, 6. veebruari 2014. a otsuses asjas
nr 2689/12 on EIK ise sedastanud, et EIK on alati keeldunud määramast, milline ruutmeetrite
arv peab olema kinnipeetavale tagatud muid faktoreid arvesse võtmata, et tagatud oleks
EÕIK artikliga 3 kooskõlaline kohtlemine.
Otsuse p-s 44 möönis Riigikohus, et kuigi VSKE § 6 lg 6 oli põhiseaduspärane, võidakse
kinnipidamistingimustega kogumis siiski isiku inimväärikust rikkuda. Selleks tuleb hinnata,
millised olid ajal, kui isikule oli tagatud vaid minimaalne VSKE-ga ettenähtud kambri
põrandapind, tema tegelik liikumisvõimalus ja muud kinnipidamistingimused sel perioodil.
Ülalviidatud Riigikohtu põhiseaduslikkuse järelevalve kolleegiumi lahendist järeldub seega,
et 2,5 – 3 m2 suuruses kambris viibimine võib olla õigusvastane ja kinnipeetava inimväärikust
rikkuv siis, kui tema vangla sisekorraeeskirjas sätestatud õigusi oli täiendavalt kogumis
piiratud ka mingil muul moel.
Käesolevas asjas ei ole ka halduskohus tuvastanud, et oleksid esinenud puudused muudes
kinnipidamistingimustes. Lisaks on halduskohus ise tõdenud, et kaebaja viibis kogu perioodi
vältel avatud osakonnas, mistõttu ei piirdunud tema liikumisvõimalused vaid kambris
viibimise ja igapäevase tunniajase jalutuskäiguga. Nagu juba märgitud, osales kaebaja ka
Tallinna Vanglas viibides sotsiaalprogrammides ning talle võimaldati kokkusaamisi, mis
samuti on taganud talle võimaluse viibida täiendavalt oma kambrist väljas.
Seega olid kaebajale ringkonnakohtu hinnangul ka nende 267 päeva jooksul tagatud
ulatuslikud täiendavad liikumisvõimalused, mistõttu ei saa käesoleva asja lahendamisel
pidada õigeks üksnes kambripinna ruutmeetrite arvule tuginedes kaebajale rahalise hüvitise
väljamõistmist. Arvestades isikule tagatud olnud liikumisvõimalusi kogumis, ei ole kaebajale
ringkonnakohtu hinnangul mittevaralist kahju tekkinud, sest üksnes kambripind vahemikus
2,5-3 m2 ei saanud kaebajale põhjustada mittevaralist kahju, kuna kambripinna suurust
kompenseerisid täiendavad liikumisvõimalused.
Ka EIK on 06.02.2014. a otsuses asjas nr 2689/12, Semikhvostov vs Venemaa öelnud, et
EIK on alati keeldunud määramast, milline ruutmeetrite arv peab olema kinnipeetavale
tagatud muid faktoreid arvesse võtmata, et tagatud oleks EÕIK artikliga 3 kooskõlaline
kohtlemine. EIK 12.03.2015. a lahendis asjas nr 7334/13 Muršic vs Horvaatia ei tuvastanud
kohus samuti art 3 rikkumist ja asus seisukohale, et ka kinnipeetava isiklik ruum kambris,
mis jääb alla 3 m2, ei ole alati automaatselt art 3 rikkumine.

13. Rahas hüvitatava kahju mittetekkimist kaebajal kinnitab ringkonnakohtu hinnangul seegi,
et kõrvalekaldumine 3 ruutmeetri suuruse pinna nõudest oli ka neil 267-l päeval tegelikkuses
väga väike, vaid 0,30-0,18 ruutmeetrit (2,70 – 2,82 m2). Mitme kinnipeetavaga kambris

                                              5
viibides on sellist vahet 3 m2 suuruse kambripinnaga isiku kohta ilmselt keeruline tajudagi,
rääkimata sellest, et see saaks kaebajale kaasa tuua rahas hüvitatavat kahju.
Ringkonnakohtu hinnangul ei ole halduskohus kaebuse lahendamisel samuti arvesse võtnud
seda, et kaebaja ei viibinud alla 3 m2 suuruse kambripinna tingimustes pikaajaliselt ning
sellised perioodid vaheldusid pidevalt ajavahemikega, mil isikule oli tagatud oluliselt rohkem
kambripinda – üle 3 m2.
Võttes arvesse, et kaebaja viibimine kambrites erines periooditi ning vähesem ruum kambrites
vaheldus pidevalt ulatuslikuma isikliku ruumi esinemisega, ei saa ainuüksi kambripinna
suurust pidada inimväärikust alandavaks. Halduskohus ei ole V. Makarovile hüvitist välja
mõistes arvesse võtnud, et kaebaja ei viibinud ka neil 267-l päeval alla 3 m 2 suuruse isikliku
pinnaga kambris järjest või väga pikkade perioodide jooksul. Pikim järjestikune periood, mil
kaebaja oli alla 3 m2 suuruse isikliku pinnaga kambris, on asja materjalidest nähtuvalt 45
päeva, mida ei ole põhjust pidada veel selliseks ajaperioodiks, mis muudaks 2,70 – 2,82 m 2
isikliku pinnaga kambris mitmekesi viibimise kaebaja inimväärikust alandavaks ja seda eriti
tingimustes, kus kaebajale olid tagatud ka täiendavad liikumisvõimalused. Valdavas osas
viibis kaebaja perioodil 09.02.2012–06.06.2013 alla 3 m2 suuruse isikliku pinnaga kambris
järjest 10-20 päeva vältel, misjärel oli kaebajale jälle teatud ajaks tagatud suurem kambripind.
Seega olid kõik perioodid, mil kaebajale oli kambris tagatud vähem kui 3 m 2 isiklikku pinda,
suhteliselt lühiajalised ning vaheldusid perioodidega, mil isikule oli kambris tagatud märksa
suurem isiklik ruum. Nagu juba varem märgitud, on asja materjalidest nähtuvalt vaidlusalusel
perioodil valdaval osal ka neist 267-st päevast, s. o 191-l päeval, olnud kaebajale tagatud
kambri pinda 2,82 m2, mis on üksnes 0,18 m2 võrra väiksem, kui 3 m2. Seega oli enamuse
päevade osas viidatud 267-st tegemist sedavõrd vähese erinevusega nõutavast
kolmeruutmeetrisest kambripinnast kinnipeetava kohta, et ilmselt on nii väikest pinnaerisust
kaebajal kambris praktiliselt võimatu tajuda, mistõttu ei ole ka tõenäoline, et kaebajale oleks
saanud isegi sedavõrd vähesest pinnaerinevusest tekkida mittevaraline kahju, milline peaks
kuuluma Tallinna Vangla poolt rahaliselt hüvitamisele.

14. Eeltoodut arvesse võttes ei pea ringkonnkohus erinevalt halduskohtust usutavaks, et
kaebajale sai viidatud 267 Tallinna Vanglas viibitud päevaga seonduvalt tekkida mittevaraline
kahju ainuüksi kambripinna ruutmeetrite arvust tulenevalt, kuigi muid puudusi
vangistustingimustes tuvastatud ei ole ja kaebajale, kes viibis vangla avatud osakonnas, olid
samaaegselt tagatud ühetunnine jalutuskäik, neljatunnine võimalus viibida päevas väljaspool
oma elukambrit ning osavõtt vangla poolt pakutavatest taasühiskonnastavatest tegevustest ja
ka kokkusaamised lähedastega. Lühiajalisi perioode, mil kaebajale oli tagatud siseriiklikele
normidele vastav kambripind, kuid mis siiski jäi osaliselt alla 3 m 2 isiku kohta, ei saa
ringkonnakohtu       hinnangul seetõttu       pidada kaebaja inimväärikust alandavateks
kinnipidamistingimusteks, mis põhjustasid kaebajale mittevaralise kahju ja seetõttu ei ole
põhjendatud ka V. Makarovile kahjuhüvitise väljamõistmine.
Halduskohtu vaidlustatud otsus tuleb seega tühistada osas, millega hüvitamiskaebus osaliselt
rahuldati ja ringkonnakohus teeb tühistatud osas uue otsuse, millega jätab V. Makarovi
hüvitamiskaebuse täies ulatuses rahuldamata ning kaebaja poolt halduskohtus kantud
menetluskulud tema enda kanda.




          Madis Ernits                     Tanel Saar                      Maili Lokk
  /allkirjastatud digitaalselt/   /allkirjastatud digitaalselt/   /allkirjastatud digitaalselt/

                                                 6
7

                                 TARTU HALDUSKOHUS
                          KOHTUMÄÄRUS
Kohtuasja number          3-16-21
Määruse kuupäev           8. jaanuar 2016
Kohtunik                  Kadri Palm
Kohtuasi                  Vladislav Akulini kaebus Tartu Vangla ametniku karistamiseks

                          1. Tagastada Vladislav Akulini kaebus.
RESOLUTSIOON
                          2. Saata käesoleva määruse ärakiri Vladislav Akulinile.
Edasikaebamise kord       Määruse peale võib esitada määruskaebuse Tartu Ringkonnakohtule
                          Tartu Halduskohtu kaudu 15 päeva jooksul arvates määruse
                          kättesaamisest.


ASJAOLUD JA KOHTU SEISUKOHT

1. Vladislav Akulin esitas 3. jaanuaril 2016 Tartu Halduskohtule kaebuse, milles palus kohtul
karistada Tartu Vangla ametnikku Natalja Haljastet selle eest, et ta nimetas kaebajat
„tarakaniks“. Kaebaja leiab, et N. Haljastet tuleb karistada selle eest, et ta ei oska
kinnipeetavatega suhelda ja võrdleb neid putukatega, mis on solvav.

2. Halduskohtumenetluse seadustiku (HKMS) § 4 lg 1 kohaselt on halduskohtu pädevuses
avalik-õiguslikus suhtes tekkinud vaidluste lahendamine, kui seadus ei näe ette teistsugust
menetluskorda.

Kaebaja on esitanud kohtule kaebuse, milles palub karistada Tartu Vangla ametnikku. Kohus
selgitab, et ei ole pädev algatama ega läbi viima distsiplinaarmenetlust, vaid see õigus on
vangistusseaduse § 148 kohaselt ametiisikul, kellel on selle vanglaametniku ametisse
nimetamise õigus. Kaebaja saab esitada kaebuse vaid haldusorgani peale, kelle nimel ametnik
tegutseb, kuid ei saa nõuda, et kohus karistaks avaliku võimu kandja nimel tegutsenud ja
ülesandeid täitnud isikut. Halduskohus ei ole pädev otsustama isiku süü ega võimaliku karistuse
küsimust. Kaebajal puudub ka subjektiivne õigus nõuda vastustaja ametniku karistamist
distsiplinaarmenetluses. Seetõttu ei saa isiku karistamata jätmine rikkuda kaebaja subjektiivset
õigust.

Kui kaebaja leiab, et Tartu Vangla või mõni selle töötaja on toime pannud kuriteo, on kaebajal
võimalik esitada kuriteoteade uurimisasutusele või prokuratuurile vastavalt kriminaalmenetluse
seadustiku § 195 lg-le 1.

3. HKMS § 121 lg 1 p 1 sätestab, et kohus tagastab kaebuse määrusega selle esitajale, kui
vaidluse lahendamine ei ole halduskohtu pädevuses. Selle sätte alusel tagastab kohus kaebuse.
4. Kaebuse tagastamise määruse peale võib esitada määruskaebuse ringkonnakohtule
halduskohtu kaudu, kelle määrust määruskaebusega vaidlustatakse (HKMS § 121 lg 4 ja § 204
lg 1). Määruskaebuse esitamise tähtaeg on 15 päeva määruse määruskaebuse esitajale
kättetoimetamisest arvates (HKMS § 204 lg 2).

/allkirjastatud digitaalselt/
Kadri Palm
kohtunik

                             K OHT UMÄÄ RUS
Kohus                            Tartu Ringkonnakohus
Kohtukoosseis                    Maili Lokk, Agu Timmi, Madis Ernits
Määruse kuupäev                  16.02.2016
Haldusasja number                3-15-3203
Haldusasi                        Aleksandr Streltsovi (Streltsov) kaebus Viru Vangla vastuse
                                 nr 6-10/43987-2 õigusvastasuse tuvastamiseks ja
                                 mittevaralise kahju hüvitamiseks summas 15 000 eurot
Menetlusosalised                 Määruskaebuse esitaja Aleksandr Streltsov
                                 Vastustaja Viru Vangla



RESOLUTSIOON
Jätta määruskaebus rahuldamata ja Tartu Halduskohtu 28.01.2016. a määrus
muutmata.


EDASIKAEBAMISE KORD
Määruse peale võib esitada määruskaebuse otse Riigikohtule 15 päeva jooksul määruse
saamisest arvates.


 ASJAOLUD JA MENETLUSE KÄIK

 1.   Viru Vanglas kinnipeetav määruskaebuse esitaja esitas 23.12.2015. a Tartu Halduskohtule
 kaebuse (tl 1-3), milles taotles Viru Vangla 10.12.2015. a vastuse, millega tagastati
 määruskaebuse esitaja poolt vanglale esitatud kahju hüvitamise taotlus põhjusel, et see oli
 esitatud võõrkeeles, õigusvastasuse tuvastamist ja mittevaralise kahju hüvitamist summas
 15 000 eurot. Kaebuse kohaselt on vangla kohustatud venekeelse taotluse läbi vaatama, kuna
 suur osa sealsetest kinnipeetavatest kõnelevad vene keelt. Venekeelse taotluse tagastamisest
 nähtub Viru Vangla rahvuslik vihkamine, mis on õigusvastane, ebaseaduslik ja alandab
 määruskaebuse esitaja inimväärikust.

        2.      Tartu Halduskohus tagastas 12.01.2016. a määrusega (tl 18-19) kaebuse
        määruskaebuse esitajale HKMS § 121 lg 1 p 4 alusel, kuna määruskaebuse esitaja ei
        olnud kinni pidanud nõude kohtueelseks lahendamiseks ettenähtud kohustuslikust
        korrast.
       3.      Määruskaebuse esitaja esitas 17.01.2016. a määruskaebuse (tl 24-26) Tartu
       Halduskohtu 12.01.2016. a määruse peale, millega koos esitas taotluse riigilõivu
       tasumise kohustusest vabastamiseks määruskaebuse esitamisel. Tartu Halduskohus
       jättis 28.01.2016. a määrusega (tl 28) määruskaebuse esitaja taotluse riigilõivu
       tasumise kohustusest vabastamiseks määruskaebuse esitamisel rahuldamata ning
       määruskaebuse käiguta. Halduskohus märkis, et määruskaebuse esitaja vanglasisese
       isikukonto väljavõttest nähtub, et taotluse esitamise hetkel oli tema kontol vaba raha
       94,20 eurot ning kuna menetluskulud piirduvad määruskaebuse esitaja jaoks
       eeldatavasti riigilõivuga 15 eurot ei ole riigilõivu tasumine ebamõistlikult suur
       kohustus.

MENETLUSOSALISTE PÕHJENDUSED RINGKONNAKOHTUS

5. Määruskaebuse esitaja esitas 29.01.2016. a määruskaebuse (tl 38-40) Tartu Halduskohtu
28.01.2016. a määruse tühistamiseks.
Määruskaebuse kohaselt on halduskohtu määrus tühine, õigusvastane, ebaseaduslik ja
põhjendamata. Määruskaebuse esitaja märgib, et halduskohus pressib temalt raha välja. Kuigi
tema arvel on vaba raha, on tal seda vaja elektri, telefonikõnede ja esmatarbekaupade eest
tasumiseks, mistõttu oleks riigilõivu maksmine tema jaoks koormav ning tekitaks talle
materiaalset kahju.

RINGKONNAKOHTU PÕHJENDUSED

6. Ringkonnakohus leiab, et määruskaebus tuleb jätta rahuldamata ja Tartu Halduskohtu
28.01.2016. a määrus muutmata. Ringkonnakohus nõustub halduskohtu määruses esitatud
põhjendustega ega pea vajalikuks neid korrata (HKMS § 201 lg 4, § 203 lg 2).
Seoses määruskaebusega märgib ringkonnakohus järgmist.

7. Ringkonnakohus nõustub halduskohtuga, et määruskaebuse esitaja vabastamine riigilõivu
tasumisest ei ole põhjendatud, kuna määruskaebuse esitaja ei ole isik, kes ei suudaks riigilõivu
tasuda. HKMS § 112 lg 1 p-s 1 sätestatut arvestades ei ole määruskaebuse esitajale
menetlusabi andmine iseenesest keelatud kuna tema menetlusabi taotluse esitamisele eelnenud
nelja kuu (17.09.2015 – 16.01.2016) kohta arvutatud kahekordne keskmine sissetulek, millest
on maha arvatud kinnipidamised rahaliste nõuete fondi ja vabanemisfondi oli 0,14 eurot (tl
30). Sissetuleku puudumine ei tähenda, et kohus peab määruskaebuse esitaja riigilõivu
tasumise kohustusest vabastama. Kohtul on HKMS § 110 lg 1 p 1 ja § 111 lg 1 alusel õigus
kaaluda, kas isikule on põhjendatud menetlusabi anda või mitte. Kuna määruskaebuse esitaja
vanglasiseselt isikuarvelt nähtub, et tal oli piisavalt vahendeid riigilõivu tasumiseks
(menetlusabi taotluse esitamise seisuga oli konto vaba jääk 94,20 eurot siis ei näinud
halduskohus põhjust määruskaebuse esitajale menetlusabi anda ning ringkonnakohus nõustub
halduskohtuga.

8. Määruskaebuse rahuldamiseks ei anna alust ka määruskaebuses esitatud väide, et
halduskohus pressib määruskaebuse esitajalt ebaseaduslikult raha välja. Ringkonnakohus
selgitab, et riigilõiv tuleb tasuda kaebuse esitamisel (HKMS § 104 lg 1) ning riigilõivu
tasumata jätmisel ei ole kaebus menetletav. Halduskohus jättis õiguspäraselt määruskaebuse
esitaja riigilõivu tasumise kohustusest vabastamata, kuna teda ei saa pidada maksejõuetuks
isikuks. Kohtupraktikas (RKHKo 29.11.2011, 3-3-1-22-11, p 24) on tõdetud, et isik saab
kohtusse pöörduda ja oma õiguste väidetava rikkumise kohta kohtult sisulise otsustuse vaid
juhul, kui ta tasub riigilõivu, või siis, kui ta vabastatakse riigilõivu tasumisest osaliselt või
täielikult. Kui nõutavat riigilõivu ei ole tasutud ja isikut ei vabastata riigilõivu tasumise
kohustusest, on asja menetlusse võtmine ja selles sisulise otsustuse saamine välistatud.

9. Määruskaebuse rahuldamiseks ei anna alust ka esitatud väited, et määruskaebuse esitajal on
järelejäänud rahast vaja maksta tasu elektriteenuse ja telefonikõnede eest ning osta
esmatarbekaupu. Määruskaebuse esitaja menetlusabi taotluse lahendamisel võiks kohus
arvestada elektrile tehtavaid kulutusi, kuna neid on Riigikohus pidanud põhjendatuks
kinnipeetava sissetulekust maha arvestada ka HKMS § 112 lg 1 p 1 rakendamisel (RKHKm
12.03.2012, 3-7-1-3-61-12, p 10). Määruskaebuse esitaja isikukonto väljavõttelt perioodi
17.09.2015 – 16.01.2016) kohta elektri ega telefonikõnede eest tasumist aga ei nähtu, mistõttu
on kohtul alust arvata, et tal seda kulutust ei esinegi. Lisaks ei ole määruskaebuse esitaja
põhjendanud, miks tal on vaja teha kulutusi esmatarbekaupadele. Kinnipeetavate
toitlustamiseks kantavad kulutused makstakse riigieelarvest, kambri korrashoiuks vajalikud
tarbed annab vangla ning rahapuuduse korral oleks määruskaebuse esitajal võimalik vanglalt
riideesemeid ja hügieenipakki taotleda (Viru Vangla kodukorra p-d 9.1, 11.3, 11.4, 11.5).
Eeltoodust tulenevalt ei ole esmatarbekaupade jaoks raha hoidmine hädavajalik. Kuivõrd
määruskaebuse esitaja kontol oli menetlusabi taotluse esitamise seisuga vaba jääk 94,20 eurot,
jääks ka pärast riigilõivu tasumist määruskaebuse esitaja kontole 79,20 eurot, mis on
ringkonnakohtu hinnangul mõistlikul määral raha juhuks, kui tekib vajadus põhjendatud
kulutuste tegemiseks, eelkõige kuna määruskaebuse esitaja isikukonto väljavõttest nähtub, et
tema keskmine väljaminek eelmainitud perioodil oli 18,52 eurot kuus.

10. Eeltoodud põhjendustel jätab ringkonnakohus määruskaebuse rahuldamata ning Tartu
Halduskohtu 28.01.2016. a määruse muutmata.


 /allkirjastatud digitaalselt/   /allkirjastatud digitaalselt/    /allkirjastatud digitaalselt/
         Maili Lokk                     Agu Timmi                       Madis Ernits

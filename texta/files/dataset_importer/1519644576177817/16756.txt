                        KOHTUMÄÄRUS
Kohus                            Tallinna Halduskohus
Kohtunik                         Sirje Kaljumäe
Määruse tegemise aeg ja koht     2. mai 2016, Tallinn
Haldusasja number                3-16-317
Haldusasi                        Tallinna linna kaebus Vabariigi Valitsuselt kahju hüvitise summas
                                 603 769,74 eurot ja intressi väljamõistmiseks
Menetlusosalised                 Kaebaja – Tallinna linn, volitatud esindajad Priit Lello ja Jaan
                                 Lindsaar
                                 Vastustaja – Vabariigi Valitsus (Majandus- ja Kommunikatsiooni-
                                 ministeeriumi kaudu), volitatud esindajad Ain Tatter, Lauri
                                 Künnapuu ja Ivar Siska
Menetlustoiming                  Menetluse lõpetamine kaebusest loobumise tõttu

RESOLUTSIOON
1. Võtta vastu Tallinna linna kaebusest loobumise avaldus ning lõpetada haldusasja
menetlus.
2. Tagastada Tallinna linnale pool kaebuse esitamisel 09.02.2016 tasutud riigilõivust
summas 375 (kolmsada seitsekümmend viis) eurot Tallinna Linnakantselei arveldusarvele
nr EE091010220061008015 (SEB Pank AS).
3.   Ülejäänud osas jätta poolte menetluskulud nende enda kanda.

Edasikaebamise kord
Määruse peale saab esitada Tallinna Halduskohtu kaudu määruskaebuse Tallinna
Ringkonnakohtule 15 päeva jooksul määruse kättetoimetamisest arvates.


ASJAOLUD
1. Tallinna Halduskohus võttis 15.02.2016 määrusega menetlusse Tallinna linna kaebuse
Vabariigi Valitsuselt kahju hüvitise summas 603 769,74 eurot ja intressi väljamõistmiseks,
tunnistas vastustajaks Vabariigi Valitsuse ning määras menetlustähtajad. Sama määrusega
kohustas kohus menetlusosalisi esitama seisukohad menetluse peatamise osas.
2. Kaebaja ja vastustaja teatasid 15.03.2016 vastustes, et nõustuvad menetluse peatamisega.
Kohus peatas 16.03.2016 määrusega haldusasja menetluse kuni Riigikohtu otsuse jõustumiseni
haldusasjas nr 3-3-1-74-15.
3. Riigikohus rahuldas 20.04.2016 haldusasjas nr 3-3-1-74-15 otsusega Vabariigi Valitsuse
kassatsioonkaebused ning tühistas Tallinna Ringkonnakohtu 03.07.2015 otsused haldusasjades
nr 3-13-594 ja 3-14-50498 osas, millega Tallinna linna kaebused rahuldati. Riigikohus jättis
tühistatud osas samades haldusasjades Tallinna Halduskohtu otsused jõusse ning muutis nende
otsuste põhjendusi.
4. Kohus uuendas haldusasja nr 3-16-317 menetluse 21.04.2016 määrusega ning andis
menetlusosalistele tähtaja haldusasja edasise menetluse osas seisukohtade esitamiseks.
5. Kaebaja esitas 28.04.2016 avalduse kaebusest loobumiseks             ning taotluse menetluses
tasutud riigilõivu pooles ulatuses (375 eurot) tagastamiseks.
6. Vastustaja teatas 02.05.2016 kohtule, et tal ei ole vastuväiteid kaebusest loobumise
avaldusele. Vastustaja nõustub menetluse lõpetamisega ning menetluskulude hüvitamise taotlust
esitada ei soovi.


KOHTU PÕHJENDUSED
7. Halduskohtumenetluse seadustiku (HKMS) § 152 lg 1 p 3 kohaselt lõpetab kohus määrusega
menetluse, kui ta võtab vastu kaebusest loobumise. HKMS § 153 lg 1 kohaselt on kaebajal õigus
kaebusest loobuda kuni kaebuse kohta tehtud lõpliku lahendi jõustumiseni, esitades selleks
avalduse. Avaldus kaebusest loobumiseks on esitatud enne kaebuse lahendamist kohtuotsusega.
8. HKMS § 155 lg 4 järgi võtab kohus kaebusest loobumise vastu määrusega, millega ta ühtlasi
lõpetab asja menetluse (HKMS § 152 lg 1 p 3). Kohtu hinnangul puuduvad praegusel juhul
põhjused kaebusest loobumise avalduse vastuvõtmisest keeldumiseks. Kaebaja soovib
menetluse lõpetamist kaebusest loobumise tõttu ning vastustaja on menetluse lõpetamisega
nõustunud. Seega tuleb avaldus vastu võtta ja menetlus viidatud alusel lõpetada.
9. Kohus selgitab kaebajale, et menetluse lõpetamise korral puudub kaebajal õigus pöörduda
sama nõudega samal alusel esitatud kaebusega uuesti kohtu poole (HKMS § 155 lg 6, § 43 lg 1
p 2).
10. HKMS § 108 lg 7 järgi kannab kaebaja kaebusest loobumise korral menetluskulud, sh
vastustaja menetluskulud (HKMS § 104 lg 9). Sellest tulenevalt jäävad kaebaja kantud
menetluskulud (v.a. riigilõiv vastavalt määruse punktile 11) tema enda kanda. Kuna vastustaja
on kohtule teatanud, et ei soovi kaebajalt menetluskulude väljamõistmist, jäävad vastustaja
menetluskulud samuti tema enda kanda.
11. HKMS § 104 lg 6 p 2 järgi tagastatakse kaebusest loobumise korral pool asjas tasutud
riigilõivust, kui tasutud riigilõivu suurus ületab 31 eurot 94 senti. Kaebaja on kaebuse esitamisel
tasunud riigilõivu 750 eurot. Seega tuleb pool kaebuse esitamisel tasutud riigilõivust kaebajale
tagastada. Riigilõiv summas 375 eurot tuleb tagastada Tallinna Linnakantselei arveldusarvele nr
EE091010220061008015 (SEB Pank AS).



/allkirjastatud digitaalselt/
Sirje Kaljumäe




                                                                                              2(2)

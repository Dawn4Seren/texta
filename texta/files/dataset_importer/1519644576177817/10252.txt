                                TARTU HALDUSKOHUS
                                   Tartu kohtumaja
                                 KOHTUMÄÄRUS

Kohtuasja number               3-16-1488
Määruse kuupäev                27. juuli 2016
Kohtunik                       Eda Muts
Kohtuasi                       Gintas Burkauskase taotlus esialgse õiguskaitse kohaldamiseks
Resolutsioon
1. Vabastada Gintas Burkauskas täielikult menetlusdokumentide tõlke kulude
   kandmisest.
2. Jätta Gintas Burkauskase taotlus esialgse õiguskaitse kohaldamiseks läbi vaatamata.


Edasikaebamise kord
Määruse resolutsiooni p 1 peale võib esitada määruskaebuse Tartu Ringkonnakohtule Tartu
Halduskohtu kaudu 15 päeva jooksul arvates määruse kättesaamisest.
Määruse resolutsiooni p 2 peale on õigus esitada määruskaebus otse Tartu Ringkonnakohtule 15
päeva jooksul määruse kättesaamisest arvates (HKMS § 252 lg 7 ja § 204 lg 2).

Asjaolud

1. Kinnipeetav Gintas Burkauskas esitas 19.07.2016 Tartu Halduskohtule esialgse õiguskaitse
taotluse, milles palub peatada Tartu Vangla 15.07.2016. a käskkirja nr 6-2/1142 kehtivus. Koos
esialgse õiguskaitse taotlusega esitas kaebaja menetlusabi taotluse riigilõivu tasumisest ja
tõlkimise kuludest vabastamiseks. Taotluste tõlked saabusid kohtule 25.07.2016.

2. Tartu Halduskohus esitas 25.07.2016 Tartu Vanglale päringu, milles palus teatada, kas
G. Burkauskas on esitanud Tartu Vangla 15.07.2016. a käskkirja nr 6-2/1142 peale vaide ning
vaide olemasolul teatada, mis menetlusetapis on vaide menetlemine.

3. Tartu Vangla teatas 26.07.2016. a vastuses kohtule, et G. Burkauskas esitas Tartu Vangla
15.07.2016. a käskkirja nr 6-2/1142 peale vaide, mis on hetkeseisuga tõlkimisel. Ühtlasi teatas
Tartu Vangla, et eelnimetatud käskkirja alusel määratud viie päevane kartseri karistus läks
täitmisele 21.07.2016 kell 18.50 ja lõpeb 26.07.2016 kell 18.50.

Kohtu seisukoht

4. Vastavalt halduskohtumenetluse seadustiku (HKMS) § 249 lõigetele 1 ja 2 võib esialgse
õiguskaitse taotluse esitada halduskohtule igas menetlusstaadiumis või vaidemenetluse ajal.
Viidatud sätetest tuleneb, et esialgse õiguskaitse taotluse esitamine on lubatav vaid siis, kui
taotluse esitaja on esitanud kohtule taotlusega seotud kaebuse või haldusorganile vaide ning
vastav kohtumenetlus või vaidemenetlus on pooleli. Kohus kontrollis ja tuvastas, et
vaidlusaluse käskkirja peale on esitatud vaie. Seega on pooleli vaidemenetlus, mis on üks
esialgse õiguskaitse taotluse lubatavuse eeldusi.
5. Vastavalt Tartu Vangla vastusele on käesolevaks hetkeks vaidlusaluse käskkirjaga
määratud kartserikaristus täidetud. Esialgse õiguskaitse taotluses soovis taotleja vaidlusaluse
käskkirja kehtivuse peatamist. Kuivõrd distsiplinaarkaristuse käskkirja peamine mõju,
määratud kartserikaristus, on käesolevaks hetkeks juba saabunud, sest taotleja on käskkirjaga
määratud kartserikaristuse ära kandnud, siis on kohtu hinnangul äralangenud esialgse
õiguskaitse vajadus. Kohus leiab, et käskkirja kehtivuse peatamise peamine eesmärk oli
taotlejale määratud kartserikaristuse täitmise edasilükkamine, kuid see eesmärk ei ole antud
hetkel enam saavutatav. Ühtlasi ei ole kohtu hinnangul vaidlusalusel käskkirjal muid
intensiivseid tagajärgi, millest võiks tuletada esialgse õiguskaitse vajaduse.

6. HKMS § 249 lg 3 kohaselt jätab kohus esialgse õiguskaitse taotluse vajaduse äralangemisel
läbi vaatamata. Kuna käesoleval hetkel puudub esialgse õiguskaitse vajadus, siis jätab kohus
esialgse õiguskaitse taotluse HKMS § 249 lg 3 alusel läbi vaatamata.

7. Taotluse esitaja on soovinud menetlusabi riigilõivu tasumisest ja tõlkimise kuludest
vabastamiseks. Kuna kohus ei lahenda esialgse õiguskaitse taotlust sisuliselt, ei võta kohus
seisukohta riigilõivu tasumisest vabastamise taotluse suhtes. Arvestades menetlusabi taotleja
majanduslikku seisundit (toimiku lk 6), vabastab kohus taotleja täielikult menetlusdokumentide
tõlke kulude kandmisest HKMS § 110 lg 1 p 1 alusel.



/allkirjastatud digitaalselt/

Eda Muts
kohtunik




                                              2

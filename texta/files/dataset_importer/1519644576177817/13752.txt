                              KOHTUOTSUS
                              EESTI VABARIIGI NIMEL

Kohus                                Tallinna Ringkonnakohus
Kohtukoosseis                        Kaire Pikamäe, Ruth Plaks ja Virgo Saarmets
Otsuse tegemise aeg ja koht          1. juuni 2016, Tallinn
Haldusasja number                    3-15-575
Haldusasi                            SA Hiiu Ravikeskus kaebus tuvastada Eesti Haigekassa
                                     poolt 2015. aasta II poolaastal täiendava 80 ravijuhtumi
                                     kindlaksmääramata jätmise õigusvastasus
Menetlusosalised                     Kaebaja – SA Hiiu Ravikeskus, volitatud esindajad
                                       vandeadvokaadid Anneli Aab, Aivar Pilv ja Kristo
                                       Kallas
                                     Vastustaja – Eesti Haigekassa, volitatud esindajad
                                       advokaadid Maria Teder ja Ants Nõmper
Vaidlustatud kohtulahend             Tallinna Halduskohtu 01.10.2015 otsus
Menetluse alus ringkonnakohtus       SA Hiiu Ravikeskus apellatsioonkaebus
Asja läbivaatamine                   03.05.2016 kohtuistungil


RESOLUTSIOON
1. Jätta SA Hiiu Ravikeskus apellatsioonkaebus rahuldamata ning Tallinna
   Halduskohtu 01.10.2015 otsus haldusasjas nr 3-15-575 muutmata.
2. Menetlusosaliste menetluskulud apellatsiooniastmes jätta nende endi kanda.


EDASIKAEBAMISE KORD
Otsuse peale võib Riigikohtule esitada kassatsioonkaebuse 30 päeva jooksul otsuse avalikult
teatavakstegemisest arvates, s.o hiljemalt 01.07.2016, välja arvatud HKMS § 212 lg 1 teises
lauses sätestatud juhul (HKMS § 212 lg 1).
Vastuseks      esitatud  kassatsioonkaebusele    võib   teine    menetlusosaline    esitada
vastukassatsioonkaebuse 14 päeva jooksul kassatsioonkaebuse vastukassatsioonkaebuse
esitajale kättetoimetamisest arvates või ülejäänud kassatsioonitähtaja jooksul, kui see on
pikem kui 14 päeva (HKMS § 215 lg 3).
Kui kassaator soovib asja arutamist kohtuistungil, tuleb seda kassatsioonkaebuses märkida,
vastasel korral eeldatakse, et ta on nõus asja lahendamisega kirjalikus menetluses (HKMS
§ 213 lg 1 p 5). Sõltumata kohtuistungi soovi märkimisest võib Riigikohus
kassatsioonkaebuse läbi vaadata kirjalikus menetluses, kui ta ei pea istungi korraldamist
vajalikuks (HKMS § 223 lg 1).
                                                                                     3-15-575

Kui menetlusosaline soovib kassatsioonkaebuse esitamiseks saada menetlusabi, tuleb tal
Riigikohtule esitada vastavasisuline taotlus. Menetlusabi taotluse esitamine ei peata
menetlustähtaja kulgemist (HKMS § 116 lg 5) ning kassatsioonitähtaja järgimiseks peab
menetlusabi taotleja tegema tähtaja kestel ka menetlustoimingu, mille tegemiseks ta
menetlusabi taotleb, eelkõige esitama kassatsioonkaebuse (HKMS § 116 lg 6).

ASJAOLUD JA MENETLUSE KÄIK

1. Eesti Haigekassa korraldas vastavalt juhatuse 31.03.2014 otsusele nr 145 konkursi
koduõendusteenuse ja statsionaarse õendusabi täiendavate teenusepakkujate valikuks aastatel
2014-2018.

Eesti Haigekassa juhatus kinnitas 04.06.2014 otsusega nr 245 Eesti Haigekassa Harju
osakonnas läbiviidud õendusabi tervishoiuteenuse osutajate valiku tulemused ravi rahastamise
lepingute (RRL) sõlmimiseks ja kinnitas ühtlasi õendusabi tervishoiuteenuse osutajate valiku
hindamistabelid. SA Hiiu Ravikeskus taotlus sai kõige enam punkte.

SA-ga Hiiu Ravikeskus sõlmiti neljaks aastaks RRL nr 6182114. Lepingu sõlmimiseks
esitatud taotluses soovis SA Hiiu Ravikeskus perioodiks 01.07.2014-31.12.2014 800 ravijuhtu
ja perioodiks 01.01.2015-30.06.2015 samuti 800 ravijuhtu. Haigekassa poolt määrati mõlema
perioodi ravijuhtude arvuks 800. SA Hiiu Ravikeskus taotles 800 ravijuhtu ka 2015. a II
poolaastaks. Eesti Haigekassa ja SA Hiiu Ravikeskus sõlmisid 06.02.2015 RRL nr 6182114
muudatuse, millega pooled muutsid lepingu lisa 6 ning kehtestasid 2015. aastaks uues
redaktsioonis lisa 6-15-1 ja lisa 6-15-2. RRL lisa nr 6-15-2 kohaselt määrati ravijuhtude
arvuks 720.

2. SA Hiiu Ravikeskus esitas Tallinna Halduskohtule kaebuse, milles taotles Eesti
Haigekassa kohustamist tagama SA-le Hiiu Ravikeskus täiendava 80 ravijuhu rahastamine
2015. a II poolaastal. Kaebuse põhiväited:
1) Eesti Haigekassa seaduse (HKS) § 12 lg 1 p 23 kohaselt kinnitab haigekassa nõukogu
   ravikindlustuse seaduse (RaKS) § 22 lg-s 1 nimetatud lepingu tüüptingimused, § 36 lg-s 4
   sätestatud asjaolude hindamise alused ja § 36 lg-s 42 sätestatud lepingu tähtaja üle
   otsustamise tingimused. RaKS § 36 lg 4 märgib loetelu, mida tuleb RRL sõlmimise ja
   lepingu tähtaja üle otsustamisel hinnata. Eelnimetatu alusel on haigekassa nõukogu
   01.11.2013 otsusega nr 20 kinnitanud ravi rahastamise lepingu sõlmimiseks
   tervishoiuteenuste osutajate valiku väljakuulutamise põhimõtted, ravi rahastamise lepingu
   sõlmimise asjaolude hindamise alused ja lepingu tähtaja üle otsustamise tingimused
   (alused). Alustele tuginedes kinnitas haigekassa juhatus konkursi tingimused, viis läbi
   konkursi ja kinnitas paremusjärjestuse;
2) aluste p 12.1 kohaselt tehakse eelisjärjekorras ettepanek lepingu sõlmimiseks nendele
   taotlejatele, kes said hindamise tulemusena kõige enam punkte ja kellelegi teisele võib
   aluste p 12.4 järgi ettepaneku teha üksnes juhul, kui kõige enam punkte saanud taotleja/d ei
   kata väljakuulutatud vajadust teenuse järele. Ravijuhtude jagamine toimub nii alustest kui
   ka konkursi tingimustest lähtudes. Sellele vaatamata ei ole haigekassa sõlminud kaebajaga
   lepingut kaebaja pakutud mahus ning on andnud põhjendamatu eelise teistele
   teenuseosutajatele;
3) poolaasta kaupa mahtude kokkuleppimise põhjuseks on asjaolu, et riik toimib eelarveaasta
   põhimõttel. See ei mõjuta aga asjaolu, et teenusepakkujad valiti ning nendega sõlmiti
   lepingud neljaks aastaks. Kui haigekassa oleks pidanud vajalikuks igal järgneval
   rahastusperioodil teenuse osutajaid uuesti hinnata, ei oleks olnud mingit vajadust

                                                                                          2(6)
                                                                                       3-15-575

   korraldada konkurssi just 4-aastaseks perioodiks. Nõustuda ei saa käsitlusega, et
   moodustatud pingerea näol on tegemist teenusepakkuja kvalifitseerumist puudutava
   dokumendiga. Haigekassa suvaotsuse alusel ravijuhtude jagamine ja teenuseosutajate
   valimine ei ole läbipaistev ega seaduslik.

3. Eesti Haigekassa palus jätta kaebus rahuldamata, esitades kaebusele järgmised
vastuväited:
1) RRL rahalised lisad, s.o haigekassa poolt ülevõetavate kohustuste kogusumma ja
   tervishoiuteenuse osutaja poolt osutatavad ravijuhud lepitakse kokku iga-aastaselt
   poolaasta kaupa. See oli ette nähtud ka RRL üldtingimuste p-s 2.1. Alused ning otsused nr
   145 ja 245 ei reguleeri kaebajaga sõlmitud RRL rahaliste lisade mahtu 2015. a II
   poolaastal. Aluste p-d 12.1 ja 12.4 reguleerivad RRL lepingu sõlmimise ettepaneku
   tegemist, mitte rahaliste lisade kindlaksmääramist;
2) kaebaja on haigekassa poolt vaidlusaluseks perioodiks pakutud ravimahtude ettepanekuga
   nõustunud ning 14.02.2015 muudatusettepaneku allkirjastanud. Sellega on pooled kokku
   leppinud, et kaebaja osutab 720 ravijuhtu, mille eest kohustub haigekassa kindlustatud
   isikutelt üle võtma tasu maksmise kohustuse summas kuni 812 311 eurot;
3) RRL p 2.5 näeb ette, et tervishoiuteenuse osutajale tagatakse kokkuleppe mittesaavutamise
   korral ravimahtude teenindamine 80% ulatuses eelmise aasta tegelikult täidetud mahust.
   2014. a II poolaastal täitis kaebaja 738 ravijuhtu, mille eest haigekassa tasus 730 756 eurot.
   RRL lisa 6-15-2 kohaselt võimaldatakse kaebajale 2015. a II poolaastal osutada 720
   ravijuhtu, mille eest haigekassa on valmis tasuma 812 311 eurot. Seega võimaldatakse
   kaebajale osutada 97,5% eelmise aasta samas perioodis täidetud mahust, seejuures on
   haigekassa rahalised kohustused kaebaja ees tõusnud 11,2% võrra;
4) Pärast RRL sõlmimist puudub seadusest tulenev alus teha pingerea alusel vahet
   haigekassaga RRL sõlminud tervishoiuteenuse osutajate vahel. Üleüldine ravijuhtude
   vähenemine tõi kaasa kõigi tervishoiuteenuse osutajate ravijuhtude vähenemise.
   Kindlustatud isikute huvides on, et igal valikupartneril oleks püsivalt kogu RRL perioodi
   jooksul võimalik osutada ravijuhte.

4. Tallinna Halduskohus jättis 01.10.2015 otsusega kaebuse rahuldamata. Otsuse
põhjendused:
1) arvestades vastustaja poolt kohtumenetluses esitatud põhjalikku argumentatsiooni ja
   faktiliste asjaolude kinnituseks esitatud dokumentaalsete tõenditega, kohaldas kohus
   analoogia korras HKMS § 165 lg-t 2 ning ei pidanud vajalikuks vastustaja seisukohti üle
   korrata;
2) haigekassa juhatuse otsused nr 145 ja 245, alused ning RRL-d ei sätesta, et RRL raames
   rahastavate ravijuhtude arv püsib nelja lepinguaasta vältel muutumatuna. Antud juhul on
   halduslepingu pooled ravijuhtude arvus kokku leppinud. Kaebaja nõue halduslepingu
   kohaseks täitmiseks, mis kaebuse järgi seisneks täiendavalt 80 ravijuhu eraldamises, ei
   vasta kehtiva halduslepingu tingimustele.


MENETLUSOSALISTE SEISUKOHAD APELLATSIOONIMENETLUSES

5. SA Hiiu Ravikeskus palub apellatsioonkaebuses halduskohtu 01.10.2015 otsus tühistada
ning teha asjas uus otsus, millega kaebus rahuldada. Kuna vaidlusalune periood on möödunud
ning kohustamisnõude rahuldamine ei oleks enam võimalik, palub kaebaja tuvastada
täiendava 80 ravijuhu kindlaksmääramata jätmise õigusvastasus. Kaebaja jääb halduskohtule
esitatud seisukohtade juurde, tuues täiendavalt välja järgmist:


                                                                                            3(6)
                                                                                      3-15-575

1) halduskohus jättis kohaldamata nii RaKS § 36 lg-st 4 kui ka alustest tulenevad põhimõtted.
   Samuti jättis halduskohus otsuse tegemisel analüüsimata kõik kaebaja poolt
   kohtumenetluses esitatud argumendid ning kohaldas HKMS § 165 lg-s 2 sätestatud
   põhimõtet liiga laialt. Ulatuses, milles kohus oma järeldusi põhjendas, olid põhjendused
   üllatuslikud ning vaidluse esemega loogiliselt sidumata;
2) aluste näol ei ole tegemist kitsalt halduse siseaktiga. RRL sõlminud tervishoiuteenuse
   osutajal on põhjendatud õigus eeldada alustest lähtumist ka järgnevatel perioodidel
   haigekassa poolt rahastatavate ravijuhtude jaotamisel. Haigekassa ei lähtunud ravijuhtude
   määramisel aluste p-dest 12.1 ja 12.4;
3) RaKS § 37 p 2 kohaselt peab RRL-s kokku leppima kindlustatud isikutelt haigekassa poolt
   ülevõetavate kohustuste summa ajaühikus ning kohustuste kogusumma. RaKS § 37 p 4
   näeb ette, et RRL-s lepitakse kokku ka osutatavate tervishoiuteenuste miinimummaht.
   Seega on haigekassa poolt ülevõetavate rahaliste kohustuste kogumaht (rahastatavate
   ravijuhtude arv) RRL lahutamatuks osaks. RRL alusel ravijuhtude määramisel tuleb järgida
   samu põhimõtteid, mida rakendati RRL sõlmimisel. Aluste p 12.4 viitab sellele selgelt;
4) põhjendamatu on vastustaja seisukoht, et aluste näol on tegemist halduseeskirjaga, millele
   ei ole kaebajal võimalik tugineda. Alused avaldavad mõju ka haldusevälistele isikutele.
   Halduseeskirja normid omandavad faktilise välismõju nende kohaldamise tulemusena. Kui
   aluste p-des 12.1 ja 12.4 sätestatakse, et RRL sõlmimisel tehakse ettepanek enim punkte
   saanud taotlejatele ja seejuures lähtutakse pingereast, on ilmne, et alustes sätestatu omab
   kaebaja jaoks tähendust mitte ainult RRL sõlmimisel, vaid ka lepingu täitmisel. Igal juhul
   ei saa ravijuhtude määramine toimuda haigekassa suvaotsuse alusel, vaid see peab
   toimuma kohases menetluses;
5) asjaolu, et haigekassa poolt määratav rahastatavate ravijuhtude arv sõltub eelarveliste
   vahendite olemasolust, ei välista see lähtumist aluste p-st 12.4. Kuna kaebaja oli konkursi
   pingereas esimene, siis saab temast tagapool asuvale teenusepakkujale määrata
   rahastatavaid ravijuhte üksnes siis, kui haigekassa väljakuulutatud vajadus teenuse järele ei
   ole kaetud. Paremusjärjekorras eespool asuvatel teenuseosutajatel saab ravijuhte vähendada
   üksnes juhul, kui haigekassa poolt vajadus teenuse väheneb ja jääb allapoole kaebaja poolt
   pakutud teenuse valmidust;
6) õige ei ole haigekassa seisukoht, et kaebajale täiendavate ravijuhtude määramist takistavad
   teiste tervishoiuteenuste osutajatega sõlmitud RRL-d. Kõik teised teenuse osutajad on
   alates valikumenetluse algusest olnud teadlikud, et pingereas tagapool olevatele isikutele
   pakutakse ravijuhte ainult siis, kui eespool olevate isikute poolt ei ole väljakuulutatud
   teenuse vajadus kaetud;
7) asjakohased ei ole vastustaja väited valikupartnerite ühetaolise ja võrdse kohtlemise
   vajadusest. Sellel võiks olla tähtsus siis, kui sellised mahu vähendamise ja nn
   ümberjagamise kriteeriumid oleksid olnud kirjas konkursi tingimustes, RRL-s või mujal
   RRL alusdokumentides;
8) kaebuse rahuldamist ei välista RRL p-d 2.4 ja 2.5 ning lepingu lisa 6 muudatus. RRL lisa
   6-15-2 allkirjastamata jätmine oleks kaebajale toonud kaasa täiendava kahju, sest sellisel
   juhul oleks kaebajale haigekassa poolt säilitatud üksnes ülevõetavate rahaliste kohustuste
   maht ja ravijuhtude arv 80% ulatuses eelmise aasta sama perioodi tegelikult täidetud
   mahust.

6. Eesti Haigekassa palub jätta apellatsioonkaebus rahuldamata. Vastustaja jääb halduskohtus
avaldatud seisukohtade juurde. Täiendavalt rõhutab vastustaja järgmist:
1) muudetud kaebus ei vasta HKMS § 38 lg 1 p 6 nõuetele, sest sellest ei tulene, millist
   haldusakti või toimingut kaebaja vaidlustab. Arusaamatu on, kas tuvastusnõude esemeks
   on RRL täitmine kui toiming, RRL-s sätestatud tingimused või RRL 14.02.2015 muudatus;


                                                                                           4(6)
                                                                                     3-15-575

2) RaKS § 36 lg 4 ja alused ei ole käesolevas vaidluses asjakohased, need üksnes abistavad
   haigekassat valiku tegemisel, millise tervishoiuteenuse osutajaga RRL sõlmida. Aluste
   puhul ei ole tegemist RRL eelhaldusaktiga. Kaebaja käsitlus viib olukorrani, et juhul, kui
   ravijuhtude arv väheneb, jäävad mõned tervishoiuteenuse osutajad, kellega samuti sõlmiti
   mitmeaastane RRL, ravijuhtudeta. See oleks vastuolus nii RaKS § 36 lg-s 41 sätestatud
   lepingu miinimumpikkusega, RRL tingimustega kui ka kindlustatud isikute huvidega;
3) puudub vajadus alustest lähtuda, sest halduslepingu p-des 2.4 ja 2.5 on sätestatud
   mehhanism, kuidas kujuneb haigekassa poolt ülevõetavate rahaliste kohustuste summa
   RRL sõlmimise aastale järgnevatel aastatel;
4) vastustaja on selgitanud, millest lähtuti 06.02.2015 ettepaneku tegemisel. 2015. aastal
   suurenesid haigekassa kohustused statsionaarse õendusabi erialal iga valikupartneri ees
   täpselt samas suurusjärgus. Rahaline maht suurenes seega kõigil valikupartneritel
   ühetaoliselt. Kuna suurenemine oli väiksem kui keskmine hinnatõus selle eriala teenustel,
   vähenes rahastatavate ravijuhtude arv;
5) halduskohus ei ole kohtumenetluse norme rikkunud.


RINGKONNAKOHTU PÕHJENDUSED

7. Ringkonnakohus nõustub kaebajaga, et halduskohus rakendas vääralt HKMS § 165 lg-t 2
analoogia korras. Nimetatud norm ei anna kohtule õigust loobuda otsuse põhjendamisest
viitega vastustaja poolt kohtumenetluses esitatud seisukohtadele. Eeltoodud rikkumine ei too
antud juhul kaasa halduskohtu otsuse tühistamist. Kohus on otsuses teatud põhjendused siiski
esitanud. Arvestades ka sellega, et vaidluse raskuspunkt on õiguse tõlgendamisel, mitte
tõendite hindamisel, ei sea kohtupoolne menetlusnormide rikkumine kaebajat halvemasse
positsiooni.

8. Ringkonnakohus aktsepteeris kohtuistungil kaebuse muutmise taotlust ning menetluses on
seega kaebus nõudega tuvastada vastustaja poolt 2015. aasta II poolaastal täiendava 80
ravijuhtumi kindlaksmääramata jätmise õigusvastasus. Nõue on piisavalt selge. Kaebaja leiab,
et talle tuleneb eelkõige alustest subjektiivne õigus nõuda, et talle oleks kogu RRL kehtivuse
ajal tagatud 800 ravijuhtu. Asjaolu, et kaebaja sõlmis 2015. aasta II poolaasta osas kokkuleppe
720 ravijuhu osas, ei tähenda, et tal ei ole enam võimalik ravijuhtude arvu üle vaielda.
Kaebuse eesmärgi saavutamiseks ei ole vaja tuvastada RRL või selle lisa tühisust.

9. Ringkonnakohus nõustub vastustaja ja halduskohtuga, et alused reguleerisid eelkõige RRL
lepingu sõlmimist ning alustele tuginedes kinnitatud teenusepakkujate pingerida hilisemat
ravijuhtude jagamist otseselt ei puuduta. Alustel põhineva pingerea mõju ei ole hiljem
sõlmitavatele lisadele samas olematu. RRL üldtingimuste p 2.5 järgi on teenuse osutajatele
hilisemalt tagatud vähemalt 80% ravijuhtudest. Seega ei saa tekkida olukorda, kus algselt
kokku lepitud ravijuhtude arv oluliselt muutub. RRL üldtingimustes asuvad normid, mis
puudutavad ravijuhtude edasist jagamist, on aluste p-des 12.1 ja 12.4 sätestatu suhtes
eriregulatsiooniks. Kuna RRL näeb ette, kuidas teenuse mahus kokku leppimine toimub,
puudub vajadus aluste kohaldamiseks.

RRL üldtingimuste p-st 2 ja selle alapunktidest nähtub, et haigekassa poolt ülevõetavate
kohustuste kogusumma ja selle summa piires tervishoiuteenuse osutaja poolt kindlustatud
isikutele osutatavate teenuste maht lepitakse igakordselt kokku. Kaebuse käsitlus muudaks
RRL eelnimetatud osas sisutuks, sest võimalus milleski kokku leppida praktiliselt puuduks.
Haigekassa ei saaks lepinguperioodi kehtivuse ajal lähtuda tegelikust vajadusest teenuse
järele. Kaebaja tõlgendus võib kaasa tuua ka olukorra, kus algses pingereas tagapool asuvatele

                                                                                          5(6)
                                                                                      3-15-575

teenuseosutajatele teatud perioodidel ravijuhte ei jagu. See ei oleks aga jätkusuutlik ning
kahjustaks kindlustatud isikute õigusi.

10. Ringkonnakohus nõustub kaebajaga selles, et ravijuhtude jagamine ei saa toimuda
suvaotsuse alusel ning haigekassa kaalutlused peavad olema kontrollitavad. 2015. aasta II
poolaasta osas on haigekassa esitanud põhjaliku selgituse, millest oli ravijuhtude vähenemine
tingitud, samuti on ta välja toonud, milliste põhimõtete järgi jagati ravijuhte. Ringkonnakohus
aktsepteerib haigekassa põhjendusi. Kaebajat on teiste teenuseosutajatega võrdselt koheldud
ning ravijuhte ei ole jagatud suvaliselt.

11. Eeltoodud põhjendustel jätab ringkonnakohus SA Hiiu Ravikeskus apellatsioonkaebuse
rahuldamata. Menetluskulud jäävad kaebaja enda kanda (HKMS § 108 lg 1). Kaebaja on
taotlenud järgmiste kantud menetluskulude hüvitamist: riigilõiv 15 eurot ning esindajatasu
7489,99 eurot. Vastustaja ei ole menetluskulude hüvitamist taotlenud.


/allkirjastatud digitaalselt/    /allkirjastatud digitaalselt/     /allkirjastatud digitaalselt/
Kaire Pikamäe                             Ruth Plaks                           Virgo Saarmets




                                                                                           6(6)

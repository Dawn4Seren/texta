                           KOHTUOTSUS
                               EESTI VABARIIGI NIMEL

 Kohus                                Tallinna Ringkonnakohus
 Kohtukoosseis                        Eesistuja Virgo Saarmets, liikmed Oliver Kask ja
                                      Villem Lapimaa
 Otsuse tegemise aeg ja koht          31. mai 2016, Tallinn
 Haldusasja number                    3-15-676
 Haldusasi                            AT kaebus Tallinna Vangla vastu mittevaralise kahju
                                      hüvitamiseks
 Vaidlustatud kohtulahend             Tallinna Halduskohtu 14. augusti 2015. a otsus
 Menetlusosalised                     Kaebaja – AT
                                      Vastustaja – Tallinna Vangla, esindaja Monika
                                        Raiendik
 Menetluse alus ringkonnakohtus       AT ja Tallinna Vangla apellatsioonkaebused
 Asja läbivaatamine                   Kirjalik menetlus


RESOLUTSIOON

1.   Jätta Tallinna Vangla apellatsioonkaebus rahuldamata.
2.   Rahuldada AT apellatsioonkaebus osaliselt.
3.   Tühistada Tallinna Halduskohtu 14. augusti 2015. a otsus haldusasjas nr 3-15-676
     osas, milles kohus jättis Tallinna Vanglalt AT kasuks välja mõistmata hüvitise
     mittevaralise kahju eest. Teha selles osas asjas uus otsus, millega mõista Tallinna
     Vanglalt AT kasuks välja hüvitis mittevaralise kahju eest summas 100 (ükssada)
     eurot. Ülejäänud osas jätta halduskohtu otsus muutmata.
4.   Mõista Tallinna Vanglalt AT kasuks välja apellatsioonkaebuse esitamisel tasutud
     riigilõiv 99 (üheksakümmend üheksa) eurot. Menetlusosaliste võimalikud muud
     menetluskulud jätta nende endi kanda.


EDASIKAEBAMISE KORD

    Otsuse peale võib esitada kassatsioonkaebuse Riigikohtule hiljemalt 30. juunil 2016
(HKMS § 212 lg 1).
      Vastuseks teise menetlusosalise poolt esitatud kassatsioonkaebusele ja sellega ühiseks
läbivaatamiseks võib esitada vastukassatsioonkaebuse 14 päeva jooksul kassatsioonkaebuse
menetlusosalisele kättetoimetamisest arvates või ülejäänud kassatsioonitähtaja jooksul, kui
see on pikem kui 14 päeva (HKMS § 215 lg-d 1 ja 3).
                                                                                    3-15-676

      Kui kassaator soovib asja arutamist kohtuistungil, tuleb seda kassatsioonkaebuses
märkida, vastasel korral eeldatakse, et ta on nõus asja lahendamisega kirjalikus menetluses
(HKMS § 213 lg 1 p 5). Sõltumata kohtuistungi soovi märkimisest võib Riigikohus
kassatsioonkaebuse läbi vaadata kirjalikus menetluses, kui ta ei pea istungi korraldamist
vajalikuks (HKMS § 223 lg 1).
      Kui menetlusosaline soovib kassatsioonkaebuse esitamiseks saada menetlusabi, tuleb tal
Riigikohtule esitada vastavasisuline taotlus. Menetlusabi taotluse esitamine ei peata
menetlustähtaja kulgemist (HKMS § 116 lg 5) ning kassatsioonitähtaja järgimiseks peab
menetlusabi taotleja tegema tähtaja kestel ka menetlustoimingu, mille tegemiseks ta
menetlusabi taotleb, eelkõige esitama kassatsioonkaebuse (HKMS § 116 lg 6).


ASJAOLUD JA MENETLUSE KÄIK

1.    AT esitas Tallinna Vanglale 07.12.2014 taotluse (registreeritud 09.12.2014) 3300 euro
suuruse mittevaralise kahju hüvitamiseks seoses Tallinna Vangla ebainimlike
kinnipidamistingimustega (niiskus, külm, ventilatsiooni puudumine, halb valgustus,
eraldamata tualett, sooja vee puudumine, ebasanitaarsed tingimused, kambris
pesemisvõimaluste puudumine) bloki K1 kartserikambris nr 73 ajavahemikul 30.10.2014–
02.12.2014 (33 päeva). Taotluse kohaselt haigestus AT kartseris viibides ning temal teravnes
suguline herpes ja sügelised, sest kartserikambri madratsit, tekki ja patja ei desinfitseerita
pärast nende kasutamist.

2.    Tallinna Vangla jättis 09.02.2015 vastusega nr 5-18/14/34169-2 AT kahju hüvitamise
taotluse rahuldamata, leides, et vangla tegevus oli õiguspärane ja vangla ei ole AT-le kahju
tekitanud, mistõttu on kahju hüvitamise eeldused täitmata.

3.    AT esitas Tallinna Halduskohtule 09.03.2015 kaebuse 3300 euro suuruse mittevaralise
kahju hüvitamiseks seoses kaebaja kinnipidamisega inimväärikust alandavates
kinnipidamistingimustes Tallinna Vanglas ajavahemikul 30.10.2014–04.12.2014. Kartserisse
paigutamise aluseks olnud Tallinna Vangla 17.10.2014 käskkirja nr 1309 on kaebaja
vaidlustanud haldusasjas nr 3-14-53235. Kaebajal puudus 30.10.2014–04.12.2014 võimalus
käia päevas ühe tunni kestel õues jalutamas, vaid selle asemel viidi ta jalutama kinnisesse
ruumi, kus värsket õhku sai hingata üksnes katuses oleva väikese luugi kaudu ja puudus
võimalus näha taevast. Jalutusboksi seina ja katuse vahel on vahe, kuid olenemata värskest
õhust, ei saa jalutusboksis viibimist nimetada jalutuskäiguks. Tallinna Vangla on ka ise
möönnud, et kambritesse ei lange akendele paigaldatud restide tõttu piisavalt loomulikku
valgust. Kambris ei olnud ventilatsioonile iseloomulikku ava ning aken oli kaetud seestpoolt
jääga ja seda ei olnud võimalik avada. Kambris oli väga külm ja radiaator ei soojendanud seda
piisavalt. Kartserikambri tingimuste tõttu AT haigestus. Sügeliste sümptomid ilmnevad 3-6
nädala jooksul pärast nakatumist ja diagnoos pandi kaebajale 28.11.2014, millest tulenevalt
nakatus ta kartseris viibides. Ühelgi kambrikaaslasel sügelisi ei olnud. Kaebaja palus
valvuritelt korduvalt ümberpaigutamist ja esitas eestikeelse kaebuse esimesel võimalusel.
Tallinna Vangla bloki K1 kartserikambris valitsevad tingimused on vastuolus EIÕK art-ga 3
(vt ka CPT 2012. a raporti kokkuvõtte p-d 56-57) ja Tallinna Vangla rikub süstemaatiliselt
kinnipeetavate õigusi.

4.    Tallinna Vangla vaidles kirjalikus vastuses kaebusele vastu ning palus selle jätta
rahuldamata. Tallinna Vangla lähtub kinnipeetavate elamistingimuste nõuete täitmisel
vangistusseaduse (VangS) § 45 lg-st 1, justiitsministri 30.11.2000 määruse nr 72 „Vangla

                                                                                         2(8)
                                                                                     3-15-676

sisekorraeeskiri“ (VSKE) § 7 lg-st 4 ja Vabariigi Valitsuse 26.01.1999 määrusest nr 38
„Eluruumidele esitatavate nõuete kinnitamine“. Kartserikamber nr 73 vastab seadusest
tulenevatele nõuetele, vangla ei ole käitunud õigusvastaselt ja tõendamist ei ole leidnud, et
AT-le on tekkinud mittevaraline kahju, mistõttu puudub kahju hüvitamiseks riigivastutuse
seaduse (RVastS) § 7 lg-st 1 ja § 9 lg-st 1 tulenevalt alus. AT kartserisse paigutamise aluseks
olid Tallinna Vangla 03.04.2014 käskkiri nr 4565 ja 17.10.2014 käskkiri nr 1309, mis olid
kartserikambris viibimise ajal kehtivad. Kartserikambris nr 73 on aasia-tüüpi tualett, mille
üldise korra ja puhtuse tagab kinnipeetav. VangS § 50 lg-s 2 sätestatud pesemisvõimalus on
AT-le tagatud. Kambris puudub sundventilatsioon, kuid olemas on loomulik ventilatsioon
ning kambri õhuhulka on võimalik reguleerida akna küljes oleva õhutusava kaudu. Tallinna
Vangla teostas 10.10.2014 ja 06.03.2015 kambri sisekliima mõõtmisi ning temperatuur oli
vastavalt 20,7 ja 20 kraadi. Kambri õhuaken oli 10.10.2014 mõõtmise ajal avatud, mistõttu on
väited niiskuse ja külma kohta põhjendamatud. Kaugküttevõrk ja kambris olev radiaator
tagavad ruumis ühtlase temperatuuri. Kartseris viibivatele kinnipeetavatele on tagatud
jalutuskäigud kartserihoone jalutusboksides. Jalutusbokside peale on paigaldatud võre ja
plastist katus, et kaitsta jalutuskäigul viibivaid isikuid sademete eest, samas on olemas ka
avatud õhutusluugid, mis tagavad värske õhu pealevoolu.

Kartserikambris kannavad kinnipeetavad karistust neile isiklikult väljastatud voodipesuga,
mistõttu puudub vahetu kehaline kontakt kartseris oleva voodivarustusega (madrats, tekk,
padi). Sügelistesse nakatumiseks on vajalik lähedane füüsiline kontakt sügelishaigusega või
pikaaegne kehaline kontakt, mistõttu ei saa haigestumise peiteperioodi arvestades välistada, et
kaebaja nakatus avatud osakonnas viibimise ajal. Külmetushaigustesse nakatumine on sügis-
talvisel perioodil tavaline ning ka herpesviiruse ägenemine toimub immuunsüsteemi
nõrgenemise tõttu, mida ei ole põhjendatud seostada kartserikambri tingimustega.
Nakatumisest teada saades osutas vangla kaebajale koheselt vajalikku ravi ning ta on
tervenenud.

5.     Tallinna Halduskohus rahuldas 14.08.2015 otsusega AT kaebuse osaliselt ning
tunnistas kaebaja kinnipidamistingimused Tallinna Vangla kartserikambris nr 73
ajavahemikus 30.10.2014–02.12.2014 (34 päeva) õigusvastaseks. Kuivõrd AT esitas
jalutamise mittevõimaldamise väite alles kohtumenetluses, siis ei olnud ta selles osas läbinud
kohustuslikku kohtueelset menetlust VangS § 11 lg 8 ja HKMS § 47 lg 1 tähenduses, mistõttu
jättis halduskohus kaebuse HKMS § 121 lg 1 p 4 ja § 151 lg 1 p 1 alusel läbi vaatamata seoses
perioodil 30.10.2014–04.12.2014 jalutamise mittevõimaldamisega tekitatud mittevaralise
kahju hüvitamise nõudega.

AT on esitanud kahjunõude seoses tervise kahjustamisega ja väärikuse alandamisega ning
kohus võib käsitada väiteid tekitatud tervisekahjustustest ka väärikuse alandamist kinnitava
asjaoluna (vt Riigikohtu 02.10.2014 otsus nr 3-3-1-47-14, p 23; 14.12.2006 otsus nr 3-3-1-56-
06). Kohus peab usutavaks, et kartserikamber nr 73 ei vastanud kaebaja sealviibimise ajal
VangS § 45 lg-le 1 ja eluruumidele esitatavatele nõuetele elutegevuseks piisava, ohutu ja
tervisliku õhuhulga ja selle ringluse osas ning valguse ja temperatuuri osas. Kambris puudus
sundventilatsioon, aken oli trellitatud ning akna küljes asuva õhutusava väiksust ja aastaaega
arvestades ei saa õhuhulga ringlust pidada piisavaks, ohutuks ja tervislikuks määral, mis
välistaks täiendava ebamugavuse tekitamise lisaks kartserikaristuse juurde vältimatult
kuuluvale ebamugavusele. Ebapiisavat loomulikku valgust on vangla sisuliselt möönnud, kuid
kunstliku valguse olemasolu võib pidada piisavaks. Tallinna Vangla on kartserikambri
sisekliimat mõõtnud sügisel ja kevadel (10.10.2014 ja 06.03.2015), kuid mitte talvisel ajal.
Madalaim välisõhu temperatuur oli kaebaja kartseris oleku ajal -16 kraadi, õhutusava ei olnud
jäätumise tõttu võimalik avada, magamisase asub radiaatori vastasseinas ja akna all, kambris

                                                                                          3(8)
                                                                                       3-15-676

oli antisanitaarne olukord ning kaebaja haigestus külmetushaigusesse kartseris viibimise ajal
(pöördus külmetusnähtudega arsti poole 18.11.2014), mistõttu on usutav, et haigestumine võis
olla põhjustatud külmast ja niiskest kliimast.

EIK ja Eesti kohtupraktikas ei ole tualeti täielikku avatust peetud õiguspäraseks (vt EIK
04.07.2006 otsus asjas Ramirez Sanchez vs. Prantsusmaa, kaebus nr 59450/00; Riigikohtu
17.06.2010 otsus nr 3-3-1-95-09, p 36). Kaebajale oli tagatud VangS § 50 lg-s 2 ettenähtud
pesemisvõimalus kord nädalas ning õigusaktidest ei tulene, et kambri pesemiskoht peab
olema varustatud sooja veega. Eriti kartserikaristuse kandmise ajal peavad kinnipeetavad
taluma teatud piiranguid ja ebamugavusi, sh pesemisvõimaluste ja hügieenitarvete osas.
Kartseris kinnipeetavate vahetumisel voodivarustust (madrats, tekk, padi) ei vahetata.
Kaebajal tekkisid kaebused kartserikaristuse kandmise 30ndal päeval. Sügeliste peiteperiood
on 3-6 nädalat ning kaebaja väitel ei olnud enne ega pärast kartserikaristuse kandmist ühelgi
tema kambrikaaslasel sügelisi diagnoositud (mida vangla ei vaidlusta). Kartserikaristuse
kandmise ajal on kinnipeetava suhtlus teiste isikutega ja kambriväliselt ülimalt piiratud,
mistõttu on võimalik, et kaebaja haigestus sügelistesse kartseris viibimise ajal vahetamata
voodivarustuse tõttu. Arvestades kinnipeetavate paljusust vanglas, pidevat liikumist kambrite
vahel ning nakkushaiguste leviku suurt ohtu kinnipidamisasutuses, ei ole õigustatav
kinnipeetava asetamine sellisesse olukorda, kus karistuse kandmise ajal isik haigestub
ebahügieenilise voodivarustuse tõttu.

Õigusvastased kinnipidamistingimused (kaebajale ei tagatud õigust elutegevuseks piisavale,
ohutule ja tervislikule õhuhulgale ja selle ringlusele, valgusele, temperatuurile ega
hügieenitingimustele, mis võisid tingida kaebaja haigestumise külmetushaigusesse ja
sügelistesse) koosmõjus ületasid kaebajale kinnipidamisega kaasnevate kannatuste vältimatu
taseme, mida saab pidada inimväärikust alandavaks (RVastS § 9 lg 1). Kaebaja on kasutanud
piisavalt õiguskaitsevahendeid ja vastustaja on süüliselt hoidnud kaebajat õigusvastastes
tingimustes vähemalt hooletuse vormis. RVastS § 13 lg 3 alusel ei ole võimalik vangla
vastutust välistada, kuid arvestades kartserikambris viibimise suhtelist lühiajalisust ja kaebaja
enda osa kartseris viibimisel (õigusrikkumise eest karistuse kandmine), siis peab kohus
hüvitise väljamõistmise asemel piisavaks tuvastada kartserikambri oludes viibimise
õigusvastasus.


MENETLUSOSALISTE SEISUKOHAD RINGKONNAKOHTUS

6.    AT palub apellatsioonkaebuses halduskohtu otsus tühistada osas, milles kohus pidas
õigusvastasuse tuvastamist piisavaks kompensatsiooniks, ning teha selles osas asjas uus otsus,
millega rahuldada tema kahju hüvitamise taotlus ja mõista välja hüvitis 3300 eurot. AT on
enda kartserisse paigutamise vaidlustanud haldusasjas nr 3-14-53235 ning kuni vaidluse
lõppemiseni ei ole alust väita, et kaebaja sattus kartserisse enda korrarikkumise tõttu.
Kartserikambris 34 päeva kestel viibimist ei saa pidada lühiajaliseks.

7.    Tallinna Vangla vaidleb kirjalikus vastuses AT apellatsioonkaebusele vastu ning
palub selle jätta rahuldamata ja halduskohtu otsuse vaidlustatud osas muutmata. Kaebaja
kandis 30.10.2014–02.12.2014 kambris nr 73 kartserikaristust Tallinna Vangla 03.04.2014
käskkirja nr 456 ja 17.10.2014 käskkirja nr 1309 alusel. Asjaolu, et AT on halduskohtult
taotlenud Tallinna Vangla 17.10.2014 käskkirja nr 1309 tühistamist, ei tingi
distsiplinaarkaristuse määramise käskkirja kehtetust. Kuna viidatud käskkiri on jätkuvalt
kehtiv, siis on õige halduskohtu järeldus, et kaebaja sattus kartserikambrisse enda


                                                                                            4(8)
                                                                                    3-15-676

õigusvastase käitumise tulemusena. Halduskohus on samuti õigesti leidnud, et 34-päevast
kartserikambris viibimist saab pidada lühiajaliseks.

8.     Tallinna Vangla palub apellatsioonkaebuses halduskohtu otsus tühistada osas, millega
kohus kaebuse rahuldas, ning teha selles osas asjas uus otsus, millega jätta kaebus tervikuna
rahuldamata. Kartserikambri tingimused võisid olla kaebajale ebamugavad, kuid need
vastasid õigusaktides sätestatud nõuetele ega saanud alandada tema inimväärikust. Kambreid
köetakse pidevalt ja akna jäätumine seestpoolt ei ole võimalik. Kartserikamber nr 73 paikneb
teiste kambrite vahel, seda köetakse kaugküttevõrgust ja pole võimalik, et selle temperatuur
oli madalam kui teistes kartserikambrites. Ebapiisava temperatuuri osas ei ole vanglale
kaebusi esitatud ning pole ka teada, et kinnipidamistingimustega seoses oleks
vanglaametnikele tehtud suulisi pöördumisi. Ka kambri õhutamisega ei esinenud tegelikkuses
probleeme ning loomuliku valguse vähesus oli tingitud muu hulgas sellest, et kaebaja viibis
kartseris talveperioodil, mil õues ongi päevavalgust piiratult. Pelgalt AT haigestumise
asjaolust ei tulene põhjuslikku seost vangla tegevusega, sest kaebaja võis külmetuda ka
igapäevasel jalutuskäigul viibides. Enne kartserisse paigutamist viibis AT avatud sektsioonis
ning võis sügelistesse nakatuda näiteks üldkasutatavas spordisaalis või osakonnas ringi
liikudes. Kartserikambri olukorra ja tervisekahju tekkimise vahel puudub põhjuslik seos.
Kuigi kartserikambrid vajavad sanitaarremonti, ei ole need sedavõrd halvas seisus, et oleks
alust rääkida kaebaja tõsisest väärkohtlemisest või tema õiguste intensiivsest riivest.

9.    AT vaidleb kirjalikus vastuses Tallinna Vangla apellatsioonkaebusele vastu ning palub
selle jätta rahuldamata ja halduskohtu otsuse vaidlustatud osas muutmata. Vangla ei võta
vastu kaebusi, mis on kirjutatud kaebaja emakeeles (vene keel) ning kontaktisiku kaudu
edastatud suulistele kaebustele ei reageerinud ametnikud nõutaval moel. Kuigi talvel on
päevavalgus piiratud, takistas sellegi loomuliku valguse kartserikambrisse pääsemist akna ees
olev ja vaatevälja piirav raudkarp. Kambri algelise konstruktsiooniga aken (raudlattidest
raam, ühekordne klaas, soojustusmaterjali puudumine) kattub miinustemperatuuride korral
jääga ja selle avamine talvel ei ole mõistlikult võimalik. Keskkütte olemasolule vaatamata oli
soojendus ruumi jaoks ebapiisav ning radiaatori asetsemine tualeti kõrval tekitas täiendava
niiskuse aurustumise. AT viidi 02.12.2014 üle hoone teisel korrusel asuvasse
kartserikambrisse nr 89 ning kuna seal oli soe, siis ei ole kaebaja nimetatud kambris viibitud
aja eest kahju hüvitamist taotlenud. AT on viibinud Tallinna Vanglas alates 2012. a
septembrist ja ühelgi avatud elusektsioonis (ja konkreetselt tema kambris) viibinud
kinnipeetaval ei ole sügelisi diagnoositud. Seetõttu puudub kahtlus, et sügelistesse
nakatumine oli kartserikambrisse nr 73 paigutamise tagajärg.


RINGKONNAKOHTU PÕHJENDUSED

                                            I
                            Tallinna Vangla apellatsioonkaebus

10. Ringkonnakohus leiab, et Tallinna Vangla apellatsioonkaebus ei ole põhjendatud ja
tuleb jätta rahuldamata. Tallinna Halduskohtu 14.08.2015 otsus on vastustaja poolt
vaidlustatud osas seaduslik ja põhjendatud ning selle muutmiseks või tühistamiseks puudub
alus. HKMS § 201 lg 4 alusel märgib ringkonnakohus, et nõustub halduskohtu otsuse p-des 6-
12 toodud põhjendustega ja järgib neid ega pea seetõttu vajalikuks kõiki halduskohtu
põhjendusi üle korrata, vastates üksnes apellatsioonkaebuse väidetele.



                                                                                         5(8)
                                                                                     3-15-676

11. Ringkonnakohus ei nõustu vangla hinnanguga, et kuivõrd kartserikambri näol oli
tegemist kaugküttesüsteemist köetava ruumiga, siis ei olnud kambris oleva akna seestpoolt
jäätumine võimalik. Asjas esitatud fotodelt nähtub, et kambri aken on oma konstruktsiooni
arvestades tõepoolest ilmselt vähese soojapidavusega ja kuna radiaator asub selle
vastasseinas, saab pidada usutavaks kaebaja väidet, et akna siseküljele võis kambris valitsevat
niiskust arvestades külmade ilmadega tekkida jääkiht. Esitatud andmetel langes välisõhu
temperatuur Tallinnas alates 16.11.2014 nulli lähedale või alla selle ning 30.11.2014–
02.12.2014 mõõdeti õhutemperatuuriks kuni -16 kraadi (tl 65-69p). Tallinna Vangla poolt
10.10.2014 ja 06.03.2015 teostatud mõõdistuste (tl 43) kohaselt oli kartserikambri nr 73
sisetemperatuur vastavalt 20,7 ja 20 kraadi, kuid samal ajal oli välisõhu temperatuur Riigi
Ilmateenistuse (www.ilmateenistus.ee) vaatlusandmete kohaselt vastavalt 13,4 kraadi
(10.20.2014 ööpäeva keskmine Tallinnas) ja 2,1 kraadi (06.03.2015 kell 15), mistõttu ei ole
mõõdistamistulemused asjakohased ega lükka ümber väiteid kambri rõskusest ja külmusest
talveperioodil. Arvestades, et esitatud fotolt (tl 46) nähtuvalt on kartserikambri aken
mitmekordselt kaetud (võre ja trellid), on halduskohus lisaks õigesti leidnud, et selline
konstruktsioon ei taga piisavat loomulikku valgust, olenemata aastaajast.

12. AT haigusloo väljavõtte (tl 41-42p) kohaselt kurtis kinnipeetav meditsiinitöötaja
vastuvõtul 18.11.2014 ja 19.11.2014 kurguvalu ning kehva enesetunnet ja külmetust ning
nende vaevuste leevendamiseks on talle mõlemal juhul antud ravimeid. Välisõhu temperatuur
oli päevaajal esmakordselt alla nulli 17.11.2014 (tl 65; tl 68), kuid et tegemist ei olnud
kaugeltki ekstreemsete külmadega, siis ei saa Tallinna Vangla esitatud 06.03.2015
mõõtmistulemusi (küllalt lähedase välistemperatuuri juures) arvestades pidada tuvastatuks, et
AT külmetas just arestikambris oleva madala temperatuuri tõttu, vaid pigem on tõenäoline, et
isik külmetas jalutuskäigu ajal.

13. Ringkonnakohtu hinnangul ei ole Tallinna Vangla usutavalt välistanud võimalust, et AT
nakatus sügelistesse kartserikambri nr 73 voodivarustuse ebapiisava puhastamise või
vahetamise tõttu. Sügelislest võib säiluda elavana inimesest eemal vähemalt paar päeva (nt
http://www.derma.ee/articles.php?id=84), mistõttu on võimalik nakatumine ka voodivarustuse
(madrats, padi, tekk) kaudu. Kuivõrd kaebajal diagnoositi sügelised esimest korda
28.11.2014, mil isik viibis 30ndat päeva kartserikambris nr 73, siis sügeliste tavapärast ühe
kuu pikkust peiteperioodi (nt https://www.kliinik.ee/haiguste_abc/sugelised/id-1765)
arvestades on tõenäoline, et kaebaja võis nakatuda vahetult pärast kartserikambrisse
paigutamist seal olevate magamistarvete vahendusel. Kohtule ei ole esitatud tõendeid, mis
välistaksid AT nakatumise kartserikambri voodivarustuse kaudu (nt andmed madratsi, padja,
teki eelneva puhastamise kohta). Samuti ei ole veenev vangla arvamus, et AT võis nakatuda
juba avatud osakonnas viibimise ajal, sest sellisel juhul oleks võimalik tuvastada samas
kambris või osakonnas ka teisi nakatunuid, sest sügelised on väga nakkavad, kuid vangla pole
sellekohaseid andmeid kohtule esitanud. Isiklike voodiriiete kaasavõtmine kartserikambrisse
ei ole piisav, sest paratamatult puutub kinnipeetav kokku ka kartseris oleva voodivarustusega.

14. Puuduvad tõendid, et kaebaja oleks kartserikambris viibimise ajal pöördunud vangla
poole kirjalike kaebustega kinnipidamistingimuste peale. Samas ei ole võimalik välistada
vanglaametnikele venekeelsete suuliste pöördumiste esitamist, mida AT on väitnud, vaid
pigem tuleb seda pidada usutavaks. Kaebaja on 03.12.2014 kohtumisel psühhiaatriga
viidanud, et kartseris on õudsed tingimused (tl 41p). Samuti paigutati AT kartserikaristuse
viimaseks kaheks päevaks (03.12.2014–04.12.2014) ümber teise kambrisse, mille võis tingida
just kinnipeetava vastavasisuline taotlus. Seega ei ole alus välistada kahju hüvitamist
põhjusel, et kaebaja ei ole kasutanud esmaseid õiguskaitsevahendeid.


                                                                                          6(8)
                                                                                     3-15-676

                                             II
                                   AT apellatsioonkaebus

15. Ringkonnakohus leiab, et AT apellatsioonkaebus on põhjendatud ja tuleb rahuldada
osaliselt.

16. Halduskohus asus otsuse p-s 14 seisukohale, et praegusel juhul on AT väärikust
alandavate kinnipidamistingimustega põhjustatud kahjuga seoses HKMS § 41 lg 5 alusel
vangla tegevuse õigusvastasuse tuvastamine piisavaks hüvitiseks eelkõige põhjusel, et
kartserikambris viibimine oli suhteliselt lühiajaline (34 päeva) ning kartserisse paigutamise
põhjustas kaebaja ise oma õigusvastase käitumisega (RVastS § 13 lg 1 p 4). Täiendavalt võttis
kohus arvesse, et kaebaja haigestumiste seos kartserikambri tingimustega ei ole tõsikindlalt
tuvastatav.

17. Ringkonnakohus halduskohtu lähenemisega ei nõustu. Rahalise hüvitise välja
mõistmata jätmine on põhjendatud juhul, kui rikkumine on väikese intensiivsusega või
suunatud isiku jaoks väheolulise õiguse vastu (vt Riigikohtu 15.03.2010 otsus nr 3-3-1-93-09,
p 13; 05.10.2006 otsus nr 3-3-1-44-06, p 13). Kaebaja tervise kahjustumist muu hulgas
kartserikambri puuduliku sisetemperatuuri või ebapiisavate sanitaartingimuste tõttu ei ole
võimalik pidada väheintensiivseks rikkumiseks või väheolulise õiguse kahjustamiseks.
Kartserikambris nr 73 ajavahemikul 30.11.2014–02.12.2014 valitsenud tingimused
põhjustasid kaebajale selliseid negatiivseid tagajärgi, mis ületasid distsiplinaarkaristuse
kandmisega kaasnevate kannatuste vältimatu taseme (vt Riigikohtu 15.03.2010 otsus nr 3-3-1-
93-09, p 11). Piinamise ja ebainimliku või alandava kohtlemise või karistamise tõkestamise
Euroopa komitee (CPT) 09.11.2012 raportis on kutsutud Eesti valitsust üles kõrvaldama
Tallinna Vangla blokk K1 viivitamatult kasutusest, sest selle üldine olukord on äärmiselt halb.
Kuivõrd bloki K1 puudulikele tingimustele on tähelepanu juhitud juba enne vaidlusalust
perioodi, tuleb Tallinna Vangla tegevust käsitada vähemalt hooletusena võlaõigusseaduse §
104 lg 3 tähenduses, sest kahju tekkimise võimalus pidi olema vastustajale mõistlikult
ettenähtav.

18. AT paigutati distsiplinaarkaristuse kandmiseks kartserisse kehtivate käskkirjade alusel.
Tallinna Halduskohus jättis 16.02.2016 otsusega nr 3-14-53235 rahuldamata AT kaebuse
Tallinna Vangla 17.10.2014 käskkirja nr 1309 tühistamiseks ja nimetatud kohtuotsus on
jõustunud. Olenemata sellest, et praeguseks ajaks ei saa enam olla vaidlust, et kaebaja
kartserisse paigutamine toimus õiguspäraselt, ei saa sellega siiski õigustada vangla vastutuse
piiramist RVastS § 13 lg 1 p 4 alusel. Kartserikaristuse kandmisega kaasnevad küll
õigusaktides ettenähtud piirangud (nt vanglasisesele liikumisele, vanglavälisele suhtlemisele
jne), kuid Tallinna Vanglal on siiski kohustus tagada nõuetekohased kinnipidamistingimused
(sh tervislik sisekliima ja puhtus) muu hulgas kartserikambrites. Samuti ei oma iseenesest
tähtsust, kas AT kartserikambris viibimist (34 päeva) hinnata pikaajaliseks või mitte, sest
kaebaja tervise kahjustamine avaldus igal juhul juba kartserikambris viibimise ajal ning see
tuleb eeltoodut arvestades hinnata ka seotuks kartserikambrisse nr 73 paigutamisega.

19. RVastS § 9 lg 2 kohaselt tuleb mittevaraline kahju hüvitada ennekõike
proportsionaalselt õiguste rikkumise raskusega. Mittevaralise kahju hüvitise suuruse
kindlaksmääramine on kohtu individuaalne ja hinnanguline otsus, mille puhul tuleb kõiki
olulisi asjaolusid võtta arvesse kogumis (vt Riigikohtu 27.05.2016 otsus nr 3-3-1-21-16, p
12). Ringkonnakohtu hinnangul on praegusel juhul kaebaja õigusi rikutud määral, mis eeldab
rahalise hüvitise väljamõistmist. Arvestades kaebaja õiguste kahjustamise intensiivsust, kuid
samas ka asjaolu, et vangla on pärast terviserikete ilmnemist taganud kinnipeetavale

                                                                                          7(8)
                                                                                     3-15-676

viivitamatult vajaliku ravi ja ümberpaigutamise teise kartaserikambrisse, on põhjendatud
määrata väljamõistetava hüvitise suuruseks 100 eurot.

                                           III
                                 Menetlusosaliste taotlused

20. Eelneva põhjal ja HKMS § 200 p 3 alusel tuleb Tallinna Vangla apellatsioonkaebus
jätta rahuldamata ja AT apellatsioonkaebus rahuldada osaliselt. Ringkonnakohus tühistab
Tallinna Halduskohtu 14.08.2015 otsuse osas, milles halduskohus jättis AT kasuks
kahjuhüvitise Tallinna Vanglalt välja mõistmata. Ringkonnakohus teeb selles osas asjas uue
otsuse, millega mõistab Tallinna Vanglalt AT kasuks välja kahjuhüvitise summas 100 eurot.
Ülejäänud osas jääb halduskohtu otsus muutmata.

21. HKMS § 108 lg 1 kohaselt kannab menetluskulud pool, kelle kahjuks otsus tehti. AT on
esimese ja teise astme kohtus tasunud riigilõivu kokku 198 eurot (tl 27; tl 118). Kuivõrd AT
kaebus on kohtuotsustega sisuliselt rahuldatud, peab menetluskulud kandma vastustaja.
Tallinna Vangla on olnud HKMS § 104 lg 10 alusel apellatsioonkaebuselt ettenähtud
riigilõivu tasumise kohustusest vabastatud. Muude menetluskulude kandmise kohta ei ole
menetlusosalised ringkonnakohtule andmeid esitanud. Seetõttu jäävad menetlusosaliste
võimalikud täiendavad menetluskulud apellatsiooniastmes HKMS § 109 lg 1 alusel nende
endi kanda.


 (allkirjastatud digitaalselt)   (allkirjastatud digitaalselt)   (allkirjastatud digitaalselt)

         Oliver Kask                  Villem Lapimaa                   Virgo Saarmets




                                                                                           8(8)

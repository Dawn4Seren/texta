                          KOHTUMÄÄRUS

 Kohus                              Tartu Maakohus

 Määruse tegemise aeg ja koht       13. juunil 2016. a Tartu kohtumajas

 Kriminaalasja number               1-13-9253

 Kohtukoosseis                      Kohtunik Peet Teidearu

 Kohtuistungi sekretär              Heli Nurmoja

 Tõlk                               Natalia Tselikova

 Prokurör                           Lõuna Ringkonnaprokuratuuri abiprokurör Meelis Juursoo
                                    (istungil ei osalenud)

 Kriminaalasi                       Arkadi Kolpakovi tingimisi enne            tähtaja   lõppemist
                                    vangistusest vabastamise otsustamine

 Süüdimõistetu                      Arkadi Kolpakov
                                    isikukood: 38011100230; viibimiskoht: Tartu Vangla
                                    asukohaga Turu 56, Tartu; elukoht (vabanemisel): XXXX


Juhindudes kriminaalmenetluse seadustiku § 426 lg-test 1 ja 2 ja § 432 lg-test 3, 32, 33, kohtunik

                                             määras:

Jätta Arkadi Kolpakov temale Harju Maakohtu 12.11.2013. a otsusega kriminaalasjas nr 1-
13-9253 mõistetud vangistuse kandmiselt tingimisi enne tähtaega vabastamata.

Edasikaebamise kord
Käesoleva kohtumääruse peale on kohtumenetluse pooltel, samuti menetlusvälisel isikul, kui
kohtumäärusega on piiratud tema õigusi või seaduslikke huve, õigus esitada Tartu Maakohtule
kirjalik määruskaebus 15 päeva jooksul, alates päevast, mil isik sai vaidlustatavast kohtumäärusest
teada või pidi teda saama.

Menetluse käik ja asjaolud




                                                                                                     1
Harju Maakohtu 12.11.2013. a otsusega kriminaalasjas nr 1-13-9253 tunnistati Arkadi Kolpakov
süüdi karistusseadustiku (edaspidi KarS) § 184 lg 2 p-de 1, 2 järgi ja mõisteti temale karistuseks 3
aastat vangistust. KarS § 65 lg 2 ja § 76 lg 7 alusel suurendati seda karistust Arkadi Kolpakovile
Harju Maakohtu 08.03.2011. a otsusega kriminaalasjas nr 1-11-2857 mõistetud ärakandmata
karistuse, s.o 1 aasta ja 15 päeva võrra ning kohtuotsuste kogumis mõisteti temale liitkaristuseks
4 aastat ja 15 päeva vangistust. KarS § 68 lg 1 alusel arvati karistusaja hulka Arkadi Kolpakovi
poolt eelvangistuses viibitud aeg 2 päeva ning ärakandmisele kuuluvaks karistuseks mõisteti
temale 4 aastat ja 13 päeva vangistust alates 09.07.2013. a. Kohtuotsus jõustus 07.12.2013. a.

Kinnipeetava karistusaeg algas seega 09.07.2013. a ja lõppeks selle täieliku ärakandmise korral
22.07.2017. a.

Tartu Maakohtu 29.10.2015. a määrusega jäeti Arkadi Kolpakov vangistuse kandmisest tingimisi
enne tähtaega koos tema allutamisega elektroonilisele valvele vabastamata. Kohus leidis, et Arkadi
Kolpakovi korduv karistatus ning kuritegude toimepanemine ka katseajal näitab, et tema
vabastamine esimese võimaluse saabudes ei ole põhjendatud. Kohtumäärus jõustus 18.11.2015. a.

19.05.2016. a esitas Tartu Vangla maakohtule materjalid Arkadi Kolpakovi vangistusest tingimisi
enne tähtaega vabastamise kohta KarS § 76 lg 2 p 2 järgi. Materjalidest nähtuvalt vangla toetab
Arkadi Kolpakovi tingimisi ennetähtaegset vabastamist.

Kohtumenetluse poolte seisukohad
Prokurör esitas Arkadi Kolpakovi tingimisi enne tähtaega vabastamise võimalikkuse kohta
kirjaliku seisukoha, milles ei toeta vangla seisukohta. Arkadi Kolpakovi on kuritegude
toimepanemise eest karistatud kokku seitsmel korral. Reaalset vangistust kannab ta neljandat
korda. Kuriteod on enamasti toime pandud majandusliku kasu saamise eesmärgil, soodusteguriks
on olnud uimastisõltuvus. Teda on varem vabastatud tingimisi ennetähtaegselt vangistusest.
Kandmata jäänud karistuse osa tuli aga täitmisele pöörata, kuna Arkadi Kolpakov ei täitnud
ennetähtaegse vabastamisega kaasnevaid nõudeid ning pani katseajal toime uue kuriteo, mille eest
kannab käesolevat karistust. Seega varasemad karistused ja nende kandmiseks antud kergemad
võimalused ei ole süüdimõistetule vajalikku mõju avaldanud ega teda õiguskuulekusele suunanud
- võimaluse tekkimisel eiras Arkadi Kolpakov jätkuvalt õigusnorme. Isikul on ka kaks kehtivat
distsiplinaarkaristust. Nende olemasolu kinnitab, et kinnipeetava käitumine on jätkuvalt norme
eirav ning vangistuses viibitud aeg ei ole tema käitumist paremuse suunas mõjutanud. Lisaks on
Arkadi Kolpakovi näol tegemist uimastisõltlasega, kes pole enda tervisliku seisundi tõttu seniajani
läbinud aktiivset sõltuvusrehabilitatsiooni. Ehkki Arkadi Kolpakov usub, et suudab
narkootikumide tarvitamisest loobuda, võib oma soovi realiseerimiseks jääda puudu teadmistest
kuidas ja mil viisil seda teha. Lisaks on isiku tutvusringkonnas kriminaalse taustaga ja
narkootikume tarbivaid tuttavaid, kellega suhtlemise katkemist pole võimalik tagada. Arkadi
Kolpakovil esinevad sõltuvusprobleemid suurendavad uute süütegude toimepanemise tõenäosust.
On positiivne, et Arkadi Kolpakovil on toetav vend ja kindel elukoht vennale kuuluvas korteris.
Samas oli kindel elukoht ja ema toetus isikul olemas ka enne kinnipidamist. Teistel
perekonnaliikmetel ei ole siiani olnud mõju, et Arkadi Kolpakovi kuritegelikku käitumist muuta
seaduskuulekamaks. Kuriteo, milles eest Arkadi Kolpakov kannab käesolevat karistust, pani ta
toime muuhulgas grupis koos oma vennaga. Tuginedes eeltoodule, leiab prokurör, et kontrollitud
keskkonnast ilma aktiivset sõltuvusrehabilitatsiooni läbimata võib isik naasta varasema elustiili
juurde, mis omakorda soodustab kuritegude toimepanemist.




                                                                                                  2
Arkadi Kolpakov avaldas kohtus, et ei lükka ümber prokuröri poolt öeldut. Lisaks on veel üks suur
probleem- ta on XXXX, mille tõttu on tema turvalisus ohtu sattunud ning teda on ähvardatud.
Tema selgitusest nähtub, et vabaduses otsitakse ta üles ning saab olema üsna ohtlik.

Kohtuniku seisukoht
Arkadi Kolpakov kannab liitkaristust narkootiliste ainete suures koguses korduva ebaseadusliku
käitlemise eest, mis on tahtlik esimese astme kuritegu. KarS § 76 lg 2 p 2 kohaselt võib kohus
tahtlikus esimese astme kuriteos süüdlase katseajaga tingimisi enne tähtaega vabastada, kui ta on
tegelikult ära kandnud vähemalt kaks kolmandikku mõistetud karistusajast, kuid mitte vähem kui
4 kuud. Käesolevaks ajaks on Arkadi Kolpakov temale mõistetud karistusajast vähemalt kaks
kolmandikku, kuid mitte vähem kui 4 kuud ära kandnud. Seega on olemas formaalne alus tema
vangistusest tingimisi ennetähtaegseks vabastamiseks.

KarS § 76 lg 4 järgi arvestab kohus tingimisi enne tähtaega vangistusest vabastamise otsustamisel
materiaalse alusena kuriteo toimepanemise asjaolusid, süüdlase isikut, varasemat elukäiku ning
käitumist karistuse kandmise ajal, samuti tema elutingimusi ja neid tagajärgi, mida võib süüdlasele
kaasa tuua tingimisi enne tähtaega karistusest vabastamine.

Arkadi Kolpakovi on kriminaalkorras korduvalt karistatud, sh ka vangistustega. Käesolevat
karistust kannab kinnipeetav ka kuritegude eest, mis olid toime pandud varsti pärast seda, kui ta
oli vangistusest ennetähtaegselt vabastatud. Eelnev viitab üheselt sellele, et karistused, ei leebemad
ega ka raskemad, ei oma Arkadi Kolpakovi käitumise suunamisel soovitud eripreventiivset mõju.
Kinnipeetava käitumist ei mõjutanud ka teadmine, et ta on vabaduses vaid tingimisi ning et tema
negatiivse käitumise vältimatuks tagajärjeks on kandmata jäänud karistuse täitmisele pööramine.

Arkadi Kolpakov on narkosõltlane. Narkootikume hakkas ta väidetavalt tarbima juba 17-aastaselt.
Tema poolt toime pandud kuriteod on olnud otseses seoses narkootikumide tarbimisega. Ta saab
oma sõltuvusprobleemist ning narkootikumide kahjulikkusest hästi aru. Kinnipeetav tahab
sõltuvusest vabaneda, kuna narkootikumid tema seisukorras eluohtlikud. Samas vanglas ta
käesolevaks ajaks aktiivset sõltuvusrehabilitatsiooni läbinud ei ole. On selge, et ilma
professionaalse abita ei suuda Arkadi Kolpakov oma sõltuvusprobleemiga toime tulla. Sellises
olukorras kinnipidamisasutusest lahkudes on väga suur oht, et Arkadi Kolpakov jätkab vabanedes
narkootikumide tarbimist ja seega ka samaliigiliste kuritegude toimepanekut.

Positiivne on küll see, et vabaduses oleks kinnipeetaval kindel elukoht ning oma venna toetus.
Samas ei ole kohtunik veendunud, et nimetatud asjaolud vähendaks Arkadi Kolpakovi puhul uute
kuritegude toimepanemise riski. Nimelt oli kindel elukoht tal ka varasemate kuritegude
toimepanemise ajal. Vend aga on isikuks, kes koos Arkadi Kolpakoviga tunnistati viimasel korral
süüdi narkokuriteo toimepanekus. Seda arvestades ei pruugi Arkadi Kolpakovi vend olla selliseks
isikuks, kes saaks kinnipeetavat tema püüdlustes toetada ja ning igapäevaküsimustes abistada.

Lisaks ei ole Arkadi Kolpakovil vabanedes töökohta. Kohtule esitatud materjalidest nähtub, et
Arkadi Kolpakovi tervislik seisund on halb (tal on narkomaanile omased XXXX), mistõttu ta ei
ole praegu võimelinegi tööd tegema. Järelikult ei ole tal ka mingit garantiid kindla regulaarse
sissetuleku osas, mis võimaldaks tal igapäevast probleemideta äraelamist. Seega on suur risk, et ta
hakkab elatusvahendeid taas hankima kriminaalsel teel.




                                                                                                    3
Eelnevat kogumis hinnanuna leiab kohtunik, et Arkadi Kolpakovi ei saa käesoleval ajal tingimisi
enne tähtaega vangistusest vabastada. On suur oht, et Arkadi Kolpakov jätkab vabaduses
samaliigiliste kuritegude toimepanekut ega saa ka ravi, mida tal on võimalik saada vanglas.


Peet Teidearu
Kohtunik
/allkirjastatud digitaalselt/




                                                                                              4

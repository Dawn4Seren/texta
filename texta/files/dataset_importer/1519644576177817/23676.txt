                                TARTU HALDUSKOHUS
                                   Tartu kohtumaja
                            KOHTUOTSUS
                                EESTI VABARIIGI NIMEL

  Kohtuasja number                3-15-2376
  Otsuse kuupäev                  15. veebruar 2016
  Kohtunik                        Tamara Hristoforova
  Kohtuasi                        Juri Kolesnikovi kaebus Tartu Vangla toimingute õigusvastasuse
                                  tuvastamiseks
  Asja läbivaatamine              kirjalikus menetluses
  Menetlusosalised                Kaebaja – Juri Kolesnikov
                                  Vastustaja – Tartu Vangla
  Resolutsioon                    1. Jätta rahuldamata Juri Kolesnikovi taotlus kaebuse
                                  muutmiseks.
                                  2. Jätta kaebus rahuldamata.
                                  3. Jätta menetluskulud poolte endi kanda.
  Edasikaebamise kord             Kohtuotsuse peale võib esitada apellatsioonkaebuse Tartu
                                  Ringkonnakohtule 30 päeva jooksul kohtuotsuse avalikult
                                  teatavakstegemisest arvates. Apellatsioonkaebuse esitamise
                                  viimane päev on 16. märts 2016. Apellatsioonkaebus võidakse
                                  lahendada kirjalikus menetluses, kui kaebuses ei taotleta selle
                                  lahendamist istungil.



Asjaolud ja menetluse käik

1. 21.09.2015 saabus Tartu Halduskohtusse Tartu Vangla kinnipeetava Juri Kolesnikovi
kaebus, milles ta nõudis Tartu Vangla kohustamist jalutushoovi varikatuse paigaldamiseks ning
varikatuse puudumise õigusvastasuse tuvastamist. Ühtlasi taotles ta enda riigilõivu tasumisest
vabastamist kaebuse esitamisel.

2. Tartu Halduskohus tagastas 29.09.2015 kaebuse kohustamisnõude osas ning jättis ülejäänud
osas käiguta, et kaebaja põhjendaks tuvastamisnõude eesmärki.

3. 12.10.2015 saabus Tartu Halduskohtusse J. Kolesnikovi kaebuses puuduste kõrvaldamise
avaldus.

4. Tartu Halduskohus jättis 26.10.2015 kaebuse teistkordselt käiguta, kuna kaebaja polnud
jätkuvalt selgitanud tuvastamisnõude esitamise eesmärki.

                                              1
5. 30.10.2015 saabus Tartu Halduskohtusse J. Kolesnikovi avaldus, milles ta selgitas, et tema
eesmärgiks on tulevaste õigusrikkumiste vältimine ja tulevikus hüvitise nõudmine.

6. Tartu Halduskohus rahuldas 04.11.2015 kaebaja menetlusabi taotluse, võttis
tuvastamiskaebuse menetlusse ning andis vastustajale tähtaja kaebusele kirjalikult vastamiseks.

7. 13.11.2015 saabusid Tartu Halduskohtusse kaebaja täiendavad seisukohad.

8. Tartu Vangla palub oma 26.11.2015 kirjalikus vastuses kaebusele see rahuldamata jätta.

9. Tartu Halduskohus määras 08.12.2015 asja läbivaatamisele kirjalikus menetluses, andis
täiendavate menetlusdokumentide esitamiseks tähtaja kuni 08.02.2016 ning teatas, et
kohtuotsus tehakse teatavaks 07.03.2016. 11.01.2016 määrusega muutis kohus kohtuotsuse
teatavakstegemise aega varasemaks ning teatas, et see tehakse teatavaks 15.02.2016.
Täiendavate menetlusdokumentide esitamise tähtaeg kohus ei muutnud.

10. 01.02.2016 saabusid Tartu Halduskohtusse kaebaja täiendavad seisukohad.

Kaebuse põhjendused

11. Kaebaja nõuab jalutushoovi varikatuste puudumise õigusvastasuse tuvastamist. J.
Kolesnikov selgitab, et Tartu Vangla S-hoone kinnipeetavad viiakse jalutuskäigule õue, kus ei
ole katust või mingitki varjualust kaitseks vihma, lume või tuule eest. Kui sajab vihma või lund,
on kinnipeetavad sunnitud jalutuskäigu katkestama või üldse mitte õue minema. Samas ollakse
sunnitud õue minema, kuna 1-tunnine jalutuskäik on ainus võimalus suitsetamiseks. Samuti on
vaja õues käia spordiga tegelemiseks, kuna jalutushoovis on turnimispuu ja rööbaspuud, aga
spordisaali saab kasutada üksnes korra nädalas. Vangla on kohustatud võimaldama minna
jalutuskäigule iga päev tunniks ajaks, kuid tegelikult jätab vangla selle võimaldamata, sest kui
sajab vihma või lund, peavad kinnipeetavad õuest ära minema või üldse mitte jalutama minema.
Kinnipeetavad, kes siiski jalutamas käivad, saavad aga märjaks. Terve eluosakonna märgade
riiete kuivatamiseks pole kuivatuskapis ruumi, samuti jäävad kinnipeetavad haigeks. Kui
kinnipeetavad halva ilma tõttu jalutama ei lähe või tulevad sealt varem ära, siis ei võimalda
vangla jalutama minna hiljem, kui ilm seda lubab. Seevastu juhul, kui oleks varjualune, ei oleks
vanglal vaja kinnipeetavaid viia täiendavale jalutuskäigule, panna eluosakondades täiendavaid
kuivatuskappe ega kulutada ravile.

12. Kaebaja rõhutab vastuseks Tartu Vangla seisukohtadele, et ta ei kirjutanud teistest
kinnipeetavatest, vaid sellest, et kõik kinnipeetavad on ühesuguses olukorras. Tema õigusi
rikuti sellega, et ta jäeti ilma jalutuskäigu võimalusest, mis on talle lubatud. Riided said märjaks,
neid ei olnud kuskil kuivatada ja ta jäi haigeks. Vangla väidab, et varjualused olid tellitud juba
01.07.2015, kuid 26.08.2015 ja 17.09.2015 vastustes kirjutas vangla, et vangla ei planeeri
varjualuseid paigaldada. Seega valetas vangla kas kohtule või kaebajale. J. Kolesnikov nõuab
ka vangla vastuste õigusvastasuse tuvastamist.

Vastustaja vastuväited

13. Tartu Vangla märgib, et asjas pole vaidlust selle üle, et käesoleval ajal puuduvad Tartu
Vangla S-hoone jalutusväljakutel rajatised, mis kaitseksid kinnipeetavaid halbade

                                                 2
ilmastikutingimuste eest. 16.10.2015 on õiguskantsler teinud vanglale soovituse varustada S-
hoone jalutushoovid ilmastiku eest kaitsvate meetmetega ja pinkide või muude
puhkamisvõimalusi pakkuvate vahenditega. Tartu Vangla on õiguskantsleri soovitusega
nõustunud ning 23.11.2015 vastuskirjas õiguskantslerile selgitanud, et 2015. aasta
arendusplaanis oli juba kavandatud jalutushoovidesse pinkidega varjualuste ehitamine.
Varjualused peaksid valmima 2015. aasta lõpuks.

14. Vastustaja selgitab ka, et üksnes varjualuste puudumine ei saa iseseisvalt rikkuda kaebaja
õigusi. Õiguste rikkumisest on võimalik rääkida üksnes siis, kui see on kaebajale kaasa toonud
mõne negatiivse tagajärje. Kaebuses toodud üldsõnaliste etteheidete pinnalt on vastustajal
keeruline kontrollida, kas ja kuna on varjualuste puudumine toonud endaga kaasa kahjulikke
tagajärgi kaebajale ja kas seeläbi on rikutud kaebaja õigusi. Kui kaebaja ei too välja õiguste
rikkumisega seonduvaid asjaolusid, ei ole võimalik ka kohtul kujundada seisukohta, kas
kaebaja õigusi on rikutud või mitte. Ka tuvastamisnõue seoses kaebaja pöördumise
liigitamisega on lubamatu, kuna niisugusel alusel esitatava tulevane hüvitamisnõue oleks
ilmselgelt perspektiivitu.

Kohtu seisukoht

15. Halduskohtumenetluse seadustiku (HKMS) § 162 lõike 1 kohaselt lahendab kohus selgelt
ja ühemõtteliselt kaebuse nõuded ja menetlusosaliste veel lahendamata taotlused. Kohus võttis
04.11.2015 menetlusse kaebaja nõude tuvastada jalutushoovis varjualuse puudumise
õigusvastasus. 01.02.2016 saabus kohtusse aga J. Kolesnikovi avaldus, milles ta nõuab
täiendavalt ka Tartu Vangla 26.11.2015 vastuse kaebusele käesolevas haldusasjas ning
haldusmenetlustes J. Kolesnikovile 26.08.2015 antud vastuse nr 2-3/3288-2 ja 17.09.2015
antud vastuse nr 6-24/6434-2 õigusvastasuse tuvastamist. Sisuliselt on kaebaja esitanud seega
kaebuse muutmise taotluse sooviga esitada täiendav tuvastamisnõue.

16. HKMS § 49 lõike 1 järgi võib kaebuse nõuet või alust muuta kuni kohtuvaidluseni
halduskohtus või kirjalikus menetluses taotluste esitamise tähtaja möödumiseni, kui see on
kohtu hinnangul otstarbekas kaebuse eesmärgi saavutamiseks ning kaebuse esitamine
muudetud kujul oleks HKMS kohaselt lubatav. Kohus on seisukohal, et täiendav
tuvastamisnõue ei oleks kaebuse eesmärgi saavutamiseks otstarbekas. Käesolevas haldusasjas
on küsimus varjualuse puudumise õiguspärasuses ning asjaolu, kas Tartu Vangla on edastanud
J. Kolesnikovile tõest teavet oma tulevase tegevuse kohta, on hoopis teistsuguse iseloomuga
vaidlus. Seejuures pikendaks täiendava nõude menetlemine asjas menetlust. Sellepärast jätab
kohus kaebaja taotluse kaebuse muutmiseks rahuldamata.

17. Vangistusseaduse (VangS) § 55 lg 2 sätestab, et kinnipeetavale võimaldatakse jalutuskäik
värskes õhus vähemalt üks tund päevas. Kehtiv õigus ei sätesta jalutamistingimustele täpseid
nõudeid. Asjas ei ole vaidlust, et Tartu Vangla S-hoone jalutusaedades puudusid 2015. aasta
lõpuni varjualused. J. Kolesnikov viibis S-hoones ning sai jalutada suures tarastatud hoovis,
kus tal puudus võimalus sademete või tuule eest varjuda. Samuti ei ole asjas vaidlust, et Tartu
Vangla kinnipeetavatel ei ole võimalik valida jalutamise aega vastavalt ilmastikuoludele, vaid
vastav võimalus on neil ettenähtud ajal üks kord päevas.

18. Eeskätt on seega asjas küsimus selles, kas varjualuse puudumine võib sisuliselt võimatuks
muuta VangS § 55 lõikes 2 sätestatud jalutamisvõimaluse realiseerimise või põhjustab see
vastuolus VangS § 41 lõikega 1 rohkem kannatusi kui need, mis paratamatult kaasnevad vanglas
kinnipidamisega. Asjas ei ole vaidlust, et J. Kolesnikov paigutati S-hoonesse 22.07.2015.

                                              3
Esmakordselt kaebaja pöördus Tartu Vangla poole jalutusaedades varjualuste puudumise kohta
31.07.2015 ning palus selgitust selle puudumise osas (tl 3 ja 15). Teistkordselt pöördus ta
samas küsimuses ja palus selgitust 26.08.2015 ja märkis, et kinnipeetavad ei saa jalutada oma
tundi ära, sest kui vihm sajab, nad on sunnitud ära minema, sest väljas ei ole varjualust ning
märjaks saades võib haigeks jääda (tl 17). Sarnast mõtet kordas J. Kolesnikov ka oma
17.09.2015 (registreeritud 21.09.2015) pöördumises (tl 14). Konkreetse kahjuliku tagajärje
saabumist (nt tervisekahjustuse) peale ebamugavuse pole kaebaja asjas väitnud. Teisisõnu peab
kohus käesolevas asjas tuvastama, kas halbades ilmastikutingimustes jalutamisega tekkiv
ebamugavustunne moonutab kinnipeetava õigust jalutuskäigule niivõrd, et seda saaks pidada
õigusvastaseks.

19. Asjas ei ole vaidlust, et faktiliselt oli kaebajal alati võimalik viibida päevas vähemalt tund
aega jalutuskäigul, mis toimus suures tarastatud jalutushoovis. Seega oli tal vaieldamatult
võimalik viibida värskes õhus, nagu VangS § 55 lg 2 nõuab. Kohtu hinnangul ei tulene
vangistust reguleerivatest õigusaktidest, et võimalus värskes õhus viibida peab kinnipeetavale
olema märkimisväärselt mugavam kui vabaduses viibivale isikule. Kuigi vabaduses viibival
isikul on teinekord võimalik rohkem valida oma värskes õhus viibimise aega, on inimeste
liikumine vihmas, lumes ja tuules tavapärane elu osa. Aastaajale vastavate välitingimuste
kogemine on sisuliselt üks kinnipeetava värskes õhus viibimise õiguse oluline osa. Kui
ilmastikutingimused on kinnipeetava hinnangul liiga ebasoodsad, on tal võimalik jalutuskäigul
mitte käia, täpselt niisamuti nagu vabaduses viibivad isikud eelistavad sageli halbade
ilmastikutingimustega vältida õues liikumist. Sellega väldivad ka vabaduses viibivad isikud
muuhulgas enda ja riiete märjaks saamist. Niisuguses olukorras ei ole kohtu hinnangul võimalik
asuda seisukohale, justkui poleks VangS § 55 lõikes 2 sätestatud õiguse realiseerimine
võimalik, kuivõrd vastava valiku teeb kinnipeetav siiski ise. Niivõrd ekstreemseid
ilmastikuolusid, mis objektiivselt välistaks värskes õhus viibimise, Eestis praktiliselt ei esine.
Kuigi kahtlemata on vanglal kohustus jalutushoovi korras hoida, ei ole kohtu hinnangul
mõeldav panna vanglale vastutust parasjagu sadava vihma või lume ning puhuva tuule eest.

20. Samuti on kohus seisukohal, et varjualuse puudumine ei põhjusta isikule rohkem kannatusi
kui need, mis vanglas viibimisega paratamatult kaasnevad. Liikumisvabaduse piiramine on
vangistuse põhiline tunnus. Inimese füüsilise ja vaimse tervise seisukohalt ei ole aga soovitav
tema sulgemine ööpäevaringselt kinnisesse ruumi. Seetõttu ongi kinnipeetavatele ette nähtud
võimalus käia iga päev jalutuskäigul. Suures kinnises vanglas nagu Tartu Vangla on seejuures
mõeldamatu jalutuskäikude korraldamine jooksvalt, vastavalt ilmastikule ja kinnipeetavate
soovidele. Kohtu hinnangul on kinnipeetava õiguste tagamiseks küllaldane võimaldada tal
jalutamas käia kord päevas selleks ettenähtud ajal. Teisisõnu tuleneb niisugune korraldus juba
vangistuse olemusest. Nagu kohus eelnevalt selgitas, ei tulene õigusest jalutuskäigule
iseenesest õigust nõuda varjualust. Seetõttu on kohus seisukohal, et ka VangS § 4 1 lõikest 1 ei
saa tuletada õiguslikku kohustust varjualuse olemasoluks.

21. Seejuures märgib kohus, et on teadlik õiguskantsleri 16.10.2015 soovitusest Tartu Vanglale
varjualuste rajamiseks ning kohus ei kahtle, et teatud juhtudel muudab varjualuse olemasolu
jalutuskäigu meeldivamaks. Seetõttu on ka iseenesest kiiduväärne Tartu Vangla praeguses
haldusasjas väljendatud seisukoht varjualuste rajamise kohta. Kohtuotsuse tegemise aja seisuga
peaksid need olema ka valminud. Samas ei viita ka õiguskantsler varjualuse puudumisel ühegi
siduva õigusnormi rikkumisele. Kuna ka kohus eelnevalt niisugust õigusnormi ei tuvastanud,
millest tulenenuks imperatiivne kohustus varjualuse võimaldamiseks, ei saa Tartu Vangla
tegevust õigusvastaseks pidada. Järelikult jätab kohus kaebuse rahuldamata.


                                                4
22. Vastavalt HKMS § 108 lõikele 1 kannab menetluskulud pool, kelle kahjuks otsus tehti.
Vastustaja ei ole esitanud kohtule taotlust menetluskulude väljamõistmiseks kaebajalt ega
menetluskulude nimekirja. Seetõttu tulenevalt HKMS § 109 lg 1 kolmandast lausest vastustaja
kasuks menetluskulusid välja ei mõisteta ja menetluskulud jäävad poolte endi kanda.


/allkirjastatud digitaalselt/

Tamara Hristoforova
kohtunik




                                            5

                            KOHTUOTSUS
                               EESTI VABARIIGI NIMEL


Kohus                              Tallinna Ringkonnakohus

Kohtukoosseis                      Imbi Sidok-Toomsalu (eesistuja), Ele Liiv, Indrek Parrest

Määruse tegemise aeg ja koht       07.10.2016, Tallinn

Tsiviilasja number                 2-14-61257

Tsiviilasi                         Serena Holding OÜ hagi A-EB (B), GA (A), SM (M) ja KU
                                   (U) vastu võlgnevuse väljamõistmiseks
Tsiviilasja hind                   25 277.99 eurot

Vaidlustatud kohtulahend           Harju Maakohtu 25.02.2016 otsus

Kaebuse esitaja ja kaebuse liik    A-EB apellatsioonkaebus

Menetlusosalised ja nende          Hageja Serena Holding OÜ (registrikood 11085428), lepinguline
                                   esindaja adv Priit Kala
esindajad
                                   Kostja I/apellant A-EB (isikukood XXXXXXXXXX),
                                   lepinguline esindaja adv Katri Bagirov


Menetluse liik                     Kirjalik menetlus
RESOLUTSIOON:
1. Harju Maakohtu 25.02.2016 otsus tühistada osas, milles maakohus rahuldas Serena
   Holding OÜ hagi A-EB vastu intressi, viivise ja kahjuhüvitise väljamõistmiseks, samuti
   jaotas ja määras kindlaks hageja ja A-EB menetluskulud. Muus osas jätta maakohtu otsus
   muutmata. Tühistatud osas saata tsiviilasi uueks läbivaatamiseks samale maakohtule.
2. Apellatsioonkaebus rahuldada osaliselt.
3. Menetlusekulud, sh käesoleva apellatsioonimenetlusega seotud kulud, jaotab ja määrab
   kindlaks maakohus asja uuel läbivaatamisel.
4. Otsuse peale võib kassatsiooni korras edasi kaevata, esitades kaebuse vahetult Riigikohtule
   30 päeva jooksul otsuse kassaatorile kättetoimetamisest, kuid mitte pärast viie kuu
   möödumist otsuse avalikult teatavaks tegemisest.

Selgitused
Hagimenetluses Riigikohtus võib menetlusosaline menetlustoiminguid teha, sealhulgas avaldusi ja
taotlusi esitada üksnes vandeadvokaadi vahendusel. Menetlusosaline võib ise esitada menetlusabi
saamise taotluse, samuti esitada teise menetlusosalise kaebuse või muu taotluse kohta seisukohti ja
vastuväiteid.
Seaduses sätestatud alustel võib menetlusosaline taotleda riigipoolset menetlusabi menetluskulude
kandmiseks. Menetlusabi andmise taotlus ei peata menetlustähtaja kulgemist. Seaduses sätestatud
tähtaja järgimiseks peab menetlusabi taotleja tegema tähtaja kestel ka menetlustoimingu, mille
tegemiseks ta menetlusabi taotleb, eelkõige esitama kaebuse. Kaebuse põhjendamiseks või riigilõivu
tasumiseks või kaebuses esineva sellise puuduse kõrvaldamiseks, mis on seotud menetlusabi
taotlemisega, annab kohus mõistliku tähtaja pärast menetlusabi taotluse lahendamist, kui nimetatud
taotlus ei olnud esitatud põhjendamatult või tähtaja pikendamise eesmärgil. See ei välista
menetlustähtaja ennistamist.
Menetlusosaline võib nõuda asja lahendanud esimese astme kohtult menetluskulude rahalist
kindlaksmääramist lahendis sisalduva kulude jaotuse alusel 30 päeva jooksul, alates kulude jaotuse
kohta tehtud kohtuotsuse jõustumisest.

Asjaolud
   1. OÜ Serena Holding esitas 21.11.2014 Harju Maakohtule hagi A-EB (põhivõlgnik, kostja I),
       GA, SM ja KU (käendajad) vastu põhivõla 16 436.05 euro, intressi 5490.27 euro,
       sissenõutavaks muutunud viivise 4343.22 euro ja viivise 0,25% tagastamata laenust päevas
       alates hagiavalduse esitamisest kuni kohustuse täitmiseni väljamõistmiseks. Lisaks esitas
       hageja kostja I vastu kahju hüvitamise nõude summas 446.60 eurot.

   2. Hageja ja kostja I sõlmisid 22.04.2013 laenulepingu nr 201304-01, mille kohaselt andis hageja
      kostjale laenu kokku 25 500 eurot intressiga 20% aastas. Kostja kohustus tagastama laenu ja
      intressi iga kuu 22. päeval osamaksetena kokku 1487.50 eurot. 22.04.2013 sõlmis hageja
      laenulepingu täitmise tagamiseks käenduslepingud, mille kohaselt kui põhivõlgnik ei täida
      laenulepingust tulenevaid kohustusi, võib hageja nõuda täitmist omal äranägemisel kas
      põhivõlgnikult või käendajatelt või kõigilt ühiselt. Käendajate vastutuse maksimumsummaks
      on 40 000 eurot eraldi iga käendaja kohta.

   3. Kostja I sattus makseraskustesse ja jäi tagasimaksete tegemisega viivitusse. Hageja edastas
      02.09.2014 kostjale I laenulepingu erakorralise ülesütlemisavalduse ning nõudis kõigi
      võlgnetavate summade tasumist ning laenu ja intresside ennetähtaegset tagasimaksmist.
      Hageja ja kostja I pidasid enne ja peale laenulepingu ülesütlemist läbirääkimisi lepingust
      tulenevate rahaliste kohustuste tasumiseks ja asja kohtuväliseks lahendamiseks, kuid
      läbirääkimised tulemust ei andnud.

   4. Laenulepingu punkti 5.4 kohaselt kohustus kostja I hüvitama hagejale laenulepingujärgsete
      võlgnevuste sissenõudmisega või lepingu ülesütlemisega kaasnevad mistahes kulutused (mh
      õigusabikulud ja sissenõudmiskulud). Kuna kostja I ei täitnud nõuetekohaselt oma
      laenulepingust tulenevaid kohustusi, tuli hagejal teha kulutusi õigusabile. Hageja tasus
      Advokaadibüroole Luberg ja Päts 446.60 eurot (käibemaksuta) õigusteenuse ja
      õigusteenuskulude eest, mis tulenes kostjale I 07.05.2014 ja 10.06.2014 nõuete ning
      02.09.2014 ülesütlemisavalduse koostamisest ja esitamisest ning kostjatele II-IV 07.05.2014,
      10.06.2014 ja 02.09.2014 teadete ning 20.06.2014 nõude koostamisest ja esitamisest.

Kostja I vastus
   5. Kostja I tunnistas laenulepingu sõlmimist ja 25 500 euro saamist, kuid vaidles vastu intressi-
       ja viivisnõude suurusele. Kõrvalnõuded moodustavad kokku 9833.47 eurot (sellest intress
       5490.27 ja sissenõutavaks muutunud viivis 4343.22), mis moodustab u 65%
       põhivõlgnevusest. Kostja I palus vähendada intressi-ja viivisnõudeid summani, mis vastaks
       seadusest tulenevale intressi ja viivise määrale. Samuti palus kostja I võimalust tasuda
       võlgnevus maksegraafiku alusel, mille kuumakse oleks maksimaalselt 100 eurot.



                                                                                        2(7)
Kostjate II-IV vastus
   6. Kostjad II-IV olid seisukohal, et hageja intressi- ja viivisenõuded on ebamõistlikult suured
       ning kostjaid äärmiselt koormavad. Kostja I võttis laenu 12 000 eurot, millest 22.01.2013
       seisuga oli 3000 eurot tagasi makstud ja 9000 eurot refinantseeriti. Hageja nõue on kokku 25
       000 eurot, millest hagi esitamise seisuga moodustasid kõrvalnõuded 9833.47 eurot (intress
       5490.27 eurot ja sissenõutavaks muutunud viivis 4343.22 eurot). Kõrvalnõuded ületavad
       põhinõuet oluliselt, seega tuleb neid vähendada mõistliku suuruseni.

Maakohtu põhjendused
  7. Maakohus rahuldas hagi ning mõistis välja kostjatelt solidaarselt hageja kasuks
     põhivõlgnevuse 16 436.05 eurot, intressi 5490.27 eurot, sissenõutavaks muutunud viivise
     4343.22 eurot ja viivise 0,25% päevas põhivõlgnevuselt alates 21.11.2014 kuni täieliku
     tasumiseni, kuid mitte rohkem kui 16 436.05 eurot. Lisaks mõistis kohus kostjalt I välja
     tekitatud kahju 446.60 eurot. Kohus jättis rahuldamata kostja I taotluse määrata otsuse täitmise
     viisiks võlgnevuse tasumine maksegraafiku alusel. Menetluskulud jättis kohus solidaarselt
     kostjate kanda ning mõistis neilt hageja kasuks väla 3560 eurot ning viivise menetluskuludelt
     VÕS § 113 lõikes 1 sätestatud määras alates otsuse jõustumisest kuni menetluskulude
     tasumiseni.

   8. Kostjad ei vaidlusta, et hageja sõlmis kostjaga I 22.04.2013 laenulepingu ning nimetatud
      laenulepingu nõuetekohase täitmise tagamiseks 22.04.2013 kostjatega II-IV käenduslepingud;
      kostja I ei ole täitnud nõuetekohaselt laenulepingust tulenevaid kohustusi ning on jätnud laenu
      tagasimaksed ja intressi tasumata ning hageja on nõudnud kostjalt I korduvalt kohustuse
      täitmist, millest on teavitanud ka kostjaid II-IV ning nõudnud kostjatelt II-IV
      käenduslepingute alusel kostja I täitmata kohustuse täitmist; hageja on laenulepingu
      erakorraliselt üles öelnud ja leping on seisuga 02.09.2014 lõppenud, millest on hageja kostjaid
      teavitanud. Kostjad ei vaidlusta ka hagi esitamise hetkeks laenulepingust tulenevat võlgnevuse
      suurust ega võlgnevuse komponente.

   9. Vaidlusküsimuseks on, kas hageja poolt nõutud intressi ja viivisnõue on mõistlikud, so
      kostjaid mittekoormavad või esinevad alused intressi- ja viivisenõude vähendamiseks VÕS
      § 94 ja 113 alusel.

   10. Maakohus lähtus VÕS-s laenulepingule kohaldatavatest sätetest ning leidis, et VÕS § 397
       lõike 1 teise lause ning laenulepingu punkti 4.4 teise lause ja punkti 2.1.1 kohaselt kuulub
       kogu laenuperioodi eest tasumisele intress 10 200 eurot, millest laenulepingu
       ülesütlemisavalduse esitamise seisuga oli tasutud 4709.73 eurot, seega kuulub tasumisele
       intress 5490.27 eurot. Viivise väljamõistmisel lähtus kohus VÕS § 113 lõikest 1 ja
       laenulepingu punktist 2.4.1. Laenulepingu ülesütlemisavalduse esitamise seisuga oli
       sissenõutavaks muutunud viivis 1056.02 eurot, millele kuni hagiavalduse esitamiseni on
       lisandunud viivis 3287.20 eurot. Kokku moodustab hagiavalduse esitamise seisuga
       sissenõutavaks muutunud viivis 4343,22 eurot, millele lisaks taotles hageja edasiulatuva
       viivise väljamõistmist 0,25% põhinõudelt päevas alates hagiavalduse esitamisest kuni
       põhinõude täitmiseni.

   11. VÕS § 128 lõike 3 ja VÕS § 115 lõike 1 ning laenulepingu punkti 5.4 alusel on hagejal õigus
       nõuda kostjalt I laenulepingujärgsete võlgnevuste sissenõudmisega ja laenulepingu
       ülesütlemisega tekkinud kahju hüvitamist 446.60 eurot. Hageja on tõendanud, et tasus
       Advokaadibüroole Luberg ja Päts nimetatud summa õigusteenuse ja õigusteenuskulude eest,
       mis tulenes kostjale I 07.05.2014, 10.06.2014 nõuete ja 02.09.2014 laenulepingu
       ülesütlemisavalduse koostamisest ja esitamisest ning kostjatele II-IV 07.05.2014, 10.06.2014


                                                                                         3(7)
       ja 02.09.2014 teadete ning 20.06.2014 nõude koostamisest ja esitamisest. Kostja I
       kahjunõudele vastuväiteid esitanud ei ole.

   12. VÕS § 142 lõike 1 ja § 145 lõike 1 ning käenduslepingute punktide 2.1 ja 2.2 alusel on hagejal
       õigus nõuda täies ulatuses kõigi laenulepingust tulenevate kohustuste täielikku täitmist (st
       laenu tagastamist ning intresside ja viivise tasumist) kostjatelt ühiselt või igaühelt või mõnelt
       neist. Kostjate seisukohad, et hageja poolt nõutavad intressid ja sissenõutavaks muutunud
       viivis kuuluvad vähendamisele, ei ole põhjendatud.

   13. VÕS § 103 lõike 2 kohaselt on kohustuse rikkumine vabandatav, kui võlgnik rikkus kohustust
       vääramatu jõu tõttu. Kostjad ei ole tõendanud, et esines vääramatu jõud, mille tõttu nad ei
       saanud raha maksmise kohustust hageja ees täita. Raha maksmise rikkumise korral saaks
       vääramatu jõuna käsitleda selliseid erakorralisi asjaolusid nagu näiteks sõja puhkemine,
       pangaülekannete keelustamine vms. Kuna kostjate rikkumine ei ole vabandatav, siis on
       põhjendatud hageja nõue õiguskaitsevahendina viivise saamiseks. Samuti ei ole kostjad
       toonud esile selliseid faktilisi ajaolusid, mille alusel kohaldada VÕS § 162. Kostjad ei ole
       tõendanud, et tasumisele kuuluv intress või sissenõutavaks muutunud viivis oleks
       ebamõistlikult ja ebaproportsionaalselt suur. Kõnesolevad intress ja viivis tulenevad ja on
       kooskõlas laenulepinguga, mille tingimused olid kostjatele eelnevalt teada ja nende poolt
       aktsepteeritud. Nii tasumisele kuuluv ja tasumata intress 5490.27 eurot kui sissenõutavaks
       muutunud viivis 4343.22 eurot moodustavad kumbki alla poole (vastavalt 33,4% ja 26,5%)
       põhinõudest. Sissenõutavaks muutunud viivis 4343.22 eurot ei ületa põhinõude ja intressi
       summat. Asjaolu, et kostja I on tasunud üle poole laenust ja tal on rahalised raskused ning et
       kostjatel II-IV ei ole väidetavalt samuti rahalisi vahendeid, mille arvelt kohustust täita, ei saa
       iseenesest olla aluseks viivisemäära alandamisele või viivise väljamõistmata jätmisele.
       Lepingut sõlmides pidi laenuvõtja arvestama, et tasumisega viivitamise korral on laenuandjal
       õigus nõuda viivist ning käendajad arvestama sellega, et kui laenusaaja enda kohustust ei täida,
       siis tuleb neil laenusaaja kohustus täita, sh täita kohustuse täitmisega kaasnev viivitus.
       Rahalise kohustuse (sh viivise tasumise kohustuse) rikkumine ei ole reeglina vabandatav ning
       makseraskused ning töötasu puudumine ei vabasta täitmise kohustusest. Erandlikke
       asjaolusid, mis välistaksid viivise nõude, tuvastatud ei ole. Kohtule esitatud tõenditest ei nähtu,
       et hageja oleks oma õigusi kuritarvitanud või tegutsenud eesmärgiga tekitada kostjatele kahju.
       Viivist ei saa pidada ebamõistlikult suureks ainuüksi põhjusel, et seda on arvestatud seaduses
       sätestatud määrast suuremas määras, st lepingus kokkulepitud määras. Viivise üks
       eesmärkidest on suunata võlgnikku oma kohustuse täitmisele, kuid kostjad ei ole näidanud
       üles tahet võlgnevuse likvideerimiseks. Lisaks annab VÕS § 113 lõige 8 aluse viivise, mitte
       intressi vähendamiseks. Seetõttu on kostjate taotlus vähendada tasumisele kuuluvat ja
       tasumata intressi põhjendamatu.

   14. Kostja I taotlus määrata kohtuotsuse täitmise viisiks võlgnevuse tasumine maksegraafiku
       alusel 100 eurot kuus, ei ole majanduslikult põhjendatud. Võlgnevuse tasumise periood veniks
       liiga pikaks, kuna ainult põhinõuet arvestades soovib kostja muuta 2-aastase intressiga laenu
       ca 7-aastaseks intressita laenuks, kogu nõuet arvestades aga koguni ca 11-aastaseks intressita
       laenuks.

Apellatsioonkaebus
   15. Kostja I palub apellatsioonkaebuses tühistada maakohtu otsuse ja uue otsusega jätta hagi
       osaliselt rahuldamata ning võimaldada otsuse täitmine maksegraafiku alusel. Menetluskulud
       palub jätta hageja kanda või alternatiivselt poolte endi kanda.

   16. Maakohus leidis ebaõigesti, et poolte vahel 22.04.2013 sõlmitud laenuleping nr 201304-01 on


                                                                                             4(7)
       laenuleping VÕS § 396 lõike 1 tähenduses. Hageja on laenu andnud eeldatavasti oma
       majandustegevuses, kostja kui laenusaaja on füüsiline isik ja asjas ei ole esile toodud
       asjaolusid, millest võiks järeldada, et ta tegutses lepingut sõlmides majandus- või
       kutsetegevuses. Seega vastab poolte vahel sõlmitud laenuleping tarbijakrediidilepingu
       tunnustele (VÕS § 402).

   17. VÕS § 415 lõike 1 kohaselt ei või tarbijalt võlgnetavate maksete tasumisega viivitamisel
       nõuda VÕS § 113 lõikes 1 sätestatud viivise määrast kõrgemat viivist. VÕS § 113 lõike 1
       kohaselt võib rahalise kohustuse täitmisega viivitamise korral võlausaldaja nõuda võlgnikult
       viivitusintressi (viivist), arvates kohustuse sissenõutavaks muutumisest kuni kohase
       täitmiseni. Viivise määraks loetakse VÕS § 94 sätestatud intressimäär, millele lisandub
       kaheksa protsenti aastas. Seega mõistis maakohus ebaõigesti hageja kasuks välja viivise
       0,25% päevas põhivõlgnevuselt.

   18. VÕS § 113 lõike 8 kohaselt võib viivise maksmiseks kohustatud isik nõuda selle vähendamist
       vastavalt VÕS §-le 162. Maakohus oleks pidanud arvestama kostja I majandusliku seisundi ja
       mh sellega, et kostja I on tasunud hagejale põhivõlgnevust kokku kümnel korral (laenulepingu
       sõlmimisest kuni 10.02.2014 ning 01.07.2014), kokku 10 625 eurot.

   19. Riigikohus märkis lahendis nr 3-2-1-122-07, et käsitledes lepingu ülesütlemisele järgnenud
       krediidi kasutamata jätmise aja eest intressi saamise võimaluse kaotust hageja kahjuna
       (saamata jäänud tuluna) jätsid kohtud arvestamata VÕS § 416 lõikes 3 sätestatu. Selle sätte
       kohaselt vähendatakse vastavalt tasumata krediidi brutosummat krediidi kasutamata jätmise
       ajale langeva intressi ja tarbijale langevate kulude võrra, kui lepingu ütleb üles krediidiandja.
       Seaduses sätestatud imperatiivse keelu tõttu lõpeb tarbijakrediidilepingu ülesütlemise korral
       intressi maksmise kohustus ülesütlemisele järgneva aja eest. Seega ei ole võimalik nõuda
       intressi ka kahjuna ajavahemiku eest, mil võlausaldaja kaotas võimaluse saada kasu tasutava
       intressina. Seoses kahju hüvitamise nõudega juhtis Riigikohus tähelepanu VÕS § 113 lõikele
       5, mille järgi kui kohustuse täitmisega viivitamisest tekkinud kahju suurus ületab viivise, võib
       nõuda viivist ületava kahju hüvitamist, kui kahju hüvitamise nõue on olemas. Seega oleks
       maakohus pidanud kontrollima, kas kostjatel oli intressi maksmise kohustus lepingu
       ülesütlemise järgneva aja eest ning kas hagejal oli kahju hüvitamise nõue ning vastavalt
       vähendama hageja intressi ja kahju hüvitamise nõuet.

   20. Kuigi Riigikohus on selgitanud, et üldjuhul tuleb pidada professionaalset õigusabi kohtueelses
       vaidluses mõistlikuks ja tehtud kulusid hiljem hüvitatavateks (Riigikohtu otsus nr 3-2-1-19-
       13, punkt 11) ja seega on kohtueelsed õigusabikulud VÕS § 128 lõike 3 ja § 115 lõike 1 alusel
       kahjuna põhimõtteliselt hüvitatavad (Riigikohtu otsus nr 3-2-1-84-14, punkt 24), oleks
       maakohus pidanud arvestama VÕS § 416 tulenevate eranditega.

   21. Kõiki asjaolusid ja esitatud tõendeid arvesse võttes on hageja huvides võimaldada kostjal I
       tasuda võlgnevus maksegraafiku alusel. Arvestades mh sellega, et kostja I ainus vara (korter)
       on koormatud hüpoteegiga, mis ületab vara väärtuse, ja sellega ei taga hageja kasuks seatud
       tagatis (kohtulik hüpoteek summas 45 000 eurot) reaalselt hageja nõuet.

Vastustaja vastus
   22. Hageja vaidleb apellatsioonkaebusele vastu ja palub jätta see rahuldamata.

Ringkonnakohtu otsuse põhjendused
   23. Tsiviilkolleegium, tutvunud tsiviilasja materjalidega, leiab, et maakohtu otsus tuleb
       vaidlustatud osas tühistada menetlusõiguse normi olulise rikkumise ja materiaalõiguse normi


                                                                                           5(7)
   ebaõige kohaldamise tõttu ning tsiviilasi tuleb tühistatud osas saata uueks arutamiseks
   maakohtule (TsMS § 656 lõike 1 punkt 5, § 657 lõike 1 punkt 3). Asja uuel läbivaatamisel
   tuleb sõltuvalt lahendist jaotada ja määrata kindlaks ka hageja ja kostja I menetluskulud, sh
   käesoleva apellatsioonimenetluse kulud (TsMS § 173 lõike 3 teine lause).

24. TsMS § 651 lõike 1 alusel kontrollib ringkonnakohus apellatsiooni korras esimese astme
    kohtu otsuse seaduslikkust ja põhjendatust üksnes osas, mille peale on edasi kaevatud.
    Maakohtu otsust ei vaidlustanud käendajad (kostjad II-IV). Samuti ei vaidlustanud kostja I
    hagi rahuldamist tagastamata laenusumma (põhivõla) ulatuses. Vaidlustamata ulatuses on
    maakohtu otsus TsMS § 456 lõike 2 punkti 2 alusel jõustunud.

25. Ringkonnakohus nõustub apellandiga selles, et maakohtu otsus ei vasta nõude
    kvalifitseerimise osas TsMS § 438 lõike 1 ja § 436 lõike 7 nõuetele. TsMS § 438 lõike 1
    kohaselt otsustab kohus otsust tehes mh millist õigusakti tuleb asja lahendamisel kohaldada.
    TsMS § 436 lõike 7 kohaselt ei ole kohus seotud poolte esitatud õiguslike väidetega. Asjaolu,
    kas pooltevahelisele laenulepingule rakenduvad tarbijakrediidilepingut reguleerivad
    õigusnormid, tuleb kohtul tuvastada ning poolte vahel lepingu punktis 6.2 kokkulepitu, et
    tegemist ei ole tarbijakrediidilepinguga VÕS-i tähenduses, ei ole kohtule siduv. VÕS § 421
    kohaselt on tarbijakrediidilepingut reguleerivatest VÕS-i sätetest tarbija kahjuks kõrvalkalduv
    kokkulepe tühine. Riigikohtu lahendi nr 3-2-1-57-11 kohaselt on kohtu peamine ülesanne
    poolte esitatud asjaolude kogumile õigusliku hinnangu andmine (kvalifitseerimine) ja kohus
    ei ole seejuures seotud poolte poolt antud õigusliku hinnanguga. Nõude
    kvalifitseerimiskohustusest ei vabasta kohut ka poole poolt vastavasisulise vastuväite
    esitamata jätmine.

26. Vaidlusaluse laenulepingu alusel andis füüsilisest isikust laenusaaajale laenu eraõiguslikust
    juriidilisest isikust laenuandja (osaühing). Äriseadustiku (ÄS) § 135 lõike 1 kohaselt on osaühing
    äriühing, milline osaleb õiguskäibes oma organite kaudu, kelle tegevus loetakse juriidilise isiku
    tegevuseks (tsiviilsseadustiku üldosa seaduse (TsÜS) § 31 lõige 5). Vaidlusaluse lepingu sõlmis
    laenuandja nimel juhatuse liige ning eelduslikult on seega tegemist äriühingu majandus- ja
    kutsetegevuses sõlmitud lepinguga. Vastupidist peab tõendama pool, kes sellisele väitele vastu
    vaidleb, seega käesolevas asjas hageja. VÕS § 402 kohaselt ei ole nõutav, et krediidiandja
    igapäevane majandustegevus oleks suunatud krediidilepingute sõlmimisele. Eeltoodust
    tulenevalt tuli maakohtul esmalt selgitada hagejale võimalust lükata ümber eeldus, et laenuleping
    oli sõlmitud äriühingu majandus- ja kutsetegevuses. Seejärel tuli aga maakohtul tuvastada, kas
    tegemist on või ei ole tarbijakrediidilepinguga. Kuna maakohus vaidlusaluse laenulepingu
    olemust selliselt ei tuvastanud lähtus kohus vaidluse lahendamisel ennatlikult VÕS § 396 lõikes
    1 sätestatud laenulepingu moistest. Jättes analüüsimata, kas hageja võis anda kostjale I laenu
    oma majandus- ja kutsetegevuses tegutsedes ning kas tegemist võis olla
    tarbijakrediidilepinguga VÕS § 402 tähenduses võis maakohus viivise, intressi ja
    kahjuhüvitise väljamõistmisel jätta ebaõigesti kohaldamata tarbijakrediidilepingut
    reguleerivad        materiaalõigusnormid.      Nimelt     selles    osas     tuleneb     seadusest
    tarbijakrediidilepingule mitmeid olulisi erisätteid, mis piiravad kõrvalnõuete maksmapaneku
    ulatust. Riigikohus rõhutas lahendis nr 3-2-1-170-13, et tarbijakrediidilepingut puudutavates
    vaidlustes tuleb kohtutel eriti tähelepanelikult kontrollida seadusest tulenevate nõuete täitmist,
    mille võimalikele rikkumistele on pool viidanud. Laenusaaja viitas maakohtus, et nõutav viivis
    ja intress on ebamõistlikult suur ja palus vähendada seadusest tuleneva viivise määrani. Kui
    tegemist on tarbijakrediidilepinguga, võib olla alus viivise vähendamiseks VÕS § 415 lõike 1
    alusel ja kontrollida tuleb intressi arvestust VÕS § 416 lõike 3 kontekstis. Samuti tuleb kohtul
    omal algatusel kontrollida laenulepingu kehtivust tsiviilseadustiku üldosa seaduse (TsÜS)
    § 86 alusel. Pooltega tuleb vastavaid asjaolusid arutada ja anda neile võimalus esitada selles


                                                                                         6(7)
      osas seisukohti ja vajadusel tõendada omi väiteid (TsMS § 348 lõiked 1-3, § 351, § 392 lõike
      1 punktid 1 ja 3, § 400 lõige 5, § 401 lõige 1, § 436 lõige 4).

  27. TsMS § 173 lõike 3 teise lause ja § 174 lõike 6 alusel jaotatakse menetluskulud
      menetlusosaliste vahel ja määratakse kindlaks kulude rahaline suurus asja lõpliku lahendamise
      käigus.


(allkirjastatud digitaalselt)      (allkirjastatud digitaalselt)      (allkirjastatud digitaalselt)
            Ele Liiv                     Indrek Parrest                 Imbi Sidok-Toomsalu




                                                                                        7(7)

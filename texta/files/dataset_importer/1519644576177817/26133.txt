                                     Õigeksvõtul põhinev

                           KOHTUOTSUS
                                EESTI VABARIIGI NIMEL

 Kohus                              Viru Maakohus

 Kohtunik                           Marika Leimann

 Otsuse tegemise aeg ja koht        15.01.2016, Rakvere kohtumaja

 Tsiviilasja number                 2-15-118556

 Tsiviilasi                         Tartu Ülikool hagi H V vastu võla nõudes

 Menetlusosalised     ja   nende HAGEJA
                                 Tartu Ülikool, rk 74001073; lepinguline esindaja OÜ Julianus
 esindajad                       Õigusbüroo- Krista Arraste, e-post: krista@julianus.ee

                                    KOSTJA
                                    H V, ik xxxx, elukoht xxxx, e-post: xxxx
 Kirjalik menetlus
 Hagi hind                          1382,30 eurot
 RESOLUTSIOON:

1. Teha kostja poolt hagi õigeksvõtul põhinev otsus ja rahuldada hagi.
2. Välja mõista H V’ilt Tartu Ülikool’i kasuks põhivõlg 840 eurot.
3. Välja mõista H V’ilt Tartu Ülikool’i kasuks sissenõutavaks muutunud viivis seisuga
28.10.2015 summas 358,34 eurot ning edasi viivis põhinõudelt (840 eurot) alates 29.10.2015
kuni põhinõude täitmiseni lepingujärgse viivisemääraga 0,06% päevas, kuid mitte rohkem
kui 481,66 eurot.
4. Jätta hageja menetluskulud kostja kanda ja välja mõista H V’ilt Tartu Ülikool’i kasuks
menetluskulude katteks 510 eurot, s.o riigilõiv 200 eurot ja õigusabikulud 310 eurot.
Menetluskulud tuleb kanda Julianus Inkasso OÜ arvelduskontole EE222200221015269783,
viitenumbriga 706814325.
5. Välja mõista kostjalt H V’ilt hageja Tartu Ülikool’i kasuks viivis menetluskuludelt (kokku
510 eurot) alates käesoleva kohtuotsuse jõustumisest kuni menetluskulude tasumiseni VÕS
§ 113 lg 1 teises lauses sätestatud määras.
6. Jätta kostja menetluskulud tema enda kanda.
7. Kohtuotsus toimetada kätte pooltele.
8. Kohtuotsus kuulub täitmisele viivitamatult.
Otsusele on õigus esitada apellatsioonkaebus Tartu Ringkonnakohtule 30 päeva jooksul
kohtuotsuse kättetoimetamisest arvates. Kui apellant soovib asja arutamist kohtuistungil,
peab ta seda apellatsioonkaebuses märkima. Vastasel juhul loetakse, et ta on nõus asja
lahendamisega kirjalikus menetluses (TsMS § 442 lg 6 § 633 lg 7).
Kohus selgitab, et vastavalt TsMS § 187 lg 6 peab menetlusabi taotlemise korral menetlusabi
taotleja seaduses sätestatud tähtaja järgimiseks tegema tähtaja kestel ka menetlustoimingu, mille
tegemiseks ta menetlusabi taotleb, eelkõige esitama kaebuse. Kaebuse põhjendamiseks või
riigilõivu tasumiseks või kaebuses esineva sellise puuduse kõrvaldamiseks, mis on seotud
menetlusabi taotlemisega, annab kohus sellisel juhul mõistliku tähtaja pärast menetlusabi andmise
taotluse lahendamist, kui nimetatud taotlus ei olnud esitatud põhjendamatult või tähtaja
pikendamise eesmärgil. See ei välista menetlustähtaja ennistamist.

I. Asjaolud.

Viru Maakohtu menetlusse saabus maksekäsust 29.10.2015 Tartu Ülikool hagi H V vastu
õppeteenustasu võla nõudes.
Hagiavalduse kohaselt tuleneb hageja nõue kostja H V vastu poolte vahel 22.07.2010 sõlmitud
õppeteenuse osutamise lepingust nr 2.1-9.1/PC07048. Hageja ja kostja vahel sõlmitud õppeteenuse
osutamise lepingu alusel hageja osutas kostjale õppeteenust ning kostja kohustus õppeteenuste eest
tasuma õppeteenustasu. Tasemeõppe õppekulude hüvitamise tingimused ja kord punkti 8 kohaselt
õppeteenustasu makstakse semestritasuna jooksva semestri eest, välja arvatud määruses nimetatud
juhtudel. Lepingu punkt 5.2 kohaselt ülikool võib õppeteenustasu suurust ühepoolselt muuta enne
iga õppeaasta algust vastavalt ülikooliseadusele. Lepingu punkti 4.2 kohaselt üliõpilane kohustub
maksma õppeteenustasu iga semestri eest vastavalt õppekulude hüvitamise tingimustele. Vastavalt
Tartu Ülikooli infosüsteemi väljavõttele oli kostja ennast 2013/2014 sügissemestril registreerinud
9 (üheksale) õppeainele. Tartu ülikool esitas 19.09.2013. a arve nr PC03998 õppeteenustasu
tasumiseks Pärnu kolledžis turismi- ja hotelliettevõtluse sügissemestri eest, summas 840 eurot,
tasumise tähtpäevaga 15.11.2013. 12.02.2014 eksmatrikuleeris Tartu Ülikooli õppeprorektor
kostja õppetasu tähtajaks tasumata jätmise tõttu.
Vastavalt õppeteenuse osutamise lepingu punktile 4.4 ja 5.1 on kostja kohustatud tasuma viiviseid
õppeteenustasu tähtajaks maksmisega viivitamisel. Viivise määr tuleneb samuti Tasemeõppe
õppekulude hüvitamise tingimused ja kord punktist 59, mis ütleb, et õppetasu tähtaegselt tasumata
jätmisel, tuleb tasuda viivist 0,06% iga tasumisega viivitatud päeva eest. Hageja arvestab viiviseid
alates arve tasumise tähtajale järgnevast päevas so 16.11.2013 kuni hagiavalduse esitamiseni
28.10.2015, 711 päeva eest summas 358,34 eurot. Tuginedes TsMS § 367 palub hageja kostjalt
välja mõista viivised alates hagiavalduse esitamisest kuni põhinõude täitmiseni lepingujärgse
viivisemääraga 0,06% iga tasumisega viivitatud päeva eest.
Vastavalt Julianus Inkasso OÜ ja Tartu Ülikool vahel 17.12.2003 sõlmitud lepingule nr 04352-12-
03N loovutas Tartu Ülikool 27.03.2014 kostja ja Tartu Ülikool vahelistest tehingutest tuleneva
varalise nõude koos kõrvalnõuete ja nõudeid tõendavate dokumentidega Julianus Inkasso OÜ-le.
Julianus Inkasso OÜ saatis kostjale sellekohase võlateatise ning andis täiendava tähtaja
võlgnevuse tasumiseks. Kostja võlgnevust ei tasunud ning OÜ Julianus Inkasso loovutas
26.08.2015 nõude tagasi Tartu Ülikoolile, pärast mida volitas ennast kohtus esindama
tsiviilvaidluses kostja vastu OÜ Julianus Inkasso, edasivolitamise õigusega OÜ-le Julianuse
Õigusbüroo.

Seisukohas kostja vastusele märgib hageja, et hageja on hagiavalduse lisas 8 toonud välja e-
kirjavahetuse kostjaga. Algselt lubas kostja oma 16.12.2013 e-kirjas, et tasub 20.12.2013 summa
450 eurot ja 15.01.2014 summa 250 eurot ja järgneval kuul 250 eurot. Hageja aktsepteeris/nõustus,
et kostja tasub hagejale makse 20.12.2013 summas 450 eurot ja 430 eurot jaanuari kuu jooksul
2014 ning lisaks teatas hageja, et hageja ei luba võlglaseid uuele semestrile. Kostja oma lubadust
ei täitnud. Hageja saatis 05.02.2014 uue e-kirja, kus hageja andis kostjale täiendava võimaluse
maksegraafiku sõlmimiseks, kuigi kostja varasemat lubadust ei täitnud. Kostjal oli võimalus kuni
05.02.2014 oma esialgselt lubadust täita. Kostja ei vastanud hageja 05.02.2014 e-kirjale. Juhul,
kui kostja oleks oma lubadust täitnud või hagejaga ühendust võtnud ei oleks hageja pidanud
pöörduma inkassaatori poole. Kostjale korduvalt antud võimalusi maksegraafiku sõlmimiseks
ning võlgnevuse tasumiseks, millele kostja ei ole vastanud. Kui kostja pärast arve saamist perioodil
19.09.2013 kuni 30.08.2015 oleks tasunud hagejale igakuiselt võlgnevust osamaksete kaupa, ei
oleks hageja pidanud pöörduma oma nõude kaitseks kohtu poole ning võlgnevus oleks juba
käesolevaks hetkeks täies ulatuses tasutud. Kostja ei ole tasunud mitte ühtegi makset hagejale, et
vähendada oma võlgnevust hageja ees ja näidata välja tahtmist/valmisolekut oma kohustusi täita.
Kuna kostja on ise teadlikult viivitanud võlgnevuse likvideerimisega on hageja viiviste nõue kostja
vastu igati põhjendatud. Hageja peab vajalikuks siinkohal rõhutada, et vastavalt hagiavalduses ja
käesolevas vastuses toodud tõenditele, kostja ise/omaalgatuslikult ei ole hageja poole pöördunud
ning ühtegi tasumist teinud. Hageja on seisukohal, et kostja väide, et kostja on endast tulenevalt
teinud kõik võimaliku olukorra lahendamiseks ei vasta tõele. Kuna kostja oma lubadusi ei täitnud
ja võlgnevust ei tasunud pea 2 aasta jooksul, siis hagejal ei jäänud muud üle kui pöörduda oma
õiguste kaitseks kohtusse. Seega tuleb ka menetluskulud jätta täies ulatuses kostja kanda, kuna
kostja on oma käitumisega andnud põhjuse hagiavalduse esitamiseks. Hageja on vastavalt hea usu
põhimõttele korduvalt andnud kostjale 2 aasta jooksul pärast arve nr PC03998 esitamist võimaluse
maksegraafiku sõlmimiseks ja võlgnevuse tasumiseks, mida kostja ei ole suutnud/tahtnud täita.
Kostjale on kogu selle perioodi vältel olnud teadlik hageja nõudest ning pangarekvisiitidest, kuhu
võlgnevus tasuda

Hagiavalduse kohaselt palub hageja välja mõista kostjalt hageja kasuks põhivõlg 840 eurot ja
hagiavalduse esitamise seisuga sissenõutavaks muutunud viivis summas 358,34 eurot, kokku
1198,34 eurot ning viivised põhinõudelt 840 eurot alates hagiavalduse kohtusse esitamisest kuni
põhinõude täitmiseni lepingujärgse viivisemääraga 0,06% päevas. Samuti palub hageja mõista
kostjalt välja menetluskulud s.o. riigilõiv summas 200 eurot ja esindustasu 310 eurot ning
menetluskuludelt viivis VÕS § 113 lg 1 teises lauses ettenähtud ulatuses.

II. Kostja vastus.

Kostja oma 10.11.2015 kirjalikus vastuses tunnistab hagi ja võtab selle õigeks. Kostja märgib, et
soovis tasuda hagejale võla juba enne inkassatsiooni, kuid hageja keeldus sellest. Seega on kostja
teinud endast tulenevalt kõik, et võlg oleks varasemalt tasutud olnud ja keeldub maksmast
menetluskulusid. Samuti märgib kostja, et fakte ei ole võimalik tõendada, sest hageja ei lase kostjat
enda ülikooli meilide peale, kus on kirjavahetus hagejaga. Kohusetundest asi varakult lahendada,
soovib kostja teha maksegraafiku, mis on mõistlik tema palga suhtes.
Kostja on nõus kirjaliku menetlusega.

III. Maakohtu otsuse põhjendused.

Kohus, olles tutvunud hagiavalduse ja kostja vastusega ning uurinud tsiviilasja toimikus olevaid
dokumentaalseid tõendeid leiab, et hagi on põhjendatud ja tõendatud hagiavalduses esitatud
ulatuses ning kuulub ka vastavalt kostja poolt hagi õigeksvõtule täielikult rahuldamisele.

Tsiviilkohtumenetluse seadustiku (TsMS) § 444 lg 1 võib kohus õigeksvõtva kohtuotsuse
põhjendused esitada lihtsustatud vormis.

Võlaõigusseaduse (VÕS) § 76 kohaselt kohustus tuleb täita vastavalt lepingule või seadusele.
VÕS § 82 kohaselt kui kohustuse täitmise tähtpäev on kindlaks määratud või tuleneb võlasuhte
olemusest, tuleb kohustus täita sellel tähtpäeval.
VÕS § 101 lg 1 p 1, 6 kohaselt kui võlgnik on kohustust rikkunud, võib võlausaldaja nõuda
kohustuse täitmist ning rahalise kohustuse täitmisega viivitamise korral nõuda viivist.
VÕS § 94 ja 113 kohaselt tuleb lepinguliselt kohustuselt tasuda vastavalt lepingule intressi ja
viivist.
Kostja ei ole oma kohustusi põhjendamatult nõuetekohaselt täitnud. Kostja on jätnud hagejale
tasumata õppeteenuse osutamise lepingust ja selle alusel 19.09.2013 koostatud arvest nr. PC03998
tuleneva võlgnevuse summas 840 eurot, maksetähtajaga 15.11.2013 (tlk 28).
Õigus nõuda rahalise kohustuse täitmisega viivitamisel viivist tuleneb otsesõnu seadusest, samuti
on pooled lepingus kokku leppinud viivise tasumises. Samas peab kohus vajalikuks täpsustada, et
võlgnetavalt summalt arvestatav viivis ei tohiks kohtupraktikas omaks võetud arusaama järgi
ületada põhivõlgnevuse summat, mistõttu peab kohus põhjendatuks piirata väljamõistetava viivise
summat põhinõude summaga.
10.11.2015 vastuses on kostja võtnud hagi õigeks.

TsMS § 206 lg 1 kohaselt on kostjal õigus hagi õigeks võtta. Vastavalt TsMS § 440 lg 1, kui
kostja võtab kohtuistungil või kohtule esitatud avalduses hageja nõude õigeks, rahuldab kohus
hagi. Sama paragrahvi 3. lõike teise lause kohaselt, kui kostja avaldab hagi õigeksvõtmise kohtule
eelmenetluses, lahendab kohus asja kohtuistungit pidamata. Et kostja õigeksvõtt oleks mõjutatud
pettusega või oleks rajatud eksimusele, ei ole tuvastatud. Kuna kostja on jätnud endale võetud
kohustused täitmata ja on võtnud hagi õigeks, siis hagi kuulub rahuldamisele kogu haginõude
ulatuses.

TsMS § 444 lg 3 alusel kohus jätab otsusest välja põhjendava osa ja rahuldab hagi lihtsustatud
vormis. Kooskõlas TsMS § 468 lg 1 p 1 kuulub õigeksvõtul põhinev otsus viivitamatule täitmisele

Menetluskulud

TsMS § 173 lg 1 kohaselt asja menetlenud kohus esitab menetluskulude jaotuse menetlusosaliste
vahel kohtuotsuses või menetlust lõpetavas määruses. TsMS § 162 lg 1 kohaselt kannab
hagimenetluse kulud pool, kelle kahjuks otsus tehti. TsMS § 174 lg 1 kohaselt menetluskulude
rahalise suuruse määrab menetluskulude jaotuse alusel vajalikus ja põhjendatud ulatuses kindlaks
asja menetlev kohus samas tsiviilasjas, millega seoses kulud tekkisid. TsMS § 175 lg 1 kohaselt
kui menetlusosaline peab menetluskulude jaotust kindlaksmäärava kohtulahendi kohaselt kandma
teist menetlusosalist esindanud lepingulise esindaja kulud, mõistab kohus kulud välja põhjendatud
ja vajalikus ulatuses.

TsMS § 168 lg 6 kohaselt kui kostja võtab hagi kohe õigeks, kannab hageja menetluskulud ise, kui
kostja ei ole oma käitumisega andnud põhjust hagi esitamiseks. Käesoleval juhul on kostja võtnud
hagi kohe õigeks, kuid kohtu hinnangul ei kuulu kohaldamisele TsMS § 168 lg 6. Hageja on
lisanud hagiavaldusele tõendeid selle kohta, et hageja on andnud kostjale korduvalt ligi kahe aasta
jooksul võimalusi võlgnevuse tasumiseks (tlk 30, 37, 38, 39, 73, 74, 75), hoiatades ka võimalikust
kohtumenetluse alustamisest. Vaatamata lubadustele ei ole kostja võlgnevust ka osaliselt tasunud
(tlk 39). Seega on kostja oma käitumisega andnud põhjust pöörduda vaidluse lahendamiseks kohtu
poole, kuna kostja ei ole asunud võlgnevust tasuma.

Kohus leiab, et kuna otsus tehti kostja kahjuks, siis tuleb nii hagejate kui ka kostja menetluskulud
jätta kostja kanda.
Hageja on esitanud kohtule menetluskulude nimekirja 30.11.2015 (tl. 82-84). Hageja palub
kostjalt välja mõista riigilõiv summas 200 eurot (tl. 49-50) ja lepingulise esindaja kulud summas
310 eurot (käibemaksuta). Kohus on seisukohal, et tasutud riigilõivu näol on tegemist põhjendatud
ja vajaliku kulutusega, mis tuleb hagejale kostja poolt hüvitada. Hagejale on osutatud
õigusabiteenust järgmiselt: maksekäsu kiirmenetluse koostamine hinnaga 20 eurot ja õigusabi
seoses hagimenetlusega 4,53 tundi tunnihinnaga 64 eurot + käibemaks. Hageja kinnitab, et kõik
kulud on kantud seoses käesoleva kohtumenetlusega. Kostja ei ole hageja menetluskuludele
vastuväiteid esitanud.

Riigikohtu otsuse nr. 3-2-1-43-10 kohaselt menetlusosalist esindava lepingulise esindaja kulude
põhjendatuse ja vajalikkuse hindamine TsMS § 175 lg 1 järgi on kohtu diskretsiooniotsus. TsMS
§ 175 lg 1 annab kohtule võimaluse hinnata esindaja töö mahtu selle kaudu, millise sisuga on
esindaja koostatud menetlusdokumendid.

Kohus leiab, et hageja menetluskulude nimekirjas märgitud ajakulu on põhjendatud ja vastab
menetluses tuvastatud töö mahule. Hageja lepingulise esindaja tunnitasu on 64 eurot ilma
käibemaksuga. Riigikohtu senises praktikas on põhjendatuks ja vajalikuks peetud tunnitasu nii
120 eurot koos käibemaksuga (01.10.2013 määrus tsiviilasjas nr 3-2-1-92-13) kui ka tunnitasu
120 eurot ilma käibemaksuta (02.10.2013 määrus tsiviilasjas nr 3-2-1-93-13). Seega on ka hageja
lepingulise esindaja tunnitasu mõistliku suurusega.

Lähtudes eeltoodust on kohtu hinnangul hageja õigusabikulud põhjendatud ja vajalikud ning need
tuleb kostjalt välja mõista. Seega kuulub kostjalt hageja kasuks väljamõistmisele riigilõiv summas
200 eurot ja õigusabikulud 310 eurot, kokku 510 eurot. Hageja taotleb menetluskulude kandmist
Julianus Inkasso OÜ arvelduskontole.

TsMS § 177 lg 4 kohaselt märgib kohus menetluskulude kindlaksmääramist taotlenud isiku
avalduse alusel menetluskulude kindlaksmääramise lahendis, et hüvitamisele kuuluvatelt
menetluskuludelt tuleb tasuda menetluskulude suurust kindlaks tegeva lahendi jõustumisest alates
kuni täitmiseni viivist võlaõigusseaduse § 113 lõike 1 teises lauses ettenähtud ulatuses. Hageja on
nõudnud menetluskuludelt viivise väljamõistmist. Kohus rahuldab hageja taotluse ja mõistab
kostjalt välja menetluskuludelt viivise alates käesoleva kohtuotsuse jõustumisest kuni nõude
täitmiseni VÕS § 113 lg 1 teises lauses sätestatud määras.

Kostja menetluskulud jäävad kostja enda kanda.

Kohus juhindus TsMS § 442; 468 ja 632 nõudeist.

(digitaalselt allkirjastatud)

Marika Leimann
Kohtunik

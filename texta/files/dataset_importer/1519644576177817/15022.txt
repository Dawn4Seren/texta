                           KOHTUOTSUS
                           Eesti Vabariigi nimel


 Kohus                              Tallinna Halduskohus
 Kohtunik                           Lea Kuuse
 Otsuse tegemise aeg ja koht        20. mai 2016, Tallinn
 Haldusasja number                  3-15-2543
 Haldusasi                          V.V. kaebus Tallinna Vangla vastu mittevaralise kahju
                                    hüvitamiseks
 Menetlusosalised     ja   nende Kaebaja – V.V.
 esindajad                          Vastustaja – Tallinna Vangla, volitatud esindaja Teerika
                                    Marilin Martisen
 Asja läbivaatamise vorm            Kirjalik menetlus

 RESOLUTSIOON                       1. Jätta V.V. kaebus rahuldamata.
                                    2. Jätta menetlusosaliste menetluskulud nende enda
                                       kanda.
 Edasikaebamise kord                Kohtuotsuse peale võib Tallinna Ringkonnakohtule esitada
                                    apellatsioonkaebuse 30 päeva jooksul otsuse avalikult
                                    teatavakstegemisest arvates, s.o hiljemalt 20. juunil 2016.
                                    a. 30 päeva jooksul tuleb apellatsioonkaebus esitada ka
                                    juhul, kui selle koostamiseks vajatakse menetlusabi.
                                    Menetlusabi taotluse ja apellatsioonkaebuse võimalike
                                    puuduste kõrvaldamise lahendab ringkonnakohus. Kui
                                    apellant ei ole apellatsioonkaebuses märkinud, et ta soovib
                                    asja arutamist kohtuistungil, eeldatakse, et ta on nõus asja
                                    lahendamisega kirjalikus menetluses.

ASJAOLUD JA MENETLUSE KÄIK

1. V.V. esitas 21.08.2015 Tallinna Vanglale kahju hüvitamise taotluse (tl-d 5–7) inimväärikuse
alandamise eest tema kinnipidamisel Tallinna Vanglas 03.01.2015–21.08.2015, kuna talle ei
tagatud piisavat elamispinda. V.V. leidis, et põrandapinna hulka ei ole põhjendatud arvata
tualeti ja mööbli alla jäävat pinda, samuti puudus hügieeni tagamiseks vajalike toimingute
sooritamisel ja isiklike asjadega tegelemisel privaatsus.
2. Tallinna Vangla jättis 05.10.2015 vastusega nr 5-37/15/232-2 (tl-d 8–10 ja pöördel) V.V.
taotluse rahuldamata. Tallinna Vangla märkis nimetatud vastuses, et vaidlusalusel perioodil oli
taotleja vahistatu staatuses ja viibis lukustatud kambrites. 15.07.2015 jõustus taotleja suhtes
süüdimõistev kohtuotsus ning alates Tallinna Vangla poolt süüdimõistva otsuse teadasaamisest
rakendati taotleja suhtes vangistusseaduse (VangS) § 14 lg-t 3 ja taotleja viibis vangla
                                                                                      3-15-2543

sisekorraeeskirja (VSKE) § 8 lg-st 4 tulenevalt lukustatud kambrites. Alates 19.08.2015
paigutati taotleja avatud sektsiooni. Vaidlusalusel perioodil oli taotleja paigutatud Tallinna
Vangla kambritesse, kus oli talle tagatud põrandapinda vähemalt 3 m². Tallinna Vangla ei
nõustunud taotleja seisukohaga, et kambri üldpindalast tuleb maha arvata mööbli, inventari ja
WC alla jääva ala pindala. Tallinna Vangla on lähtunud VSKE § 6 lg-s 6 sätestatust ja tagas
taotlejale ettenähtud põrandapinna, millest ei ole maha arvestatud kambri mööblialust ega ka
tualettruumi pinda. Vabariigi Valitsus 26.01.1999 määrusega nr 38 on kinnitatud „Eluruumidele
esitatavad nõuded“, mille p-i 4 kohaselt arvestatakse eluruumi põrandapindala lähtudes toa
laiusest (vastasseinte vahelisest kaugusest). Seega ei tähenda „põrandapind“ ruumis olevat
jalutamiseks vaba pinda, vaid ruumi põrandapinna suurust, mille arvestamise aluseks on
vastasseinte vaheline kaugus, seega ruumi üldpind. Üks asi on kambri soovituslikud mõõtmed
ja teine minimaalmäär, mida loetakse iseseisva alusena inimväärikust alandavaks. Kuna taotleja
oli vaidlusalusel perioodil paigutatud Tallinna Vangla kambritesse, mis vastasid kehtestatud
nõuetele, siis ei ole vangla taotluse esitajat ebainimlikult ega alandavalt kohelnud. Kogu
Tallinna Vanglas viibimise perioodil oli kaebajale igapäevaselt tagatud võimalus liikuda
väljaspool oma elukambrit vähemalt ühe tunni jooksul päevas värskes õhus jalutuskäigu ajal.
Kinnipeeturegistri andmetel oli taotleja rakendatud majandustöödele perioodil 16.02.2015–
15.03.2015 ning ajavahemikul 16.03.2015–06.04.2015 osales taotleja suitsetamisest loobumise
programmis, lisaks õppis taotleja perioodil 11.06.2015–18.08.2015 kutseharidussüsteemis ja
lõpetas puhastusteeninduse ala. Need võimalused väljaspool elukambrit liikumiseks
leevendasid võimalikku ruumikitsikusest tekitatud ebamugavustunnet. Kaebajale olid tagatud
rahuldavad olmetingimused, mõningane meelelahutus, infovajaduse rahuldamine ning
suhtlemisvõimalus lähedastega, samuti võimalus suhelda kaplani, sotsiaaltöötajate,
psühholoogi ning meditsiinipersonaliga. Vangistusega kaasneb paratamatult privaatsuse
puudumine. Õigusaktid ei määratle ära kinnipeetavate arvu kambris. Kuna kehtivad õigusaktid
ei sätesta, et igal kinnipeetaval peaks olema omaette kamber, ei ole vangla tegevus mitme
kinnipeetava ühte kambrisse paigutamisel õigusvastane ning ei saa järeldada VangS § 4¹ lg 1
ning Inimõiguste ja põhivabaduste kaitse Euroopa konventsiooni (EIÕK) art-ist 3 tulenevat
inimväärikuse rikkumist. Dokumendiregistrist nähtuvalt ei ole taotleja vaidlusalusel perioodil
vangla poole pöördunud ega teada andnud, et kinnipidamistingimused on talle kannatusi
tekitanud.
3. 08.10.2015 esitas V.V. samal alusel kaebuse (19.11.2015 lisaks kaebuse täienduse) (tl-d 1–
2 ja 19) Tallinna Halduskohtule, nõudes mittevaralise kahju hüvitamist summas 3135 eurot.
4. Tallinna Halduskohus rahuldas 20.11.2015 määrusega V.V. menetlusabi taotluse kaebuse
esitamisel riigilõivu tasumisest vabastamiseks ja võttis menetlusse V.V. kaebuse Tallinna
Vangla vastu mittevaralise kahju hüvitamiseks.
08.12.2015 vastuses kaebusele (tl-d 34–35 ja pöördel) palub vastustaja jätta kaebus rahuldamata
ning kaebaja menetluskulud tema enda kanda.
5. 25.01.2016 määras kohus asja läbivaatamiseks kirjalikus menetluses.
Kaebaja esitas 29.01.2016 täiendava seisukoha (tl 53 ja pöördel) seoses vastustaja 08.12.2015
vastusega. Täiendavate menetlusdokumentide esitamiseks määratud tähtaja jooksul vastustaja
täiendavaid avaldusi ei esitanud.
MENETLUSOSALISTE SEISUKOHAD
6. Kaebaja põhiseisukohad
6.1. Kaebaja märgib kaebuses, et EIÕK on Eestile siduv ja tulenevalt Eesti Vabariigi
põhiseaduse (PS) § 123 lg-st 2 ülimuslik riigisisese õiguse ees. PS § 10 sätestab, et PS-i teises
                                                                                           2(10)
                                                                                      3-15-2543

peatükis loetletud õigused, vabadused ja kohustused ei välista muid õigusi, vabadusi ega
kohustusi, mis tulenevad põhiseaduse mõttest või on sellega kooskõlas ja vastavad
inimväärikuse ning sotsiaalse ja demokraatliku õigusriigi põhimõtetele. PS-i § 18 lg 1 sätestab,
et kedagi ei tohi piinata, julmalt või väärikust alandavalt kohelda ega karistada. Kuna EIÕK on
Eesti Vabariigile siduv välisleping, tuleb PS-ist tuleneva inimväärikuse põhimõtte sisustamisel
arvesse võtta ka Euroopa Inimõiguste Kohtu (EIK) asjakohast praktikat.
6.2. Kaebaja viitab kahjunõuet põhjendades EIK-i lahendile asjas nr 43589/02, Salakhutdinov
vs. Venemaa, milles kohus asus seisukohale, et tingimused, kus seitsme kuu vältel oli isikul
ruumi varieeruvalt 1,5–4,2 m² (sealt võttis veel põrandapinda mööbel, kraanikauss ja tualett)
ning kus isik pidi viibima 23 tundi ööpäevas, olid juba iseenesest ebainimlikuks ja alandavaks
kohtlemiseks ehk EIÕK art-iga 3 vastuolus, vaatamata sellele, et Venemaal oli õigusaktides
sätestatud 2,5 m² nõue. EIK-i lahendi asjas nr 26089/13, Adrian Radu vs. Rumeenia kohaselt
on kinnipidamisasutuses isiklik ruum alla 3 m² iseenesest ebainimlik. Nimetatud asjas oli
kaebaja isiklik ruum 2,94 m², mida vähendas veelgi kambris asuv mööbel. Asjas nr 740/13,
Logothetis jt vs. Kreeka esitas valitsus andmed, et kambrite suurus oli 14 m² ning igas kambris
hoiti kuus kinnipeetavat. EIK leidis, et selline isiklik ruum on kokkusobimatu artikli 3 nõuetega,
sest isiklik ruum oli veelgi väiksem mööbli tõttu. Samuti tõi EIK välja, et EIK on varasemalt
leidnud, et kinnipidamistingimused ei ole kooskõlas artikliga 3 siis, kui isikul pole oma
voodikohta või kui kinnipeetavatel pole ruumi vabalt liikuda kambris või kui isiklik ruum on
alla 3 m². Asjas nr 429/12, Tunis vs. Eesti oli EIK-i arvates ala, mis sisaldas ka mööblit, nii
piiratud, et laseb iseenesest eeldada, et kaebaja kinnipidamistingimused kujutasid endast
alandavat kohtlemist.
6.3. Tallinna Vangla on rikkunud seadust ja EIÕK-d. Kaebaja leiab, et EIK lahenditest ei nähtu,
et WC pind ei asunud kambris. Kuna Eesti Vabariik on endine Nõukogude Liidu liikmesmaa,
siis olid kõik vanglad ehitatud samamoodi ühetaolised, kus kambris ei puudu WC.
6.4. Seoses Tallinna Vangla väitega, et kaebaja oli rakendatud majandustöödele, kaebaja osales
suitsetamisest loobumise programmis, õppis kutseharidussüsteemis ja lõpetas
puhastusteeninduse ala, leiab kaebaja, et Tallinna Vangla ei saa lugeda neid tegevusi
leevenduseks. Kaebaja viitab EIK lahendile asjas nr 60362/13, Lutanyuk vs. Kreeka, milles
kohus asus seisukohale, et hoolimata sellest, et kaebaja oli võimalus väljaspool kambrit töötada,
ei olnud see asjaolu piisava kompenseeriva mõjuga. Kaebaja isiklik ruum oli 1,8–2,75 m², mis
oli veelgi väiksem mööbli tõttu.
6.5. Piinamise ja ebainimliku või alandava kohtlemise või karistamise tõkestamise Euroopa
Komitee (CPT) 09.11.2012 raportis on välja toodud standardiks 4 m2. Tallinna Vangla pidi
01.01.2015 viima tingimused vastava standardini. Samuti on samas raportis välja toodud, et WC
pind tuleb jätta arvestamata.
6.6. Eespool toodut arvestades leiab kaebaja, et Tallinna Vangla on rikkunud kaebaja õigusi ja
kohelnud teda inimväärikust alandavalt.
7. Vastustaja põhiseisukohad
7.1. Vastustaja palub kohtul kaebuse lahendamisel arvestada ka 05.10.2015 vastuses nr 5-
37/15/232-2 kahju hüvitamise taotlusele toodud põhjendustega ning täiendavalt märgib
järgmist.
7.2. Kinnipeeturegistri andmetel oli kaebaja perioodil 03.01.2015–15.07.2015 vahistatu
staatuses. Seega hoiti teda VangS § 90 lg 3 alusel ööpäev läbi lukustatud kambris. Kaebajale
oli igapäevaselt tagatud vähemalt ühetunnine jalutuskäik värskes õhus. Kaebaja suhtes tehtud
süüdimõistev kohtuotsus jõustus 15.07.2015. Jõustunud kohtuotsusest teada saades kohaldati
                                                                                            3(10)
                                                                                       3-15-2543

kaebaja suhtes VangS § 14 lg 3 ja ta paigutati vastuvõturežiimile, kus tal VSKE § 8 lg 4 alusel
ei olnud liikumisõigust väljaspool kambrit, v.a igapäevane jalutuskäik värskes õhus. Alates
19.08.2015 paigutati kaebaja avatud eluosakonda, kus kambrite uksed on lukustatud üksnes
öörahu ajaks, s.o kell 22:00–06:00 ning kus lisaks igapäevasele jalutuskäigule värskes õhus on
kaebajale tagatud ka iganädalane spordisaali kasutamise võimalus. Kaebajale andsid
täiendavaid liikumisvõimalusi osalemine erinevates hõivetegevustes. Perioodil 16.02.2015–
15.03.2015 oli kaebaja rakendatud vangla majandustöödele, 16.03.2015–06.04.2015 osales
kaebaja suitsetamisest loobumise programmis, 11.06.2015–18.08.2015 õppis kaebaja
kutseharidussüsteemis ja lõpetas puhastusteeninduse eriala. Kaebaja 19.11.2015 kohtule
esitatud vastuse kohaselt eeltoodu osas vaidlust ei ole.
7.3. Vastustaja ei nõustu kaebajaga, et kambri põrandapinna suuruse arvestamisel tuleks
põrandapinnast maha arvata mööbli ja inventari alla jääv pind. Sellist seisukohta toetab EIK
järjekindel praktika. Nii eelviidatud EIK otsuse asjas Tunis vs. Eesti punktidest 9, 11 ja 46 kui
ka otsuse asjas Jevšnik vs. Sloveenia punktidest 7, 21 ja 25 nähtub selgelt, et EIK lähtub isikliku
ruumi arvutamisel kambri pindala ja seal viibivate kinnipeetavate jagatisest, arvestamata
kambris asuvat mööblit. Esemete olemasolule kambris viitab EIK reeglina siis, kui
eelkirjeldatud jagamistehte tulemusel on tuvastatud, et isiklikku ruumi on alla 3 m2,
ilmestamaks praktilist kitsikust. Vastustaja ei nõustu kaebajaga, nagu tuleks kambri
põrandapinna suuruse arvestamisel põrandapinnast maha arvata WC alla jääv pind. VSKE § 7
lg 1 sätestab toa või kambri sisustusse kuuluvad elemendid. Punktid 1–6 sätestavad
mööbliesemed ja muu inventari ning punktide 7 ja 8 kohaselt kuulub kambri sisustuse hulka
võimaluse korral pesemiskoht ja WC. Seega ütleb siseriiklik õigus, et kui WC on kambris sees,
siis on see kambri osa. Tallinna Vangla kambrites, kuhu kaebaja paigutatud oli, asub WC
kambris ning see on eraldiseisev ruum, mille saab uksega sulgeda. EIK lahendites on enamasti
WC-alune pind arvatud kambripinnast välja seetõttu, et see ei asunud kambris ja kinnipeetavad
ei saanud seda igal hetkel kasutada. Lisaks tuleneb EIK-i lahenditest, et pidev juurdepääs
tualettidele on kinnipidamistingimuste oluliseks detailiks. Asjas Cenbauer vs. Horvaatia leidis
kohus, et kinnipeetava jätmine aastateks olukorda, kus tal iga päev kaheteistkümne tunni vältel
puudus võimalus tualetti kasutada, on ilmselgelt vastuolus EIÕK artikliga 3. Ka asjas
Kochetkov vs. Eesti oli tualetinurga kambrist eraldamata jätmine üheks asjaoluks, mida kohus
arvestas rikkumist tuvastades.
7.4. Kaebajale oli tagatud vähemalt 3,3 m2 põrandapinda (WC-alust pinda arvesse võtmata
vähemalt 3 m2 põrandapinda). Tallinna Vanglas viibimise ajal oli kaebajale tagatud VSKE § 6
lg-st 6 tulenev kinnipeetavale ettenähtud põrandapind, mis oli kooskõlas ka EIK-i praktikas
toodud seisukohtadega.
7.5. Kaebaja oli enamuse vaidlusalusest ajast Tallinna Vanglas vahistatu staatuses, sellest
tulenes ka kaebaja liikumispiirang. Kaebajale oli kogu Tallinna Vangla lukustatud osakonnas
viibitud ajal igapäevaselt tagatud võimalus liikuda väljaspool oma elukambrit vähemalt ühe
tunni jooksul päevas värskes õhus jalutuskäigu ajal ca 15 m2 suuruses jalutusboksis. Alates
19.08.2015 paigutati kaebaja süüdimõistetuna Tallinna Vangla kolmandasse üksusesse, kus
kinnipeetavad saavad jalutada jalutushoovis, mille suurus on 190,08 m2.
7.6. Vastustaja on seisukohal, et arvestades Tallinna Vangla tingimusi kogumis, ei olnud need
sellised, et oleksid kaebajale kaebuses märgitud kannatusi põhjustanud. Kambrites, milles
kaebaja viibis, oli osaliselt avatav aken, mis võimaldas ruume hõlpsasti ventileerida. Akna
olemasolu tagas kambri loomuliku valgustatuse. Täiendava kunstliku valgusallikana oli
kambrite laes valgustid ning lisaks oli vanglas viibivatel isikutel vangla vahendusel võimalik
tugevama kunstliku valgustuse saamiseks soetada isikuarvel oleva raha eest näpitslamp. Lisaks
avatavale aknale oli kambrites sundventilatsioon. Nõutava temperatuuri kindlustas kambrites
keskküttesüsteem. Kambrites oli kambrist eraldatud ja veega WC ning kraanikauss. Lisaks
                                                                                             4(10)
                                                                                      3-15-2543

võimaldati duši kasutamist. Voodipesu vahetati reeglina kaks korda kuus. Igal vahistatul ja
süüdimõistetul oli oma voodikoht, oma padi, tekk, madrats ja voodipesu. Ajavahemikul 22:00–
06:00 oli vanglas öörahu, mis tähendab, et isik sai korralikult välja puhata. Vahistatutel ja
süüdimõistetutel oli ca iga kahe nädala tagant võimalus laenutada Tallinna Vangla
raamatukogust raamatuid, samuti väljastas vangla ajalehti. Loa alusel väljastati kambritesse
isiklikke raadioid, televiisoreid ja muid meelelahutusliku iseloomuga esemeid. Lisaks oli
vahistatutel lubatud saada pakke. Sisseoste võimaldati sooritada reeglina kaks korda kuus.
Toitlustamise kolm korda päevas tagas vangla.
7.7. Vastustaja ei nõustu kaebaja seisukohaga nagu näeks Euroopa Liidu standard
kinnipeetavatele ette vähemalt 4 m2 põrandapinda. EIK on asjas Trepashkin vs. Venemaa p-s
92 märkinud, et ta põhimõtteliselt ei ütle välja minimaalset vajalikku ruumi, sest kõik sõltub
erinevatest asjaoludest nagu viibimisaja pikkus konkreetses kambris, võimalused väljaspool
kambrit liikumiseks, kinnipeetava füüsiline ja vaimne tervis jne.
KOHTU PÕHJENDUSED
8. Kohtu menetluses on kaebaja mittevaralise kahju hüvitise nõue seoses väidetavalt väärikust
alandavate kinnipidamistingimustega Tallinna Vanglas ajavahemikus 03.01.2015–21.08.2015.
9. Pooled on erineval seisukohal selles, kas vastustaja on kaebaja paigutamisel Tallinna
Vanglas järginud EIÕK art-ist 3 tulenevat piinamise keeldu, eelkõige kas kaebaja
kinnipidamistingimused olid inimväärikust alandavad isikliku ruumi vähesuse tõttu.
10. Riigivastutuse seaduse (RVastS) § 7 lg 1 kohaselt võib isik, kelle õigusi on avaliku võimu
kandja õigusvastase tegevusega avalik-õiguslikus suhtes rikkunud, nõuda talle tekitatud kahju
hüvitamist, kui kahju ei olnud võimalik vältida ega ole võimalik kõrvaldada sama seaduse §-
des 3, 4 ja 6 sätestatud viisil õiguste kaitsmise või taastamisega. RVastS § 9 lg 1 kohaselt võib
füüsiline isik nõuda mittevaralise kahju rahalist hüvitamist süüliselt väärikuse alandamise,
tervise kahjustamise, vabaduse võtmise, kodu või eraelu puutumatuse või sõnumi saladuse
rikkumise, au või hea nime teotamise korral. Kaebaja väidab kahju tekitamist väärikuse
alandamisega.
11. Vastustaja kinnitusel, mida kaebaja ei ole kahtluse alla seadnud, viibis kaebaja 03.01.2015–
15.07.2015 Tallinna Vanglas vahistatuna ja pärast süüdimõistva kohtuotsuse jõustumist
paigutati ta vastuvõtuosakonda, kus ta viibis kuni 19.08.2015, mil kaebaja paigutati avatud
osakonda. Nii vahistatuna kui ka süüdimõistetuna vastuvõtuosakonnas kohaldati kaebaja suhtes
kinnist režiimi. Väljaspool kambrit oli kaebajal võimalik igapäevaselt liikuda ühe tunni jooksul
jalutuskäigu ajal. Avatud osakonnas olid kambrite uksed lukustatud üksnes öörahu ajaks, s.o
kell 22.00–06.00 ning lisaks igapäevasele jalutuskäigule värskes õhus oli kaebajale tagatud ka
iganädalane spordisaali kasutamise võimalus.
12. Kaebaja hinnangul oli tema isiklik ruum Tallinna Vangla erinevates kambrites sedavõrd
väike, et see alandas tema inimväärikust. Kaebaja taotleb sellega tekitatud mittevaralise kahju
rahalist hüvitamist. Seejuures on kaebaja ja vastustaja eri meelt selles, kas kambrite pindala
määramisel tuleks kambris asuva tualetiosa ja mööbli alla jääv pind kambripinna hulgast välja
arvata või mitte. Täpsemad andmed kaebaja paigutamiste ning temaga samas kambris viibinud
isikute arvu kohta nähtuvad kaebuse vastusele lisatud tabelist (tl-d 41–43). Sellest nähtub,
millistel kuupäevadel on kaebaja mingis kambris viibinud, ära on näidatud kambri number, iga
kambri suurus ruutmeetrites, kambri täituvus (kambris viibinud kinnipeetavate arv) ning
põrandapind ühe isiku kohta ruutmeetrites. Samas on näidatud, kas kambri juurde kuulus eraldi
WC ning sellistel juhtudel näidatud ka kambri suurus WC pinnata ja kambri pind ühe isiku
kohta WC pinda arvestamata.

                                                                                           5(10)
                                                                                      3-15-2543

13. VSKE § 6 lg 6 kohaselt on kinnipeetavale kambris ette nähtud vähemalt 3 m2 põrandapinda.
Lisaks riigisisesele õigusele tuleb arvestada ka EIÕK-d, mis on Eesti Vabariigile siduv
välisleping ning tulenevalt PS § 123 lg-st 2 vastuolu korral ülimuslik siseriikliku õiguse ees.
Kaebaja viite kohta CPT 09.11.2012 raporti p-s 44 sisalduva ettepaneku kohta täpsustab kohus,
et tulenevalt piinamise ja ebainimliku või alandava kohtlemise või karistamise tõkestamise
Euroopa konventsiooni art 10 lg-st 1 on CPT aruannetes esitatavad ettepanekud mittesiduvad.
Riigikohus on 09.12.2015 otsuse kohtuasjas nr 3-3-1-42-15 p-des 10 ja 11 selgitanud „[---]
Halduse tegevuse kooskõla riigisisese õigusega ei anna seega garantiid tegevuse õiguspärasuse
suhtes. Riigisiseselt kehtis vaidlusalusel ajavahemikul VSKE § 6 lg 6 v.r, mis nägi
kinnipeetavale kambris ette vähemalt 2,5 m2 põrandapinda. [---] Lisaks VSKE-le pidid vanglad
arvestama muid õigusnorme, sh PS §-e 10 ja 18 ning EIÕK art 3, mis võisid sõltuvalt
kinnipidamise asjaoludest kohustada tagama suuremat põrandapinda (vt Riigikohtu
põhiseaduslikkuse järelevalve kolleegiumi otsus asjas nr 3-4-1-9-14, p 41). Seepärast ei eelda
EIK praktika arvestamine nn põrandapinna kaasustes VSKE § 6 lg 6 v.r kohaldamata jätmist“.
Kohtu hinnangul tuleb kaebaja kinnipidamistingimuste õiguspärasuse hindamisel niisiis lähtuda
nii VSKE § 6 lg-st 6 kui ka PS §-dest 10 ja 18 ning EIÕK art-ist 3 ning viimasele EIK poolt
antud tõlgendustest. EIK, kelle pädevuses on EIÕK art 32.1. kohaselt EIÕK tõlgendamine ja
kohaldamine, on EIÕK art 3 kohaldamisel korduvalt selgitanud kinnipidamistingimuste, s.h
kinnipeetavate kasutuses oleva isikliku ruumi tähendust isiku õiguste kaitse tagamisel ning
EIÕK art 3 rikkumise tuvastamise kriteeriume. EIK on rõhutanud, et kinnipidamistingimuste
mõju hindamisel tuleb arvestada tingimustega kogumis, pidades silmas kinnipidamise kestust,
selle mõju isiku vaimsele ja füüsilisele tervisele jms. EIK on leidnud värskemas praktikas (nt
EIK 08.12.2015 otsuses kohtuasjas Mironovas jt vs. Leedu, kaebused nr 40828/12, 29292/12,
69598/12, 40163/13, 66281/13, 70048/13 ja 70065/13, p-d 118-123), et mitme kinnipeetavaga
kambris on soovitatav minimaalne põrandapind 4 m2 isiku kohta, kuid alati tuleb täiendavalt
arvestada muude kinnipidamistingimuste (sh isiku suhtes kohalduva režiimi) mõjudega, mis
võivad olla nii positiivsed kui ka negatiivsed. Siiski loob alati vähemalt tugeva eelduse, et
tegemist on EIÕK art 3 tähenduses alandava kohtlemisega, juba ainuüksi ühe järgmise nõude
rikkumine:
a) igal kinnipeetaval peab kambris olema isiklik magamisase;
b) iga kinnipeetava käsutuses peab olema vähemalt 3 m2 põrandapinda;
c) kamber peab võimaldama kinnipeetaval mööbliesemete vahel vabalt liikuda.
Olukorras, kus kinnipeetava isiklik ruum jääb vahemikku 3–4 m2, saab EIÕK art 3 rikkumisega
olla tegemist vaid juhul, kui isiku olukorda raskendasid muud puudused, iseäranis seoses
värskes õhus jalutamise võimalusega, juurdepääsuga loomulikule valgusele või värskele õhule,
ventilatsiooni või küttega, tualettruumi kasutamise privaatsusega või põhiliste sanitaar- ja
hügieeninõuetega (EIK-i 10.01.2012 otsus kohtuasjas Ananyev jt vs. Venemaa, kaebused nr
42525/07 ja 60800/08, p 149; 05.04.2012 otsus kohtuasjas Jirsak vs. Tšehhi, kaebus nr 8968/08,
p 64, vt ka Riigikohtu 09.12.2015 otsus nr 3-3-1-42-15, p-d 14–15).
14. Riigikohus on 09.12.2015 otsuse kohtuasjas nr 3-3-1-42-15 p-s 17 lisaks märkinud „EIK
praktikast ei tulene aga, et tualettruumi pindala ja mööblialust põrandat arvesse võtmata peab
kinnipeetava käsutuses igal juhul olema põrandapinda vähemalt 3 m2 või et soovitavalt võiks
seda olla vähemalt 4 m2. Sellist kohustust ei tulene ka Eesti õigusaktidest. Kui kohustust ei
tulene kehtivast õigusest, sh välislepingust, ei saa isik selle rikkumisele tugineda kahjuhüvitise
nõudmisel RVastS §-de 7 ja 9 alusel“. Seega tuleb ka praeguses vaidluses hinnata kaebajale
tagatud isiklikku ruumi, võttes aluseks kambrite kogupindala.
15. Kohus leiab, et kambripinna piisavuse kindlakstegemisel ei ole oluline arvesse võtta
mööblialust pinda. Kohus nõustub vastustaja järeldusega Vabariigi Valitsuse 26.01.1999
                                                                                            6(10)
                                                                                      3-15-2543

määrusega nr 38 kinnitatud "Eluruumidele esitatavad nõuded" p-i 4 sisustamisel, s.t mõiste
„põrandapind“ ei tähenda ruumis olevat jalutamiseks vaba pinda, vaid ruumi üldpinda ehk
ruumi põrandapinna suurust, mille arvestamise aluseks on vastasseinte vaheline kaugus.
Mööbli pindala mahaarvamist kambri pindala kindlaksmääramisel ei ole vajalikuks pidanud ka
EIK (vt nt EIK otsus asjas Tunis vs. Eesti, p 46). Seega lähtub ka EIK isikliku ruumi arvutamisel
kambri pindala ja seal viibivate kinnipeetavate arvu jagatisest, arvestamata kambris asuvat
mööblit. Sarnasele seisukohale on asunud Tallinna Ringkonnakohus 18.12.2014 otsuse asjas nr
3-14-50078 p-s 10 arestimaja kinnipidamistingimuste õiguspärasust hinnates ning 25.06.2015
otsuse haldusasjas nr 3-14-52725 p-s 21 Tallinna Vangla kinnipidamistingimuste õiguspärasust
hinnates ja ka Riigikohus 09.12.2015 kohtuasjas nr 3-3-1-42-15.
EIK on osutanud kambri mööbli alla jäävale põrandapinnale üksnes olukordades, kus
kinnipeetava isiklik ruum kambris oli alla 3 m2, sisaldades ka mööblit, mis täiendavalt vähendas
isiklikku ruumi, et rõhutada konventsiooni artikkel 3 rikkumist (EIK-i 20.01.2011 otsus
kohtuasjas Petrenko vs. Venemaa 30112/04, p 39, samuti kaebaja viidatud 11.02.2010 otsus
kohtuasjas Salakhutdinov vs. Venemaa, kaebus nr 43589/02, p 72, 07.04.2015 otsus kohtuasjas
Adrian Radu vs. Rumeenia, kaebus nr 26089/13, p 27, 25.09.2014 otsus kohtuasjas Logothetis
jt vs. Kreeka, kaebus nr 740/13, p 45).
Arvestades erinevate tegurite koosmõju, ei pea kohus praegusel juhul mööblialuse pinna
mahaarvamist põhjendatuks. Kambri kui eluruumi oluliseks osaks on seal asuv mööbel, mis on
normaalseks igapäevaeluks vajalik. VSKE § 7 lg-s 1 sätestatakse kambri sisustuse kohustus-
likud elemendid, sealhulgas ka minimaalselt vajalikud mööbliesemed, mille puudumine
omakorda muudaks kinnipidamistingimused õigusvastaseks või raskendaks vangla rikkumist
õiguspäraste kinnipidamistingimuste tagamata jätmisel. Näiteks peab EIK oluliseks
kinnipeetaval omaette voodikoha olemasolu (EIK-i 25.09.2014 otsus kohtuasjas Logothetis jt
vs. Kreeka, kaebus nr 740/13).
16. Nendel asjaoludel lähtub kohus kaebuse lahendamisel kaebaja kasutuses olnud isikliku
pinnana vastustaja esitatud andmetest (tl-d 41–43). Andmetest nähtuvalt ei jäänud kaebaja
kasutuses olnud isiklik ruum alla 3 m2 mitte ühelgi päeval Tallinna Vanglas viibimise ajal, isegi
juhul, kui mitte arvata kambripinna hulka eraldi WC pindala. Seega oli kaebajale 162 päeva
osas tagatud nii siseriikliku õigusega tagatud piirmäär kui ka eespool viidatud EIK-i praktikas
aktsepteeritavaks peetav tase. 69 päeval ületas kaebaja arvestuslik isiklik ruum 4 m2. Seega ei
olnud 03.01.2015–21.08.2015 kaebaja isiklik ruum sedavõrd väike, et see iseseisvalt oleks
käsitatav piinamise keelu rikkumisena.
17. EIK praktika kohaselt tuleb kinnipidamistingimuste EIÕK art-ile 3 mittevastavuse
kindlakstegemisel lähtuda minimaalse raskusastme künnisest. Millised tingimused selle
raskusastme ületavad, sõltub konkreetsest juhtumist, nt kohtlemise kestusest, selle füüsilisest ja
vaimsest mõjust, mõnel juhul kannatanu soost, vanusest ja tervislikust seisundist (EIK
25.06.2015 otsus kohtuasjas Anatoliy Kuzmin vs. Venemaa, kaebus nr 28917/05). Tingimusi
tuleb hinnata nende koosmõjus. Ka siseriiklikus kohtupraktikas (nt Riigikohtu
põhiseaduslikkuse järelevalve kolleegium 20.06.2014 otsuses kohtuasjas nr 3-4-1-9-14, p 36)
on leitud, et kinnipidamistingimused võivad olla vastuolus õigusega inimväärikale
kohtlemisele, kui isiku kohtlemine tema kinnipidamise käigus ületab teatud raskusastme. Täpset
piiri, mil seadusliku kinnipidamisega kaasnevad tavapärased kannatused lähevad üle
inimväärikust alandavaks kohtlemiseks, pole võimalik määrata. See sõltub mitmetest
asjaoludest, muu hulgas seesuguse kohtlemise kestusest, selle füüsilisest ja psüühilisest mõjust,
mõningatel juhtudel ka kannatanu isiku eritunnustest ning muudest kinnipidamise tingimustest.



                                                                                            7(10)
                                                                                        3-15-2543

18. Vaidlust ei ole selles, et kaebaja viibis 03.01.2015–15.07.2015 Tallinna Vanglas
vahistatuna ja pärast süüdimõistva kohtuotsuse jõustumist paigutati ta vastuvõtuosakonda, kus
ta viibis kuni 19.08.2015, mil kaebaja paigutati avatud osakonda. Nii vahistatuna kui ka
süüdimõistetuna vastuvõtuosakonnas kohaldati kaebaja suhtes kinnist režiimi.
VangS § 90 lg 3 kohaselt hoitakse vahistatut ööpäev läbi lukustatud kambris, välja arvatud aeg,
kui vahistatu töötab või õpib. Eraldi hoitakse vahistatuid, keda süüdistatakse ühes ja samas
kriminaalasjas. Vahistatu kamber peab vastama VangS § 45 lõikes 1 sätestatud tingimustele ja
tagama vahistatu pideva visuaalse või elektroonilise jälgimise (VangS § 90 lg 4).
Erinevalt kinnipeetavatest, kes üldjuhul saavad oma osakonna piires nelja tunni jooksul liikuda,
vastuvõtuosakonnas viibivatel kinnipeetavatel ja vahistatutel selline võimalus puudub. Samuti
on vahistatul staatuse eripärast tingitult piiratud suhtlemisvõimalused. Vahistatule lubatakse
lühiajalisi kokkusaamisi isiklikes, õiguslikes või ärilistes huvides, mida vahistatu ei saa teostada
läbi kolmandate isikute (VangS § 94 lg 1) ning konsulaartöötajaga (lg 2) ning neile ei
võimaldata pikaajalisi kokkusaamisi (lg 5). Vahistatule on tema soovi korral ette nähtud
võimalus vähemalt üks tund päevas viibida vabas õhus (VangS § 93 lg 5). Vahistatu režiimi
eripärast tingitult on neil ka piiratumad sportimisvõimalused.
Seetõttu on väidetavalt õigusvastastest kinnipidamistingimustest, sh ebapiisavast
põrandapinnast tingitud mõju vahistatu suhtes tugevam võrreldes nende vanglas kinni peetavate
isikutega, kellele võimaldatakse igapäevast kambrivälist liikumist ja suhtlemist ulatuslikumalt.
Vahistatu staatus tingib oma olemuse tõttu kinnipeetavaga võrreldes piiravama kohtlemise, mis
vahistatu seisundiga paratamatult kaasneb.
19. Vaidlust ei ole, et vahistatud staatuse tõttu ja hiljem vastuvõtuosakonnas viibides oli
kaebaja paigutatud ööpäevaringselt lukustatud kambritesse, kus talle oli kogu Tallinna Vanglas
viibimise ajal tagatud igapäevane ühetunnine jalutuskäik värskes õhus (vastuse p 3 b), tl 34
pöördel). Kaebaja ei eita, et ta sai jalutamisvõimalust kasutada.
20. Kinnipidamistingimuste kogumi hindamisel on oluline arvestada ka erinevaid suhtlus- ja
tegevusvõimalusi.
Vastustaja on esitanud tõendid, mis näitavad, et kaebaja oli vahistatu staatuses ja
vastuvõturežiimil lisaks igapäevasele ühe tunni pikkusele jalutuskäigule hõivatud ka muude
tegevustega, mis eeldavad täiendavaid suhtlemis- ja liikumisvõimalusi. Kohtule on esitatud
kinnipeeturegistri väljatrükk (tl 44), millest nähtub, et kaebaja oli perioodil 16.02.2015–
15.03.2015 rakendatud abitöölisena vangla majandustöödele, 16.03.2015–06.04.2015 osales
kaebaja suitsetamisest loobumise programmis, 11.06.2015–18.08.2015 õppis kaebaja
kutseharidussüsteemis ja lõpetas puhastusteeninduse eriala. Eelnevast nähtuvalt on kaebaja
olulise osa kaebusega hõlmatud ajavahemikust olnud hõivatud vähemalt ühe eelnimetatud
tegevusega (töötamine, õppimine, programmis osalemine), mis eelduslikult tähendab
kodukorrast lähtuvast minimaalsest tasemest ulatuslikumaid suhtlemis- ja liikumisvõimalusi.
Kohus ei nõustu kaebaja väitega, et lühiajalised viibimised väljaspool kambrit (töötamine,
õppimine, programmis osalemine) ei olnud piisava kompenseeriva mõjuga. Kohus on
seisukohal, et arvestades olukorda, kus väidetav väärikuse alandamine kui subjektiivselt
hinnatav kategooria on kaebusest nähtuvalt eelkõige põhjustatud vähestest
liikumisvõimalustest, saab seda vähemalt teatud määral kompenseerida just täiendavatest
suhtlemisvõimalustest ning sotsiaalsetest ja intellektuaalsetest tegevustest (töötamine,
õppimine, osalemine programmides) saadav emotsioon ning vaheldus tavapärasele
igapäevaelule.
Vastustaja on rõhutanud (vastuse p 3 b), tl 34 pöördel), et kinnipeetavana on kaebaja
19.08.2015–21.08.2015 olnud režiimil, mis näeb kambrite sulgemise vaid ööajaks ning kaebaja
                                                                                             8(10)
                                                                                      3-15-2543

sai kasutada võimalust igapäevaseks ühetunniseks jalutuskäiguks värskes õhus ning kord
nädalas spordisaali külastada. Kaebaja ei eita, et ta sai neid võimalusi kasutada.
Lisaks selgitab vastustaja, et kaebajale olid vaidlusalusel perioodil tagatud mõningane
meelelahutus, infovajaduse rahuldamine ning suhtlemisvõimalus lähedastega, samuti võimalus
suhelda kaplani, sotsiaaltöötajate, psühholoogi ning meditsiinipersonaliga. Vahistatutel ja
süüdimõistetutel oli ca iga kahe nädala tagant võimalus laenutada Tallinna Vangla
raamatukogust raamatuid, samuti väljastas vangla ajalehti. Loa alusel väljastati kambritesse
isiklikke raadioid, televiisoreid ja muid meelelahutusliku iseloomuga esemeid. Lisaks oli
vahistatutel lubatud saada pakke. Sisseoste võimaldati sooritada reeglina kaks korda kuus.
21. Kohus märgib, et kaebaja ei ole tema kinnipidamistingimuste õigusvastasust põhjendades
välja toonud muid tegureid, mis lisaks ruuminappusele talle väärikuse alandamise näol kahju
on tekitanud. Siiski on vastustaja kogu kinnipidamisaja kohta selgitanud, et kambrites, milles
kaebaja viibis, oli osaliselt avatav aken, mis võimaldas ruume hõlpsasti ventileerida. Akna
olemasolu tagas kambri loomuliku valgustatuse. Täiendava kunstliku valgusallikana oli
kambrite laes valgustid ning lisaks oli vanglas viibivatel isikutel vangla vahendusel võimalik
tugevama kunstliku valgustuse saamiseks soetada isikuarvel oleva raha eest näpitslamp. Lisaks
avatavale aknale oli kambrites sundventilatsioon. Nõutava temperatuuri kindlustas kambrites
keskküttesüsteem. Kambrites oli kambrist eraldatud ja veega WC ning kraanikauss. Lisaks
võimaldati duši kasutamist. Voodipesu vahetati reeglina kaks korda kuus. Igal vahistatul ja
süüdimõistetul oli oma voodikoht, oma padi, tekk, madrats ja voodipesu. Ajavahemikul 22:00–
06:00 oli vanglas öörahu, mis tähendab, et isik sai korralikult välja puhata.
Kaebuse esitaja ei ole neile vastustaja väidetele vastu vaielnud ega neid ümber lükanud. Seega
leiab kohus, et olmetingimused Tallinna Vanglas ei olnud sellised, mis kogumis võinuksid
raskendada vastustaja rikkumist.
Kaebuses viitab kaebaja EIK-i 25.09.2015 otsusele kohtuasjas Lutanyuk vs. Kreeka. Kohus
täpsustab, et nimetatud asjas ei lugenud EIK kaebaja töötamist 136 päeva jooksul piisavalt
leevendavaks asjaoluks, kuna tööl viibitud aeg oli kinnipidamisajaga (ca 2 aastat ja 2 kuud)
võrreldes lühike. Kaebaja oli ca 2 aasta ja 2 kuu jooksul põrandapinda kuni 2,75 m², ent eelduste
kohaselt enamasti kuni 1,8 m² (sh mööbel). Lisaks oli kaebaja kinnipidamise ajal sunnitud
tegema kulutusi puhtale joogiveele, isiklikele hügieenivahenditele, arstile pääsemist oli
sunnitud ootama kaks kuud, väljakirjutatud ravimeid pidi ootama neli kuud, esines
voodikohtade puudust. Eeltoodut arvestades olid Lutanyuk vs. Kreeka asjas põrandapind ja
teised tingimused kogumis V.V. kinnipidamistingimustest oluliselt erinevad.
22. Eeltoodu alusel on kohus seisukohal, et Tallinna Vanglas kinnipidamise ajal 03.01.2015–
21.08.2015 ei riivatud kaebaja isikuõigusi sedavõrd intensiivselt, et see oleks käsitatav
inimväärikuse alandamisena. Kohus ei ole tuvastanud, et kaebajale oleks põhjustatud enam
kannatusi, kui see kinnipidamisega paratamatult kaasneb. Kaebaja õiguste riive isikliku ruumi
vähesuse tõttu iseseisvalt ega koostoimes Tallinna Vangla olmetingimustega ei ületanud
mõõdukat taset. Kohtu seisukohta ei muuda asjaolu, et kaebaja viibis suurema osa
vaidlusalusest perioodist Tallinna Vanglas nn kinnisel režiimil. Kaebajal oli lisaks igapäevaselt
ühe tunni jooksul värskes õhus viibimisele hõivatud umbes nelja kuu jooksul vähemalt ühe
eelnimetatud tegevusega (töötamine, õppimine, programmis osalemine), kaebajale oli tagatud
minimaalselt vajalikuks peetav isiklik ruum ning olmetingimused. Olukorras, kus kaebaja ise
ei ole esile toonud, milles seisnes kinnipidamistingimuste eriline mõju talle, nõustub kohus
vastustajaga, et vangistustingimused ei olnud kaebaja suhtes liigselt koormavad, kuna
vangistustingimused olid Tallinna Vanglas rahuldaval tasemel.
Eelnevast tulenevalt tuleb kaebus jätta rahuldamata.

                                                                                           9(10)
                                                                                   3-15-2543

MENETLUSKULUD

23. HKMS § 108 lg 1 kohaselt kannab menetluskulud pool, kelle kahjuks otsus tehakse.
Kaebaja oli vabastatud riigilõivu tasumisest ning see kulu jääb riigi kanda. Vastustaja ei ole
menetluskulude väljamõistmist taotlenud. Seega jäävad kõik poolte võimalikud menetluskulud,
mis neil on tekkinud, nende enda kanda.




(allkirjastatud digitaalselt)
Lea Kuuse
kohtunik




                                                                                       10(10)

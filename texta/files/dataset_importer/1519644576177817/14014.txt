                            KOHTUMÄÄRUS

Kohus                             Tartu Ringkonnakohus

Kohtukoosseis                     Triin Uusen-Nacke, Andra Pärsimägi, Viivi Tomson

Määruse tegemise aeg ja koht      31. mai 2016 Tartu

Tsiviilasja number                2-15-4142

Tsiviilasi                        Alari Oja hagi         Allar   Oja   vastu   võlgnevuse
                                  väljamõistmiseks
                                  Menetluskulude         kindlaksmääramise       avalduse
                                  lahendamine
Vaidlustatud kohtulahend          Tartu Maakohtu 28. märtsi 2016 määrus

Kaebuse esitaja ja kaebuse liik   Alari Oja määruskaebus
                                  Allar Oja määruskaebus
Kohtuistungi toimumise aeg        Kirjalik menetlus

Menetlusosalised ja nende         Määruskaebuse esitaja I/ (hageja): Alari Oja (isikukood
                                  XXXXXXXX), esindaja vandeadvokaat Kalle-Kaspar
esindajad                         Sepper
                                  Määruskaebuse esitaja II (kostja): Allar Oja (isikukood
                                  XXXXXXXXXX), esindaja vandeadvokaat Anne Nurmi


RESOLUTSIOON
Jätta määruskaebused rahuldamata ja Tartu Maakohtu 28. märtsi 2016 määrus muutmata.




                                               1
Edasikaebamise kord
Menetlusosalisel on õigus esitada määruskaebus Riigikohtule 15 päeva jooksul alates
käesoleva määruse kättetoimetamisest.
Hagita menetluses võib menetlusosaline Riigikohtus menetlustoiminguid teha ning avaldusi ja
taotlusi esitada ise või advokaadi vahendusel.
Juhul, kui menetlusosaline taotleb menetlusabi, peab ta esitama tähtaja kestel määruskaebuse.
Kaebuse põhjendamiseks või kaebuses esineva sellise puuduse kõrvaldamiseks, mis on seotud
menetlusabi taotlemisega, annab kohus mõistliku tähtaja pärast menetlusabi taotluse lahendamist,
kui nimetatud taotlus ei ole esitatud põhjendamatult või tähtaja pikendamise eesmärgil.


ASJAOLUD

1. Tartu Maakohtu menetluses oli Alari Oja (hageja) hagi Allar Oja (kostja) vastu võlgnevuse
väljamõistmiseks.
Hageja esitas 22. veebruaril 2016 avalduse hagist loobumiseks.
Kostja ei vaielnud hagist loobumise avaldusele vastu, palus jätta menetluskulud hageja kanda ning
määrata kindlaks ja mõista hagejalt kostja kasuks välja menetluskulud summas 3848,52 eurot (koos
käibemaksuga).
Hageja esitas kostja menetluskulude osas vastuväite, leides, et kostja lepingulise esindaja töömaht
on ülepaisutatud. Hageja palus vähendada väljamõistetavat menetluskulu vähemalt 6 tunni võrra.

MAAKOHTU SEISUKOHT

2. Tartu Maakohus tegi 28. märtsil 2016 määruse, millega võttis vastu Alari Oja avalduse hagist
loobumiseks, lõpetas asjas menetluse, jättis menetluskulud Alari Oja kanda, määras Allar Oja
menetluskulude rahaliseks suuruseks ja mõistis Alari Ojalt välja Allar Oja kasuks 2562 eurot koos
käibemaksuga ning viivise menetluskuludelt. Maakohus määras, et Alari Ojale tuleb tagastada pool
hagiavalduse esitamisel tasutud riigilõivust, s.o 500 eurot.
Maakohtu määruse põhjenduste kohaselt tuleb hageja avaldus hagist loobumiseks vastu võtta ja
TsMS § 428 lg 1 p 3 alusel menetlus lõpetada. TsMS § 168 lg 4 alusel jättis maakohus
menetluskulud hageja kanda.
Maakohus leidis, et esindaja ajakulu ei ole kogu ulatuses vajalik ja põhjendatud. Antud juhul ei
olnud tegemist tavapärasest oluliselt mahukama ja õiguslikult keerukama vaidlusega. Kostja
seisukohtade koostamine ei olnud õiguslikult keerukas, kusjuures dokumentides esitatakse
varasemates dokumentides esitatuga võrreldes kattuvaid seisukohti. Esitatud dokumendid ei ole
olnud sisult mahukad, samuti pole neile lisatud märkimisväärselt tõendeid. Lisaks esindas kostjat
asjaga varasema pooltevahelise vaidluse tõttu kursis olnud esindaja. Kostja esindaja ajakulu on
põhjendatud 17 töötunni ulatuses, seega kostja menetluskulud moodustavad 2652 eurot (17 tundi x
130 eurot/tund + käibemaks 20%).

MÄÄRUSKAEBUSE ESITAJATE TAOTLUSED JA PÕHJENDUSED

3. Alari Oja esitas määruskaebuse, milles taotleb Tartu Maakohtu 28. märtsi 2016 määruse
tühistamist osas, millega maakohus pidas põhjendatuks kostja menetluskulud 2652 euro ulatuses.
Määruskaebuses esitatud väidete kohaselt:


                                                 2
1) ei nähtu vaidlustatud määrusest kohtu analüüsi selles osas, kuidas kohus jõudis järeldusele, et just
17 töötundi on põhjendatud ajakulu. Maakohus ei ole analüüsinud kostja poolt esitatud
menetluskulude sisu. Määruskaebuse esitajal puudub võimalus hinnata määruse õiguspärasust;
2) ei ole tsiviilasja ilmselgelt sedavõrd keerukas ega mahukas, et oleks põhjendatud kostja
menetluskulude väljamõistmine nõutud ulatuses.
4. Allar Oja esitas määruskaebuse, milles taotleb Tartu Maakohtu 28. märtsi 2016 määruse
tühistamist osas, millega maakohus jättis kostja avalduse rahuldamata, ning uue määruse tegemist,
millega rahuldada kostja avaldus täielikult ning määrata kindlaks ja mõista hagejalt kostja kasuks
välja menetluskulud summas 3848,52 eurot (koos käibemaksuga).
Määruskaebuses esitatud väidete kohaselt:
1) oleks maakohus pidanud hindama iga menetlustoimingule kulunud ajakulu eraldi. Lepingulise
esindaja kulude põhjendatuse ja vajalikkuse hindamisel teeb kohus TsMS § 175 lg 1 kohaselt
kaalutlusotsuse eelkõige õigusabile kulunud aja ja keerukuse hindamise kohta;
2) on maakohus ebaõigesti leidnud, et kostja seisukohtade koostamine ei olnud õiguslikult keerukas.
Eelkõige ei olnud hagi alus esitatud selgelt, millest tulenevalt ei olnud aru saada, kas hageja nõue
põhineb käsundussuhtel, väidetaval laenulepingul või hoopis alusetul rikastumisel;
3) ebaõige on maakohtu seisukoht, et varasem vaidlus sai kuidagi mõjutada teise tsiviilasja
menetlustoimingute ajakulu;
4) ei ole maakohtu etteheide korduste kohta asjakohane. Iga dokumendi analüüs, koostamine ja
toimikuga tutvumine, kohtuistungiks ettevalmistus ja kohtuistungil osalemine on lepingulise
esindaja poolt ilmselgelt põhjendatud ja vajalik;
5) ei saa hagejale olla üllatuslik, et põhjendamatu hagiga kohtusse pöördumisel tuleb tal kanda
menetluskulusid.

VASTUSTAJATE SEISUKOHAD JA VASTUVÄITED

5. Allar Oja vaidleb Alari Oja määruskaebusele vastu ja taotleb selle rahuldamata jätmist.
Vastuväidete kohaselt on vaidlustatud määrusega kindlaks määratud ja hagejalt väljamõistetud
kostja menetluskulude summa mõistlik ja vajalik. Käesolevas tsiviilasjas oli põhjendatud ja vajalik
ajakulu tunduvalt suurem. Kostja palub arvestada 2. märtsi 2016 avalduses ja tema määruskaebuses
esitatud seisukohti.
6. Alari Oja vaidleb Allar Oja määruskaebusele vastu ja taotleb selle rahuldamata jätmist. Hageja
vastuväited on esile toodud tema määruskaebuses, mistõttu ei pidanud hageja otstarbekaks neid
korrata.

RINGKONNAKOHTU PÕHJENDUSED

7. Ringkonnakohus leiab, et määruskaebused tuleb jätta rahuldamata ja Tartu Maakohtu 28. märtsi
2016 määrus muutmata.
Ükski määruskaebustes esitatud väide ei anna alust maakohtu vaidlustatud määruse tühistamiseks.
8. Vastavalt TsMS § 651 lg-le 1 koosmõjus TsMS §-ga 659 kontrollib ringkonnakohus
määruskaebemenetluses maakohtu määruse seaduslikkust ja põhjendatust üksnes osas, mille peale
on edasi kaevatud. Hageja ja kostja on vaidlustanud maakohtu määrust menetluskulude rahalise
suuruse osas – hageja on vaidlustanud määrust osas, millega maakohus kostja menetluskulude
kindlaksmääramise avalduse rahuldas ning kostja on vaidlustatud määrust osas, millega maakohus
antud avalduse rahuldamata jättis. Maakohtu määrust ei ole vaidlustatud osas, millega maakohus

                                                   3
võttis hageja avalduse hagist loobumiseks vastu ja lõpetas asjas menetluse, samuti menetluskulude
jaotuse osas. Ringkonnakohus kontrollibki maakohtu määrust vaidlustatud osas.
9. Riigikohus on 26. oktoobri 2011 määruse nr 3-2-1-88-11 p-s 11 selgitanud, et TsMS § 175 järgi
on menetlusosalist esindanud lepingulise esindaja kulude põhjendatuse ja vajalikkuse hindamine
kohtu diskretsiooniotsus, millesse kõrgema astme kohus saab sekkuda vaid juhul, kui kohus on
ületanud diskretsioonipiire.
Ringkonnakohus on seisukohal, et maakohus ei ole kostja lepingulise esindaja kulude põhjendatuse
ja vajalikku hindamisel ületanud diskretsioonipiire. Ringkonnakohtu hinnangul ei esine käesoleval
juhul alust kulude põhjendatuse ning vajalikkuse ümberhindamiseks. Maakohus on määruses
piisavalt põhjendanud väljamõistetavate menetluskulude vajalikkust, mh arvestades menetluse
kestust ja keerukust.
10. Ringkonnakohus ei nõustu kostjaga selles, et maakohus oleks pidanud hindama iga
menetlustoimingule kulunud ajakulu eraldi. Ringkonnakohtu hinnangul ei ole kohtul õigusabile
tehtud kulutuste põhjendatuse ja vajalikkuse hindamisel kohustust analüüsida minutilise täpsusega
iga üksiku õigusabitoimingu põhjendatust ja vajalikkust eraldi, küll aga peab vastaspooltelt
väljamõistetava õigusabikulu suurus tervikuna vastama tsiviilasja olemusele, keerukusele ja
mahule, sh menetlustoimingute hulgale.
Maakohus on lugenud kostja lepingulise esindaja põhjendatud ja vajalikuks ajakuluks kokku
17 tundi summas 2652 eurot (17 tundi x 130 eurot/tund + käibemaks 20%). Ringkonnakohtu
hinnangul vastab selline kostja lepingulise esindaja kulu tervikuna tsiviilasja olemusele, keerukusele
ja mahule.
11. Vastuseks hageja määruskaebuses esitatud väitele, et käesolev tsiviilasi ei olnud sedavõrd
keerukas ega mahukas, et oleks põhjendatud kostja menetluskulude väljamõistmine nõutud ulatuses,
märgib ringkonnakohus järgmist.
Menetluskulude nimekirjast nähtuvalt (II kd, tl 124-127) palus kostja määrata kindlaks ja mõista
hagejalt välja menetluskulud summas 3848,52 eurot. Hageja on palunud vähendada kostjale
väljamõistetavat menetluskulu vähemalt 6 tunni võrra (II kd, tl 137). Maakohus on hagejalt kostja
kasuks välja mõistnud menetluskulud summas 2562 eurot, vähendades kostja menetluskulusid
1286,52 euro võrra, mis kostja lepingulise esindaja tunnitasu (156 eurot) arvestades ületab 6 tundi.
12. TsMS § 178 lg 4 kohaselt ei hüvitata menetluskulude kindlaksmääramise vaidlustamisel
tekkinud kulusid.



 /allkirjastatud digitaalselt/       /allkirjastatud digitaalselt/     /allkirjastatud digitaalselt/
     Triin Uusen-Nacke                     Andra Pärsimägi                    Viivi Tomson




                                                    4

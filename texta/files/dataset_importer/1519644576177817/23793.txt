                          KOHTUOTSUS
                            EESTI VABARIIGI NIMEL

Kohus                        Tartu Ringkonnakohus

Otsuse tegemise aeg          11. veebruar 2016 (kirjalik menetlus)

Kriminaalasja number         1-15-7985

Kohtukoosseis                Maarika Kuusk, Mati Kartau, Aarne Sarjas

Kriminaalasi                 Taavi Lundre süüdistuses KarS § 424 järgi üldmenetluses

Apelleeritud kohtuotsus      Viru Maakohtu (Rakvere kohtumaja) 16. detsembri 2015 otsus

Apellatsiooni esitaja        Süüdistatava Taavi Lundre kaitsja vandeadvokaat Arvo Suuban

Prokurör                     Viru Ringkonnaprokuratuuri vanemprokurör Sirje Merilo

Süüdistatav
                             Taavi Lundre. Isikukood 38812265215, Eesti Vabariigi
                             kodanik, emakeel: eesti keel, töökoht: puudub, elukoht: XXX,
                             varem kriminaalkorras karistatud 2 korda. Tõkend puudub.

                             Vandeadvokaat Arvo Suuban
Kaitsja


RESOLUTSIOON

   1. Jätta Viru Maakohtu (Rakvere kohtumaja) 16. detsembri 2015 otsus muutmata.
   2. Apellatsioon jätta rahuldamata.
   3. Välja maksta Advokatuurile eraldatud eelarveliste vahendite arvelt Ida-Viru
      Advokaadibüroo kaudu 96 eurot (s.h käibemaks 16 eurot) vandeadvokaat Arvo
      Suubanile apellatsioonimenetluses Taavi Lundrele riigi õigusabi osutamise eest.
   4. Mõista Taavi Lundrelt välja p-s 3 nimetatud menetluskulud riigituludesse.

Taavi Lundrel tasuda väljamõistetud summa Maksu- ja Tolliameti arveldusarvele SEB a/a
EE351010052031000004, Danske Bank AS Eesti filiaal a/a EE873300333499990003, Nordea
Bank Finland PLC Eesti filiaal a/a EE401700017002872300 või Swedbank a/a
EE502200221014193355. Maksekorraldusele märkida viitenumber 99915700090607 ja
selgitus „Taavi Lundre 1-15- 7985 kohtukulud“.

                                                                                       1
Kohtukulud tasuda 30 päeva jooksul käesoleva määruse jõustumisest arvates. Kui rahalised
nõuded pole täies ulatuses tähtaegselt tasutud, suunatakse nõuded täitemenetluse läbiviimiseks
kohtutäiturile täitemenetluse seadustikus sätestatud korras.

EDASIKAEBAMISE KORD: Kassatsioon esitatakse Riigikohtule kirjalikult 30 päeva jooksul
alates otsuse avalikult teatavakstegemisest. Süüdistataval on kassatsiooni esitamise õigus üksnes
advokaadi vahendusel.


ASJAOLUD JA MENETLUSE KÄIK

1.     Taavi Lundre anti kohtu alla ja teda süüdistati KarS § 424 järgi selles, et tema juhtis
alkoholijoobes olles 8. veebruaril 2015. a kella 01:15 paiku Rakveres Posti tn 13 juures
mootorsõidukit Toyota RAV4 reg nr XXX . Uuringuaktiga nr 308T tuvastati T. Lundre veres
etanoolisisalduseks 2,28 +/- 0,06 mg/g.

2.     Viru Maakohtu 16. detsembri 2015. a otsusega tunnistati T. Lundre süüdi KarS § 424 järgi
ning teda karistati vangistusega 9 kuud. KarS § 65 lg 2 alusel suurendati mõistetud karistust Viru
Maakohtu 29. jaanuari 2015. a otsusega mõistetud karistuse, 6 kuud vangistust võrra. T. Lundre
lõplikuks karistuseks mõisteti 1 aasta ja 3 kuud vangistust, millist hakatakse lugema alates vanglasse
saabumisest. KarS § 50 lg 1 p 1 alusel võeti T. Lundrelt mootorsõiduki juhtimisõigus 1 aastaks.

3.      Viru Maakohus leidis tõendeid nende kogumis uurides, et T. Lundrele esitatud süüdistus on
täielikult tõendamist leidnud ja õigesti kvalifitseeritud.

3.1     Kohus osundas tunnistaja Õ-R.V. ütlustele, mis on kooskõlas ja haakuvad kohtumenetluses
uuritud tõenditega – tunnistaja T.K. ütlustega, et T. Lundre oli 8. veebruaril 2015. a kell 01:45
alkoholijoobes, süüdistatava auto oli otsa tagurdanud teisele autole. Asjaolu, et T. Lundre põhjustas
liiklusõnnetuse, on tõendatud ka sündmustiku vaatlusprotokolli ja fototabelitega. Protokollis on
kirjeldatud avariipaiga olustikku, fikseeritud kõik mõõdud. Dokumendist nähtub, et sõiduauto
Toyota RAV4 on tagurdanud üle 12 m vastu sõiduauto Ford Sierra tagumist põrkerauda.

3.2    Indikaatorvahendi kasutamise protokoll ja joobeseisundi tuvastamise uuringuakt nr 308T.
Tõendi kohaselt määrati vereproovi uuringuga T. Lundre veres etanoolisisalduseks 2,28+/-0,06 mg/g
kohta.

3.3    Karistusregistri andmetel on T. Lundret varem kahel korral (16. septembril 2011 ja 29.
jaanuaril 2015) karistatud KarS § 424 järgi.

3.4     Süüdistatav ei vaidlustanud kohtuistungil endal alkoholijoobe tuvastamist korrakaitseseaduse
kohaselt, ent vaidlustas sõiduauto juhtimise joobeseisundis. Tema ütluste kohaselt viibis ta
liiklusõnnetuse momendil kõrvalistmel, mitte juhi kohal.

3.4.1 Kohus leidis, et selline versioon ei ole kohtus tõendamist leidnud. Isegi kui uskuda T. Lundre
juttu, et tema viibis sõiduauto käivitamise ajal kõrvalistmel, on selline käivitamine võrdsustatud LS
§ 2 p 41 sätestatuga, mille kohaselt tuleb mootorsõiduki juhtimiseks lugeda isiku igasugust tegevust,
kui ta ei viibi juhi kohal, kuid mõjutab juhtimisseadiste (juhtrauad, rooliratas vms) abil mootorsõiduki
liikumissuunda või kiirust.

3.4.2 T. Lundre ütlused, et ta käivitas auto kõrvaltistmelt, luges kohus mitteusaldusväärseteks ja
ennast õigustavateks. T. Lundre ütlused on ka vastuolulised: ühel korral andis ta ütlusi, et magas
                                                                                                2
sõiduautos, tal hakkas külm ja sel põhjusel käivitas auto, teisel korral andis ütlusi, et käis sõpra akna
taga hüüdmas, teda ei tulnud, siis käivitas auto.

3.4.3 T. Lundre ütlused ei ole eluliselt usutavad. T. Lundre kinnitas, et käis sõpra hüüdmas akna
taga ja pärast seda käivitas sõiduauto. Kohus pidas ebausutavaks, et isik pärast sõbra hüüdmist istub
auto kõrvalistmele ja lülitab külma tõttu sisse auto mootori. Tunnistaja Õ-R.V. , kes mõne aja vältel
jälgis T. Lundre tegevust, nägi teda sõpra hüüdmas ja sõiduautoga liikuma hakkamas. Tunnistaja ei
täheldanud, et sõiduauto oleks seejuures hüpanud või jõnksutanud. Lisaks pidas kohus ebausutavaks,
et süüdistatav tõi sõiduauto pikemaajalise parkimise eesmärgil raamatukogu parklasse, magas seal
mitu tundi ja käivitas seejärel külma tõttu auto. Ei ole usutav, et isik pargib õhtul kella viie ajal auto
ära, läheb siis koju, tuleb mitme tunni pärast tagasi, ei leia koduvõtmeid, kuid leiab autovõtmed ja
läheb autosse magama.

3.4.4 Tunnistaja T.K. ütluste juurde lisatud fotodelt on näha sõiduauto ees seismise kohas esistange
jälg lumehanges, mille alusel võib teha järelduse, et T. Lundre, sõites lumehange, tagurdas ja hakkas
ära liikuma parkimiskohast. Kahetsusväärselt tagurdas ta seejuures sisse sõiduautole Ford Sierra.

3.5     Teo tehioludest nähtuvalt pani T. Lundre teo toime otsese tahtlusega. Ta istus sõiduauto rooli
olles eelmisel päeva õhtul alkoholi tarvitanud. Seega oli T. Lundre teadlik alkoholijoobest. Ta sai aru,
et teostab süüteokoosseisule vastava teo ja soovis seda.

3.6     Karistuse mõistmise juures arvestas kohus KarS §-s 56 sätestatut, karistusraame. Karistust
kergendava asjaoluna arvestas kohus süüdistatava kinnitust, et ta tasus kannatanule tekitatud kahju.
Karistust raskendavaid asjaolusid ei esine. T. Lundret on varem kahel korral karistatud KarS § 424
järgi. Süüteo pani ta toime 10 päeva pärast viimase kohtuotsuse kuulutamist. Kohus leidis, et isiku
kriminaalne käitumine ei ole juhuslik, vaid tingitud hoolimatusest täita ühiskonna kehtestatud norme.
Rahaline karistus ega vangistuse asendamine ÜKT-ga ei täidaks karistuse eesmärke. Kohus karistas
T. Lundret reaalse vangistusega alla sanktsiooni keskmist määra ning liitis mõistetud karistusele Viru
Maakohtu 29. jaanuari 2015. a otsusega mõistetud karistuse. Lisakaristusena võeti T. Lundrelt ka
juhtimisõigus 1-aastaks.


APELLATSIOONIS ESITATUD TAOTLUSTE SISU

4.     Apellatsioonis taotletakse tühistada Viru Maakohtu otsus ja teha õigeksmõistev kohtuotsus.
Kaitsja leiab, et kohus on materiaalõigust ebaõigesti kohaldanud ning rikkunud oluliselt
kriminaalmenetlusõigust. Kohus on uurinud tõendeid ühekülgselt ja puudulikult, mis viis T. Lundre
eksliku süüditunnistamiseni.

Süüdistatava ütluste kohaselt käivitas ta auto juhi kõrvalistmel sooja saamiseks. Kuna auto oli
eelnevalt pargitud tagasikäik sees, hakkas auto liikuma.
Kohus ei lugenud süüdistatava ütlusi usaldusväärseteks, jättes oma seisukoha põhjendamata. Kaitsja
leiab, et olukorras, kus isik on joobes, külmetab ja ei pääse koju, kuna on võtmed kaotanud ja keegi
tuttavatest ust ei ava, ei ole midagi ebaloomulikku selles, kui ta käivitab sooja saamiseks auto.
Asjaolu, et ta seejuures ei kontrolli käigukangi asendit, viitab pigem hooletusele, mitte tahtlusele nagu
tuvastas kohus.

Põhjendatud ei ole kohtu seisukoht, et auto käivitamise ajal asus süüdistatav juhikohal. Üksi
ülekuulatud tunnistaja vastupidist ei väida. Ka muud uuritud tõendid sellist väidet ümber ei lükka.
T. Lundre ei ole mootorsõidukit juhtinud liiklusseaduse § 2 p 41 mõttes. Ta ei mõjutanud
juhtimisseadmeid, mootorsõiduki juhtimissuunda ega kiirust ning tema tegevus ei ole käsitletav
mootorsõiduki juhtimisena alkoholijoobe seisundis.
                                                                                                  3
T. Lundre ütluste kohaselt auto esialgse parkimise ajal ja ka autosse magamamineku ajal sadas lund.
Ta sõitis parkides sisse lumevalli, tagurdas veidi, keeras süüte välja ja auto jäi seisma. Kui kaugele
auto tagurdati, kas see jäi mingil määral esiotsaga lumevalli, pole uuritud tõendite põhjal tuvastatav.
Tunnistaja T.K. ütluste kohaselt oli tema saabudes sündmuskohale värske lume sees näha auto esiotsa
jälg lumehanges. Tunnistaja Õ-R.V. ütluste kohaselt, kes jälgis auto liikumist, süttisid tagatuled, auto
hakkas tagurdama. Mingit muud liikumist (ettepoole, mis kinnitaks kohtuotsuse järeldusi) ta ei
näinud. Kõrvaldamata kahtlus süüdistatava süüdiolekus tuleks tõlgendada tema kasuks.

5.      Tartu Ringkonnakohtu kohtuniku määrusega anti menetluspooltele võimalus avaldada oma
kirjalikud seisukohad apellatsiooni osas kuni 4. veebruarini 2016. Seisukohti ei esitatud.


RINGKONNAKOHTU POOLT TUVASTATUD ASJAOLUD JA JÄRELDUSED

6.     Ringkonnakohus, tutvunud kriminaalasja materjalidega, maakohtu otsuse ja sellele esitatud
edasikaebusega, jätab apellatsiooni rahuldamata.

7.     Antud juhul seisneb maakohtu otsusele etteheidetav rikkumine selles, et apellandi hinnangul
on tõendeid hinnatud ühekülgselt ja puudulikult, mis lõppkokkuvõttena viis T. Lundre
süüditunnistamiseni. Ringkonnakohus apellandiga ei soostu.

7.1     Kriminaalasjas puudub vaidlus selles, et 8. veebruaril 2015. a kella 01:15 paiku Rakveres Posti
tn 13 juures tuvastati mootorsõiduk Toyota RAV4 reg nr XXX , mille juurest peeti kinni T. Lundre.
Uuringuaktiga nr 308T tuvastati T. Lundre veres etanoolisisalduseks 2,28 +/- 0,06 mg/g.
Edasikaebuse põhisisuks on see, et T. Lundre ei juhtinud mootorsõidukit alkoholijoobes olles. Ta
viibis kõrvalistmel ja käivitas mootorsõiduki soojasaamiseks. Apellatsiooni puutuvalt märgib
ringkonnakohus, et ka maakohtus oli hindamisel T. Lundre sama kaitseversioon, milline on esitatud
II astme kohtule.

7.2     Esmalt juhib apellatsioonikohus tähelepanu kohtupraktikas maksvusele pääsenud
seisukohale, et kui erinevad kohtud hindavad tõendeid nii erinevalt, et ühel juhul mõistetakse nende
tõendite alusel süüdistatav talle inkrimineeritud kuriteos süüdi ja teisel juhul nende samade tõendite
alusel õigeks (või vastupidi), peab ringkonnakohus lisaks omapoolsele tõendite analüüsile näitama
ära ka esimese astme kohtu poolt tõendite hindamisel tehtud vead, mis kinnitavad kohtuliku uurimise
ühekülgsust või puudulikkust ja mis viisid kohtu järeldused mittevastavusse faktiliste asjaoludega
(Riigikohtu otsus 3-1-1-77-05).

7.3    Praegusel juhul apellatsioonikohus kriminaalmenetluse olulist rikkumist ei tuvastanud ning
peab maakohtu otsust motiveerituks. Maakohus on küllaldase põhjalikkusega kajastanud kõiki
kriminaalasjas uuritud tõendeid, asetanud erinevatest tõenditest tuleneva teabe ning kaitseargumendid
omavahelisse konteksti ning piisavalt selgelt ja arusaadavalt põhjendanud oma järeldusi ja seisukohti.
Maakohus on hinnanud tõendeid nende kogumis ning põhistatud argumentatsiooni tulemusel jõudnud
kriminaalkolleegiumi hinnangul õigele järeldusele süüdistatava süü tõendatuse, tema käitumisele
antud juriidilise hinnangu ning tõendite usaldusväärsuse osas.

7.4     Süüküsimuse otsustamisel ja tõendite hindamisel eelistatakse tõendeid, mis on kooskõlas
teiste kohtus uuritud tõenditega ning vastuoludevabad. Sellisteks tõenditeks luges kohus tunnistajate
ütlused ja dokumentaalsed tõendid.

7.5    Tõendite pinnalt tehiolude ja sündmuste rekonstrueerimisel on oluline osa ka elulisel
usutavusel. Praegusel juhul on maakohus hinnanud süüdistatava ütlusi nii usaldusväärsuse kui ka
                                                                                                4
elulise usutavuse kriteeriumitest johtuvalt, leides, et T. Lundre kaitseversioon on kummutatud. Kohus
on välja toonud ka põhjused, miks ta peab T. Lundre ütlusi eluliselt mitteusutavaks ning
ebausaldusväärseteks (vt otsuse lk 5). Asjaolu, et kaitsja kohtu seisukohtadega ei nõustu, ei tähenda
seda, et kohus oleks rikkunud oluliselt kriminaalmenetlusõigust. Ringkonnakohus nõustub maakohtu
põhjendustega ega pea vajalikuks neid taasesitada.

7.6     Ehkki kumbki ülekuulatud tunnistajatest ei väida, et auto käivitamise ajal asus süüdistatav
juhi kohal, ei tee kohtu vastavasisulist seisukohta põhjendamatuks. Kohus on viidanud T.K. ütluse
juurde lisatud fotole, kust on näha, et sõiduauto ees seismise kohas on esistange jälg lumehanges,
millest kohus järeldas, et T. Lundre sõitis lumehange sisse, tagurdas ja hakkas parkimiskohast ära
liikuma. Apellatsioonis on kaitsja kohtu järelduse tunnistaja Õ-R.V. ütlustega kahtluse alla seadnud.
Kohtuistungi protokollist nähtub, et kaitsja küsimusele, kas auto kuidagi muud moodi ka veel liikus
enne tulede süttimist, vastas tunnistaja, et tema meelest küll ei liikunud (protokoll lk 25). Samas ei
saa tunnistaja ütlustest järeldada, et need lükkaksid ümber kohtu seisukoha. Tunnistaja Õ-R.V. ei
esitanud oma seisukohta kategoorilise arvamusena. Tema ütlustest nähtub samuti, et sündmust jälgis
ta kolmandalt korruselt, mistõttu võis sõiduauto väike liikumine ettepoole jääda tunnistajale
märkamata. Tunnistaja T.K. ütlustest, kes politseinikuna uuris sündmuskohta vahetult, nähtub, et oli
näha, kuidas Toyota RAV4 oli püüdnud ka edaspidi liikuda, kuna värske lume sees oli näha auto
esiosa jälg lumehanges (protokoll lk 20). Arvestades, et öösel sadas lund, ei oleks süüdistatava
versiooni usutavuse korral (parkis auto eelmise päeva õhtul kell 17 lumevalli ja ajas siis natuke tagasi)
sõiduauto esiotsa jälg lumel tunnistaja T.K. le paistnud värske jäljena. Eeltoodut arvestades saab teha
ainuvõimaliku järelduse, et T. Lundre versioon toimunust ei vasta kohtu poolt tuvastatud faktilistele
asjaoludele.

7.7    Lisaks on kaitsja leidnud sedagi, et süüdistatav, olles sõiduauto kõrvalistmel, ei mõjutanud
juhtimisseadmeid (süütelukk on süütesüsteemi osa, mitte juhtimisseade) ja auto käivitamine ei mõjuta
sõiduki liikumissuunda ega kiirust. Seega ei ole T. Lundre tegevus käsitletav mootorsõiduki
juhtimisena.

Isegi kui soostuda versiooniga, et sõiduauto käivitas T. Lundre kõrvalistmelt, tuleb tema tegevust
käsitleda mootorsõiduki juhtimisena. Praegusel juhul on apellant möönnud, et T. Lundre käivitas
sõiduauto, millel oli tagumine käik sees ning mootorsõiduk hakkas liikuma. Seega puudub vaidlus
selles, et T. Lundre viis seisva sõiduki liikumisse. Seejuures puudub vaidlus selleski, et T. Lundre oli
jätnud tagumise käigu sisse, mistõttu mõjutas tema tegevus kahtlemata ka sõiduauto liikumissuunda.
Sündmustiku tehioludest nähtub, et sõiduk sõitis üle 12 meetri vastu sõiduauto Ford Sierra tagumist
põrkerauda.

8.     Kokkuvõtlikult leiab kohtukolleegium, et nii apellatsioonis esitatud väidete kui maakohtu
otsuses sisalduva tõendite analüüsi pinnalt ei ole võimalik leida ühtegi argumenti esimese astme
kohtuotsuse aluseks olevate tõendite ümberhindamiseks. Eeltoodust tulenevalt ja juhindudes KrMS
§ 337 lg 1 p-st 1 jätab Tartu Ringkonnakohus maakohtu otsuse muutmata ja apellatsiooni
rahuldamata.

9.      Ringkonnakohtule esitas tasutaotluse T. Lundre kaitsja vandeadvokaat A. Suuban, kes taotleb
apellatsioonimenetluses osutatud õigusabiteenuse eest tasu 96 eurot, sh käibemaks 16 eurot.
Tasutaotluste kohaselt kulus kaitsjal kohtuotsusega tutvumiseks ja apellatsiooni koostamiseks kokku
1,5 tundi. Kolleegium peab taotletud kaitsjatasu põhjendatuks. Seega tuleb taotlus selles suuruses
RÕS § 21 lg 3, § 22 lg 6 ja § 23 lg 1 alusel rahuldada.

Kuna apellatsioonimenetluses tehakse KrMS § 337 lg 1 p-s 1 nimetatud lahend, jäävad menetluskulud
selle isiku kanda, kelle huvides apellatsioon on esitatud. Tulenevalt eelnevast jäävad T. Lundrel
tekkinud menetluskulud summas 96 eurot isiku enda kanda.
                                                                                                 5
/Allkirjastatud digitaalselt/




                                6

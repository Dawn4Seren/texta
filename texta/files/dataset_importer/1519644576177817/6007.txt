                              KOHTUMÄÄRUS

Kohus                                 Viru Maakohus

Määruse tegemise aega ja koht         29.09.2016, Rakvere kohtumaja

Kriminaalasja number                  1-10-7260

Kohtunik                              Kristel Vedro

Kohtuistungisekretär                  Raili Raja

Tõlk                                  Svetlana Tarasova

Prokurör                              Tristan Ploom
Kriminaalasi                          Viru Vangla materjalid Sergei Lodi vangistusest tingimisi
                                      enne tähtaega vabastamiseks

Süüdimõistetu                         SERGEI LODI, isikukood 36303050357, viibimiskoht
                                      Viru Vangla
                                      Karistuse kandmise algus 07.03.2007 ja lõpp 07.09.2019

Kohtuasja läbivaatamise aeg           19.09.2016, videokohtuistung

Kohtumääruse õiguslik alus            KarS § 76; KrMS § 426, § 383, § 384 ja § 387

RESOLUTSIOON

Jätta SERGEI LODI vangistusest tingimisi enne tähtaega vabastamata.

Kohtumääruse peale on õigus esitada Viru Maakohtule määruskaebus 15 päeva jooksul,
alates päevast, mil isik sai vaidlustatavast kohtumäärusest teada või pidi teada saama.

Kohtumääruse ärakiri saata Viru Vanglale, Sergei Lodile ja prokurörile.

Asjaolud

Viru Vangla esitas 30.08.2016 Viru Maakohtule materjalid kinnipeetava Sergei Lodi
vangistusest tingimisi enne tähtaega vabastamiseks.

Harju Maakohtu 07.06.2010 otsusega tunnistati Sergei Lodi süüdi KarS § 184 lg 2 p 1 ja § 392
lg 2 p 2 järgi ning KarS § 63 lg 1 alusel mõisteti liitkaristuseks 12 aastat 6 kuud vangistust. KarS
§ 65 lg 1 alusel loeti Harju Maakohtu 10.06.2009 otsusega mõistetud kergem karistus 12 aastat
vangistust kaetuks mõistetava raskeima karistusega ning liitkaristuseks mõisteti 12 aastat 6 kuud
vangistust. Karistuse kandmise alguseks loeti 07.03.2007.
Viru Vangla, arvestades kinnipeetava ohtlikkuse taset ning uue kuriteo toimepanemise
tõenäosust, toetab kinnipeetava tingimisi enne tähtaega vabastamist.

Kohtuistung

Kinnipeetav selgitab, et tahab kiiresti vabaneda. Hakkab koos perega elama ja poeg annab oma
firmas isale tööd. Kuriteo pani toime, kuna oli raha vaja, kuid on enda sõnul juba piisavalt vana,
et enam kuritegusid toime panna. Saab aru, et kui kohus ta vabastab, siis määratakse talle väga
pikk katseaeg.

Prokuröri seisukoht

Oma kirjalikus seisukohas leiab prokurör, et Sergei Lodi tingimisi ennetähtaegne vabastamine ei
ole põhjendatud. Prokurör juhib tähelepanu asjaolule, et eelmise tingimisi ennetähtaegse
vabastamise vahepealse aasta jooksul on kinnipeetava ustavus kriminaalse subkultuuri
väärtustele saanud väljundi sel kujul, et talle on määratud 14 kehtivat distsiplinaarkaristust,
millest 13 distsipliinirikkumist on määratud selle eest, et ta ei allunud vanglaametnike
korraldustele asuda tööle ning üks distsiplinaarkaristus on määratud keelatud eseme omamise
eest. Samuti on isiku vastu endiselt suur rahaline nõue, tal puudub vabanemisel garanteeritud
töökoht, tema poolt varem toimepandud kuritegude motiiviks oli varalise kasu saamine. Ta pani
toime rasked organiseeritud kuriteod. Ta on säilitanud sidemed kriminaalkorras karistatud
isikutega, mistõttu on suur tõenäosus, et Sergei Lodi võib jätkata raskete kuritegude
toimepanemist. Kinnipeetava iseloomustuses toodud asjaolu, et kriminaalhooldaja arvamuse
kohaselt lubas poeg S ta tööle võtta, ei ole arvesse võetav. Kriminaalhooldaja arvamuses on
kirjas, et poeg on teinud oma firma, mis tegeleb metalli värvidega ja seal oleks tal just isa abi
vaja, kuna ise omab veel ka töökohta. Äriregistri andmetel on kinnipeetava poeg xxxx osanik
ning prokuratuuri poolt tehtud päringust nähtuvalt ei ole xxxx alates asutamisest 2013
väljamakseid tehtud. Sellest tulenevalt ei ole eluliselt usutav, et poeg saab oma isale tööd
pakkuda. Eeltoodust tulenevalt ei ole jätkuvalt Sergei Lodi vabastamine ennetähtaegselt
põhjendatud (tal on jäänud vangistust kanda käesoleva seisukoha koostamise hetkeseisuga ligi 3
aastat), mistõttu on prokuratuur vastu tema ennetähtaegsele vabastamisele.

Kohtumääruse põhjendused

KarS § 76 lg 4 kohaselt arvestab kohus katseajaga tingimisi enne tähtaega vangistusest
vabastamise otsustamisel kuriteo toimepanemise asjaolusid, süüdimõistetu isikut, varasemat
elukäiku ning käitumist karistuse kandmise ajal, samuti tema elutingimusi ja neid tagajärgi, mida
võib süüdimõistetule kaasa tuua tingimisi enne tähtaega karistusest vabastamine.

Kohus, tutvunud asja materjalide ja prokurör seisukohaga ning ära kuulanud menetlusosalised,
leiab, et süüdimõistetu ei kuulu vangistusest tingimisi enne tähtaega vabastamisele, olenemata
asjaolust, et isik viibib vangistuses esimest korda, mistõttu peaks vangistuse mõju isiku
edaspidisele käitumisele olema potentsiaalselt suur. Kohtu hinnangul ei kaalu jätkuvalt Sergei
Lodi positiivselt iseloomustavad asjaolud üles negatiivseid, millel kohus järgnevalt peatub ning
milliseid peab kohus kaalukamateks KarS § 76 lg-s 4 sätestatud asjaolude kogumis. Isikut on
kriminaalkorras karistatud 2-l korral, seega ei ole isikule varem mõistetud karistus vajalikku
preventiivset mõju avaldanud ning isik jätkas kuritegude toimepanemist. Mõlemad kuriteod on
rahvatervisevastased ning toime pandud grupis. Soodusteguriks majandusliku kasu saamine.
Positiivsena võib välja tuua, et kinnipeetav osaleb vestlustes psühholoogiga, omandas riigikeele
A1-taseme ning osales riigikeele A2-taseme kursustel, kuid eksam jäi sooritamata. Samuti on
kinnipeetaval vabanemisel kindel alaline elukoht oma elukaasalase ja täisealise poja elukohas.
Kohus leiab, et nimetatud positiivsed asjaolud ei kaalu üles järgnevaid negatiivseid asjaolusid.

Riigikohus on oma lahendis nr 3-1-1-91-06 märkinud, et vangistatu õiguspärane käitumine on
vangistusest vabastamise oluliseks tingimuseks. Sergei Lodil on 14 kehtivat
distsiplinaarkaristust, millest 13 on määratud ametniku korraldusele allumatuse pärast, mistõttu
ei ole õiguspärase käitumise kriteerium kinnipeetava puhul täidetud. Seega on tegemist isikuga,
kes ei suuda ka vangistuses viibides õiguskuulekalt käituda, kuna ta ei ole ka range järelevalve
all viibides suutnud alluda korraldustele, järgida kehtestatud nõudeid ning hoiduda uute
õigusrikkumiste toimepanemisest. Märkimist väärib asjaolu, et distsiplinaarrikkumised on toime
pandud aasta jooksul, kuivõrd eelmise tingimisi ennetähtaega vabastamise arutamise ajal,
25.06.2015 seisuga isikul ei olnud ühtegi kehtivat distsiplinaarkaristust.

Kinnipeetav omab rahalisi nõudeid ligikaudu 14 000 euro ulatuses, mida tasub vastavalt
võimalustele. Ta on vanglas määratud tööle majandustöödele, kuid siiani on isik tööle asumisest
keeldunud. Samuti puudub tal vabanemisel garanteeritud töökoht, millest tulenevalt ka kindel
igakuine sissetulek, mis aitaks tal majanduslikult toime tulla. Elukaaslane ja poeg on lubanud
teda materiaalselt toetada, kuid kohtu hinnangul, tulenevalt suurte võlgnevuste olemasolust,
töökoha puudumisest ja asjaolust, et isik on varasema kuriteo toime pannud just materiaalse kasu
saamiseks, siis on suur risk, et isik võib majanduslike raskuste tekkimisel toime panna uusi
kuritegusid. Samuti kuna kuriteod on toime pandud grupis, siis võib eeldada kriminaalse taustaga
suhtlusringkonna olemasolule ning võimalusele, et isik on nende poolt mõjutatav.

Vangla hindab uue üldise kuriteo toimepanemise tõenäosuseks järgneva kahe aasta jooksul 10%,
mille näol on tegemist madala riskiga. Kohus leiab, et isiku ennetähtaegne vabastamine
käesoleval hetkel on vaatamata madalale riskile siiski ennatlik, kuna käesoleval ajal kaasneb
ennetähtaegse vabastamisega ebaproportsionaalselt pikk katseaeg. Kohus rõhutab, et reeglina
tuleb süüdimõistetul ära kanda talle mõistetud karistus tervikuna ning üksnes erandlikud asjaolud
võimaldavad süüdimõistetu tingimisi ennetähtaegset vabastamist. Kohus leiab, et Sergei Lodi
puhul selliseid erandlikke asjaolusid käesoleval ajal ei esine. Prokuratuur ei toeta samuti isiku
ennetähtaega vangistusest vabastamist.

Eeltoodust tulenevalt ei nõustu kohus süüdimõistetu Sergei Lodi vabastamisega enne tähtaega.


(allkirjastatud digitaalselt)

Kristel Vedro
kohtunik

                                                                                4-16-442




                         KOHTUOTSUS
                              EESTI VABARIIGI NIMEL

Kohus                          Harju Maakohus
Otsuse tegemise aeg ja koht    4. mail 2016. a Tallinnas Liivalaia kohtumajas
Väärteoasja number             4-16-442
Kohtukoosseis                  Kohtunik Velmar Brett
Kohtuistungi sekretär          Leili Merila
Kaebuse sisu                   Dimitri Kadastik’u kaebus Politsei- ja Piirivalveameti
                               Põhja prefektuuri Kesklinna politseijaoskonna
                               ennetus- ja menetlustalituse menetlusteenistuse
                               08.01.2016. a üldmenetluse otsuse peale väärteoasjas
                               nr 2316,15,015460
Kaebuse esitaja                Dimitri Kadastik (isikukood: 37105170241)
(menetlusalune isik)           Eesti Vabariigi kodanik
                               Aadress: XXX
                               E-post: XXX
                               Töökoht: ei tööta
                               Karistatus: kriminaalkorras karistamata,         kehtivaid
                               väärteokaristusi ei ole
Kohtuväline menetleja          Politsei- ja Piirivalveamet (registrikood: 70008747)
Ametnik                        vanemväärteomenetleja Liisa Miil
                               Politsei- ja Piirivalveameti Põhja prefektuuri Kesklinna
                               politseijaoskonna menetlusteenistus
                               Aadress: Kolde pst 65 Tallinn Harjumaa 10321
                               E-post: pohja@politsei.ee
RESOLUTSIOON                   Juhindudes VTMS § 132 p-st 1 kohus otsustas:

   1. Jätta rahuldamata Dimitri Kadastik’u kaebus Politsei- ja Piirivalveameti Põhja
      prefektuuri Kesklinna politseijaoskonna ennetus- ja menetlustalituse
      menetlusteenistuse 08.01.2016. a üldmenetluse otsuse peale väärteoasjas nr
      2316,15,015460.
   2. Tühistada Politsei- ja Piirivalveameti Põhja prefektuuri Kesklinna
      politseijaoskonna ennetus- ja menetlustalituse menetlusteenistuse 08.01.2016. a
      üldmenetluse otsus väärteoasjas nr 2316,15,015460 osaliselt, s.t väärteo
      kvalifikatsiooni osas.
   3. Tunnistada Dimitri Kadastik süüdi KarS § 275 lg 1 järgi ettenähtud väärteos.
   4. Karistuse osas jätta Politsei- ja Piirivalveameti Põhja prefektuuri Kesklinna
      politseijaoskonna ennetus- ja menetlustalituse menetlusteenistuse 08.01.2016. a
4-16-442

       üldmenetluse otsus väärteoasjas nr 2316,15,015460 muutmata.

Kohus selgitab, et rahatrahv tuleb tasuda edasikaebamise tähtaja jooksul. Rahatrahvi
tasumiseks vajalikud andmed sisalduvad Politsei- ja Piirivalveameti Põhja prefektuuri
Kesklinna politseijaoskonna ennetus- ja menetlustalituse menetlusteenistuse 08.01.2016. a
üldmenetluse otsuses väärteoasjas nr 2316,15,015460.
VTMS § 204 lg 3 kohaselt kui süüdlane ei ole tasunud rahatrahvi täies ulatuses kohtuotsuse
peale edasikaebamise tähtaja jooksul, saadab vastavalt VTMS §-le 202 lahendit täitmisele
pöörav asutus kümne päeva jooksul kohtutäiturile lahendi koopia, millele on tehtud märge
jõustumise kohta.

Edasikaebamise kord
Kohtuotsuse peale võib esitada kassatsiooni Riigikohtule 30 päeva jooksul alates päevast, mil
motiveeritud otsus on kohtumenetluse pooltele kohtus tutvumiseks kättesaadav. Kassatsiooni
esitamise õigus on menetlusaluse isikul advokaadist kaitsja vahendusel, kohtuvälisel
menetlejal või tema advokaadist esindajal.




1. KAEVATAV OTSUS
Politsei- ja Piirivalveameti Põhja prefektuuri Kesklinna politseijaoskonna ennetus- ja
menetlustalituse menetlusteenistuse vanemväärteomenetleja Liisa Miil koostas 08.01.2016. a
otsuse vääreoasjas nr 2316,15,015460, mille järgi karistati Dimitri Kadastikku KarS § 262 lg
1 alusel rahatrahvga 30 trahviühikut ulatuses, s.o 120 eurot.
Vastavalt väärteoprotokollile ja -otsusele rikkus isik avalikus kohas käitumise üldnõudeid
näidates politseiametnikule keskmist sõrme, mis on tavainimesele mõistetav kui üldtuntud
solvav žest ja väljend ning solvavana tajus seda ka politseiametnik.


2. KAEBUS
Menetlusalune isik esitas 19.01.2016. a Harju Maakohtusse otsuse peale kaebuse, leides, et
tema ei ole seadust rikkunud (tl 1).


3. KOHTU PÕHJENDUSED
Kohus, tutvunud menetlusaluse isiku esitatud kaebusega, kohtuvälise menetleja ja kaebaja
istungil esitatud seisukohtadega ning väärteoasja materjalidega, leiab, et menetlusaluse isiku
kaebus tuleb jätta rahuldamata ning kohtuvälise menetleja otsus karistuse osas tuleb jätta
muutmata, kuid otsust tuleb muuta kvalifikatsiooni osas.
Väärteokoosseis
Objektiivne külg
Nähtuvalt tunnistaja XXX poolt Harju Maakohtu 20.04.2016. a istungil antud ütlustest nägi
tunnistaja menetlusalust isikut 10.12.2015. a liikumas suunaga Tõnismäe poole ja nähes
politseisõidukit isik peatus ning tõstis parema käe üles ja näitas keskmist sõrme politseiauto
suunas. Peale isiku peatamist tõstis menetlusalune isik veel kord käe keskmise sõrme ja näitas
politseiauto suunas. Isiku kinnipidamisel ja küsitlemise käigus selgitas menetlusalune isik, et
tal on politsei vastu vimm (tl 19 pöördel). Tunnistajal oli menetlusaluse isiku kinnipidamise


2
                                                                                          4-16-442
ajal seljas politseivorm ja ta oli politseisõidukis ja ta tundis ennast selle žesti tõttu solvatuna
(tl 20).
Tunnistaja XXX andis ütlusi, et sõites 10.12.2015. a Toompuiesteel märkasid nad
meesterahvast, kes oli ainuke inimene tänaval. Temast mööda sõites nägi tunnistaja, kuidas
mees näitas talle keskmist sõrme, kui isikut asuti kontrollima, siis mees kordas žesti (tl 21).
Tunnistaja hilisematest ütlustest nähtub, et mees, kellest tunnistaja rääkis, oli menetlusalune
isik. Menetlusalune isik näitas žesti sellisel viisil, et algul näitas keskmist sõrme ja siis hakkas
nagu pärast pead sügama (tl 21 pöördel). Tunnistaja leidis, et žest oli tema jaoks solvav (tl
22). Tunnistaja kinnitas, et ta oli menetlusaluse isiku poolt teo toime panemise ajal
ametiriietuses ja politsei eraldusmärkidega autos.
Ka menetlusalune isik andis ütlusi, et jõudes hambakliiniku juurde sõitis talle tema arvates
politseiauto vastu. Auto tegi ümber kliiniku tiiru ja tuli siis kiriku poolt ja Kaitsepolitsei poolt
sõites menetlusaluse isiku ette. (tl 22 pöördel).
Eeltoodust nähtub, et mõlema tunnistaja ütlustega aga ka menetlusaluse isiku ütlustega on
tõendamist leidnud, et tunnistajad olid väärteoprotokolli koostamise aluseks oleva sündmuse
ajal politseiautos ja politseivormis.
Nii tunnistaja XXX kui ka tunnistaja XXX ütlustest nähtub, et menetlusalune isik näitas neile
solvavat žesti. Ka menetlusaluse isiku ütlused kinnitavad kaudselt solvava žesti näitamist. Nii
andis menetlusalune isik ütlusi, et politseiametnikud küsisid temalt ID-kaari ja kui
dokumendid tagastati, siis ma lahkusin ja sättisin mütsi endale pähe ja kui müts tuleb peast
ära, ma panen ta pähe tagasi. Kas kasutan selleks näppu, kätt või väikest näppu või varbaid,
see on mu enda asi. Kedagi ma solvanud ei ole ega ei soovigi (tl 22 pöördel). Samuti andis
menetlusalune isik ütlusi, et mina ei ole näidanud keskmist sõrme, esiteks ma olin
politseiautole seljaga ja see ei saanud üldse olla tehtud žest, kui inimene on seljaga ja sätib
mütsi, kui politsei seisab selja taga ja teid passib, see on tema probleem (tl 23). Samuti andis
menetlusalune isik ütluse, et politsei peksis tema käe 2009. aastal puruks, et kaks äärmist
sõrme ainult veel tõusevadki niimoodi (tl 24 pöördel).
Samas istungil toimunud liigutuse demonstreerimisel kohus ei näinud, et menetlusaluse isiku
käsi oleks vigastatud ja sõrmede liigutamine takistatud (tl 25).
Eeltoodust nähtub, et menetlusaluse isiku ütlused ei välista žesti näitamist politseiametnikele,
kuid menetlusalune isik püüdis anda oma teole teistsuguse tähenduse.
Kuivõrd tegu pandi toime Tallinna linnatänaval – Toompuiesteel, siis oli tegemist avaliku
kohaga (vt nt RKKKo 3-1-1-102-03 p 9, milles on kriminaalkolleegium tuvastanud, et
Avalikuks kohaks loetakse selline koht, kuhu on ligipääs ka kolmandatel isikutel, kes pole
õiguserikkujaga isiklikult seotud). Samas riigikohtu lahendis leitakse, et Teiste isikute rahu
rikkumine eeldab personifitseeritud füüsilise isiku olemasolu, mistõttu selle all tuleb eelkõige
mõista teiste isikute turvalisust, elu ja tervist ning rahu häirivat tegevust, samuti
lugupidamatuse väljendamist teiste isikute suhtes, kui need teod ei moodusta eraldi süüteo
koosseisu. Käesoleval juhul nähtub küll, et menetlusalune isik pani rikkumise toime avalikus
kohas väljendades lugupidamatust teisete isikute suhtes. Siiski on kohtuvälisel menetlejal
jäänud tähelepanuta, et politseiametnikud on isikuteks, kellele on riik taganud kõrgendatud
õigusliku kaitse. Nimelt sätestab KarS § 275 vastutuse avalikku korda kaitsva võimuesindaja
solvamise eest seoses tema ametikohustuste täitmisega. Kuivõrd tunnistajad olid
politseiametnikud, kes täitsid ametikohustusi ja menetlusalune isik solvas neid just seoses
ametiülesannete täitmisega, tuleb tegu kvalifitseerida ümber KarS § 275 järgi.
Siinjuures selgitab kohus, et kohus on väärteoasja arutamisel seotud väärteoprotokolli
piiridega (VTMS § 87), mis tähendab eelkõige seotust teokirjeldusega (vt Riigikohtu 29. mai
2003. a otsus väärteoasjas nr 3-1-1-75-03). Kohus ei ole seotud kohtuvälise menetleja poolt
antud õigusliku hinnanguga protokollis kirjeldatud teoga, seetõttu leiab kohus, et tegu tuleb

                                                                                                  3
4-16-442
ümber kvalifitseerida KarS § 275 lg 1 järgi, mis sätestab: Avalikku korda kaitsva
võimuesindaja     solvamise     eest   seoses    tema      ametikohustuste täitmisega –
karistatakse rahatrahviga kuni 300 trahviühikut või arestiga.
Kokkuvõtvalt leiab kohus, et kohtumenetluses on tõendamist leidnud, et Dmitri Kadastik pani
toime KarS § 275 lg 1 järgi kvalifitseeritava väärteo ehk solvas avalikku korda kaitsvaid
võimuesindajaid, s.t politseiametnikke.
Subjektiivne külg
Kohus leiab, et Dimitri Kadastik pani etteheidetava teo toime tahtlusega. KarS § 16 lg 3
sätestab: Isik paneb teo toime otsese tahtlusega, kui ta teab, et teostab süüteokoosseisule
vastava asjaolu, ja tahab või vähemalt möönab seda.
Iga mõistlik inimene teab, et keskmise sõrme näitamine teisele isikule on solvava iseloomuga.
Pole alust arvata, et Dimitri Kadastik seda ei tea. Nähtuvalt menetlusaluse isiku enda, aga ka
tunnistajate ütlustest, küsis menetlusalune isik politseiametnikult isiku kinni pidamisel
küsimusi nagu kas ametnik on pedofiil, kas ta on varas või kas ta tegeleb narkootikumidega.
Kohtu hinnangul väljendab selliste küsimuste esitamine avalikku korda kaitsvatele isikutele
nende tööülesannete täitmisel vaenulikku ja lugupidamatut suhtumist. Solvava žesti näitamine
oli samuti vaenuliku ja lugupidamatu suhtumise väljendus. Seega ilmneb kohtu hinnangul
menetlusaluse isiku käitumine enne kinnipidamist ja isiku kinnipidamise ajal, et
menetlusalune isik oli politseiametnike suhtes vaenulikult meelestatud ja sooviski neid
solvata. Seega oligi tal tahe ametnikke solvata, järelikult tegutses ta süüteo toimepanemisel
otsese tahtlusega KarS § 16 lg 3 tähenduses.
Õigusvastasus ja süü
Õigusvastasust ning süüd välistavaid asjaolusid Dimitri Kadastiku teos ei esine. Tema
käitumises esinevad küll kõrvalekalded võrreldes mõistliku inimese käitumisega, kuid kohtu
hinnangul ei ole kõrvalekalded sedavõrd suured, et võimaldaksid kahtluse alla seada
menetlusaluse isiku süüvõimelisuse.
Eeltoodud põhjustel leiab kohus, et Dimitri Kadastik on pannud toime koosseisulise,
õigusvastase ning süülise väärteo, mis on kvalifitseeritav KarS § 275 lg 1 järgi.
Karistus
KarS § 275 lg-s 1 sätestatud väärteo toimepanemise eest karistatakse kuni 300 trahviühiku
suuruse rahatrahviga. KarS § 47 lg 1 lause 1 kohaselt on rahatrahvi minimaalne määr 3
trahviühikut. KarS § 47 lg 1 lause 2 kohaselt on üks trahviühik neli eurot. Seega peab KarS §
275 lg 1 mõistetav rahatrahv jääma vahemikku 3-300 trahviühikut (s.t 12-1200 eurot) ehk
sanktsiooni keskmine oleks ca 150 trahviühikut (s.t 600 eurot).
KarS § 56 lg 1 kohaselt on karistamise aluseks isiku süü. Karistuse mõistmisel kohtu poolt või
määramisel kohtuvälise menetleja poolt arvestatakse kergendavaid ja raskendavaid asjaolusid,
võimalust mõjutada süüdlast edaspidi hoiduma süütegude toimepanemisest ja õiguskorra
kaitsmise huvisid.
Karistuse mõistmisel tuleb võtta lähtepunktiks karistuse keskmine määr.
Kohtu hinnangul mõjutab süü suurust eelkõige toimepanemise koht, teo intensiivsus,
korduvus ja tahtluse vorm.
Solvava žesti näitamine on kohtu hinnangul üks kergemaid avalikku korda kaitsva isiku
solvamise viise, raskemad on näiteks alandamine avalikkuse ees, solvamine kasutades
kehaeritisi, verbaalne solvamine. Seega teguviisist tulenevalt on isiku süü väike. Samas on
politseiametnik oluliseim avalikku korda kaitsev võimuesindaja, kelle solvamise kaudu
õõnestatakse kõigi ühiskonnaliikmete turvalisust, nimetatud asjaolu suurendab isiku süüd.
Nähtuvalt uuritud tõenditest solvas Dmitri Kadastik politseiametnikke korduvalt, see
4
                                                                                      4-16-442
suurendab kohtu hinnangul isiku süüd. Samas oli tegu toime pandud ilma kaaskodanike
juuresolekuta. Vastavalt tunnistaja XXX ütlustele ei olnud samal tee poolel inimesi, küll aga
oli inimesi teisel pool Toompuiesteed (tl 20). Arvestades öist aega ei ole eluliselt usutav, et
teised inimesed nägid Dmitri Kadastiku poolset solvava žesti näitamist politseiametnikele.
Kohtu hinnangul nimetatud asjaolu vähendab isiku süüd. Süüd suurendab asjaolu, et isik pani
teo toime tahtlusega. Seega teo asjaolude järgi on süü veidi alla keskmise. Kohtu hinnangul ei
ole etteheidetavas teos kergendavaid (KarS § 57) ega raskendavaid (KarS § 58) asjaolusid.
Seega peaks karistus jääma veidi alla keskmise karistusmäära.
Arvestades, et Dmitri Kadastikul puuduvad kehtivad karistused, ei ole vajadust
eripreventiivsete kaalutluste (isiku mõjutamine oma käitumist muutma) tõttu karistust
suurendada või vähendada.
Üldpreventiivsetest kaalutlustest, s.t õiguskorra kaitsmise huvidest lähtuvalt, ei pea kohus
antud juhul vajalikuks isikule mõista rangemat karistust võrreldes sellega, mis vastab isiku
süü suurusele ega suuremas määras võrreldes sellega, milline karistusmäär avaldaks isikule
piisavat eripreventiivset mõju. Seda eelkõige põhjusel, et isegi eripreventsiooni arvestades
ületaks Dmitri Kadastikule mõistetav karistus kohtuvälise menetleja määratud karistusmäära
ning üldpreventsiooni tõttu ei ole samuti võimalik isiku olukorda raskendada.
Käesoleval juhul on kohtuväline menetleja mõistnud Dmitri Kadastikule karistuseks
rahatrahvi 30 trahviühikut ehk 120 eurot, mis on sanktsiooni alammäära lähedal olev karistus.
Arvestades kõike eelpool toodut leiab kohus, et kohtuvälise menetleja poolt KarS § 262 lg 1
järgi mõistetud karistus vastas tema süü suurusele selle kvalifikatsiooni järgi. KarS § 262 lg 1
näeb ette karistusena kuni 100 trahviühikut. KarS § 275 lg 1 näeb aga karistusena ette
rahatrahvi kuni 300 trahviühikut. Seega tuleks isikule mõista eeltoodut arvestades karistuseks
rahatrahv 100 teahviühikut. Lähtudes reformatio in peius (st keeld, et kaebuse esitamine ei
tohi halvendada kaebaja olukorda) keelu põhimõttest ei või maakohus raskendada
menetlusaluse isiku olukorda, kui kaebuse on esitanud menetlusalune isik. Seetõttu leiab
kohus, et kuigi kohtuvälise menetleja poolt oleks olnud õigustatud mõista Dmitri Kadastikule
KarS § 275 lg 1 alusel karistuseks 100 trahviühiku ehk 400 euro suurune rahatrahv, väära
kvalifikatsiooni järgi mõistis aga kohtuväline menetleja karistuseks rahatrahvi 30 trahviühikut
ehk 120 eurot, siis kohtul ei ole käesoleval juhul õigust nimetatud karistust suurendada.
Nimetatud põhjusel jätab kohus Dmitri Kadastikule kohtuvälise menetleja poolt mõistetud
rahatrahvi muutmata.
Eeltoodud põhjustel jätab kohus rahuldamata Dmitri Kadastiku kaebuse Politsei- ja
Piirivalveameti Põhja prefektuuri Kesklinna politseijaoskonna ennetus- ja menetlustalituse
menetlusteenistuse 08.01.2016. a üldmenetluse otsuse peale väärteoasjas nr 2316,15,015460
ning jätab mõistetud rahatrahvi suuruse muutmata, kuid muudab süüdimõistmise aluseks
olevat väärteokvalifikatsiooni, kvalifitseerides teo ümber KarS § 275 lg 1 järgi.


Velmar Brett
kohtunik
(allkirjastatud digitaalselt)




                                                                                              5

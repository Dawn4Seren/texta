                          KOHTUMÄÄRUS
Kohus                               Tallinna Halduskohus
Kohtunik                            Reelika Lind
Määruse tegemise aeg ja koht        1. juuli 2016. a, Tallinn
Haldusasja number                   3-16-1278
Haldusasi                           S.E.i kaebus Tallinna Vangla 22.06.2016 käskkirja nr 5-
                                    2/714 tühistamiseks
Menetlustoiming                     Kaebuse tagastamine ja esialgse õiguskaitse taotluse
                                    lahendamine

RESOLUTSIOON
1.   Tagastada S.E.i kaebus.
2.   Jätta S.E.i esialgse õiguskaitse taotlus rahuldamata.


EDASIKAEBAMISE KORD
Määruse resolutsiooni p 1 peale saab esitada Tallinna Halduskohtu kaudu määruskaebuse
Tallinna Ringkonnakohtule 15 päeva jooksul määruse kättetoimetamisest arvates (HKMS § 121
lg 4, § 204 lg-d 1 ja 2).
Määruse resolutsiooni p 2 peale saab esitada määruskaebuse otse Tallinna Ringkonnakohtule
15 päeva jooksul määruse kättetoimetamisest arvates (HKMS § 252 lg 7, § 204 lg 2).


ASJAOLUD
1. Tallinna Vangla karistas 22.06.2016 käskkirjaga nr 5-2/714 S.E.i (kaebaja)
justiitsministri 30.11.2000 määruse nr 72 „Vangla sisekorraeeskiri“ (VSKE) § 82 lg 3 rikkumise
eest kartserisse paigutamisega 5 ööpäevaks. Kaebaja pani toime distsipliinirikkumise, kuna
suitsetas selleks mitte ettenähtud ajal ja kohas. Valvuri ettekande kohaselt nägi ta 16.06.2016
kella 22:10 paiku IV üksuse sektsioonis 4-1 ringkäiku tehes, kuidas kambris nr 52 kolm
kinnipeetavat, sh kaebaja, suitsetasid. Kinnipeetavad seisid kolmekesi akna juures, neil oli
kolme peale 2 sigaretti, mida tõmbasid kordamööda. Valvur nägi, kuidas kõik kolm
kinnipeetavat tõmbasid suitsu sisse ja puhusid suust välja. Kambrisse sisenedes tuli valvuri
juurde kinnipeetav R. L. ja ütles, et tema tunnistab, et tegi suitsu, aga keegi teine ei teinud. IV
üksusesse paigutatud kinnipeetavatel on lubatud suitsetada jalutushoovis selleks näidatud kohas
jalutamise ajal. Sektsiooni 4-1 jalutuskäik toimus 16.06.2016 kl 10:15-11:25. Jalutuskäigu ajal
tööl viibinud kinnipeetavatel võimaldatakse jalutada pärast õhtusööki kuni kl 19:25. Puudub
alus kahelda vanglateenistuja ettekande tõele vastavuses. Vanglaametnikul puudub
tõsiseltvõetav põhjus mõelda välja ja panna kirja üksikasjalik ning loogiliselt usutav, kuid tõele
mittevastav ettekanne kinnipeetava suhtes. Ebaõigete andmete esitamisel riskiks valvur enda
suhtes distsiplinaarmenetluse algatamisega. Kinnipeetaval on seevastu ilmselge motiiv
                                                                                      3-16-1278

rikkumist eitada, kuna ta soovib pääseda distsiplinaarkaristusest. Eeltoodust lähtuvalt on
kinnipeetava käitumine süüline. Raskendava asjaoluna tuleb arvestada, et kinnipeetaval on
2 kehtivat distsiplinaarkaristust tubakatoodete valdamise eest selleks mitte ettenähtud ajal ja
kohas. Vales kohas suitsetamine võib kahjustada põhjendamatult nii teiste kinnipeetavate kui
ka vanglaametnike tervist.
2. Kaebaja esitas 28.06.2016 Tallinna Halduskohtule kaebuse Tallinna Vangla 22.06.2016
käskkirja nr 5-2/714 tühistamiseks. Kaebaja väidab, et tema ei suitsetanud kambris, sest ta on
suitsetamisest loobunud juba 6 kuud tagasi. Kaebaja ei ole rikkumist toime pannud ja valvur
ilmselgelt eksib. Menetleja ei ole vaidlustatavas käskkirjas arvestanud teiste kaaskinnipeetavate
ütlusi. Kaebajal kui mittesuitsetajal ei ole tubakatooteid. Kaebaja palus ametnikul Kerli
Kiiskülal teha nikotiinitesto, kuid seda ei tehtud.
Kaebuses sisaldus esialgse õiguskaitse taotlus käskkirja kehtivuse või täitmise peatamiseks
kohtuotsuse jõustumiseni. Juhul, kui vaidlustatud haldusakti kehtivust või täitmist ei peatata,
osutub kaebuse eesmärgi saavutamine võimaliku positiivse kohtuotsusega kaebaja jaoks
võimatuks.
3. Kohus jättis 28.06.2016 määrusega esialgse õiguskaitse taotluse käiguta ja andis kaebajale
esialgse õiguskaitse taotluselt riigilõivu tasumiseks tähtaja kuni 30.06.2016.
4. Samuti küsis kohus 28.06.2016 kohtunõudega Tallinna Vanglalt seisukohta esialgse
õiguskaitse taotlusele.
5. Tallinna Vangla leidis 01.07.2016 esitatud seisukohas, et esialgse õiguskaitse taotlus tuleb
jätta rahuldamata, sest distsiplinaarasja faktilised asjaolud on piisavalt selged, vaidlusalune
õigusakt õiguspärane ja kaebuse rahuldamise tõenäosus väike. Esialgse õiguskaitse
kohaldamine võib tuua kaasa selle, et distsiplinaarkaristust ei olegi enam võimalik täita. Kuna
kaebajat karistati õiguspäraselt, oleks selline olukord vastuolus avaliku huviga. Selleks, et
kinnipeetavale distsiplinaarrikkumise eest mõistetud karistus oleks mõjus ja täidaks oma
eesmärki, tuleb kinnipidamisasutuses igale distsiplinaarrikkumisele reageerida vahetult.
Vangla kinnitas, et kaebaja esitas nimetatud käskkirja peale vaide 30.06.2016. Kaebaja
paigutati 29.06.2016 distsiplinaarkaristuse kandmiseks kartserisse.


KOHTU PÕHJENDUSED
Kaebuse tagastamine
6. Halduskohtumenetluse seadustiku (HKMS) § 47 lg 1 kohaselt võib seaduses määrata
mõnda liiki nõude lahendamiseks kohustusliku vaidemenetluse või muu kohustusliku
kohtueelse menetluse. Sellisel juhul võib kaebuse esitada üksnes siis, kui isik on pidanud kinni
nõude kohtueelseks lahendamiseks ettenähtud korrast, ning üksnes ulatuses, milles tema nõuet
ei ole selles korras tähtaegselt rahuldatud. Vangistusseaduse (VangS) § 11 lg 5 alusel on
kinnipeetaval ja vahistatul õigus esitada vangla haldusakti või toimingu peale kaebus
halduskohtule HKMS-s sätestatud alustel ja korras tingimusel, et kinnipeetav või vahistatu on
eelnevalt esitanud vaide vanglateenistusele või Justiitsministeeriumile ning vanglateenistus või
Justiitsministeerium on vaide tagastanud, osaliselt rahuldanud, rahuldamata või tähtaegselt
lahendamata jätnud.
7. Seega saab kinnipeetav esitada halduskohtule kaebuse, kui ta on läbinud kohustusliku
kohtueelse vaidemenetluse vastavalt VangS § 11 lg-le 5. Kuna vangla kinnitusel on
vaidemenetlus alles pooleli, siis ei saa lugeda, et kaebaja oleks läbinud VangS § 11 lg 5 kohase



                                                                                            2(3)
                                                                                       3-16-1278

vaidemenetluse ning kaebus tuleb HKMS § 121 lg 1 p 4 alusel selle esitajale läbivaatamatult
tagastada.
8. HKMS § 43 lg 2 järgi ei võta kaebuse tagastamine õigust pöörduda uuesti kohtusse.
Kaebuse tagastamisel loetakse, et kaebus ei ole kohtu menetluses olnud.
9. HKMS § 104 lg 5 p 2 järgi tasutud riigilõiv tagastatakse, kui kohus tagastab kaebuse selle
esitajale, välja arvatud juhul, kui see toimub HKMS § 121 lg 2 alusel. Kaebaja ei ole kaebuse
esitamisel riigilõivu tasunud, seetõttu puudub vajadus riigilõivu tagastamise küsimust
lahendada.
Esialgse õiguskaitse taotluse lahendamine
10. Vaatamata sellele, et kaebajal puudub õigus enne kohustusliku kohtueelse vaidemenetluse
läbimist esitada kohtule kaebust haldusakti peale, on tal õigus taotleda vaidemenetluse ajal
kohtult esialgse õiguskaitse kohaldamist (HKMS § 249 lg 2).
11. Esialgse õiguskaitse taotluse esitamisel tulnuks kaebajal tasuda riigilõiv (riigilõivuseaduse
§ 60 lg 6). Kaebaja ei ole kohtute infosüsteemi andmetel kohtu 28.06.2016 määrust veel kätte
saanud ega nõutavat riigilõivu tasunud. Kohus andis 28.06.2016 määrusega kaebajale riigilõivu
tasumiseks aega kuni 30.06.2016. Nimetatud tähtaeg on praeguse määruse tegemise ajaks
möödas, mistõttu ei ole kaebajal võimalik seda tähtaega enam järgida. Kohus ei pea
otstarbekaks nimetatud tähtaega pikendada, sest selleks ajaks oleks kaebaja kartserikaristuse
juba ära kandnud ja tal puuduks enam esialgse õiguskaitse vajadus.
12. Vangla esitatud vastusest ja sellele lisatud materjalidest nähtub, et kaebaja paigutati
kartserisse 29.06.2016 kell 09:15 ja vabastatakse kartserist 04.07.2016 kell 09:15. Seega on
vangla asunud kaebajale määratud distsiplinaarkaristust täide viima. Tallinna Ringkonnakohus
on 13.08.2015 määruses asjas nr 3-15-1985 leidnud, et karistuse täitmise katkestamine on
põhjendatud erandlikel asjaoludel. Kohtu hinnangul ei esine antud juhul selliseid erandlikke
asjaolusid. Kuigi kaebajal on esialgse õiguskaitse vajadus, ei ole tulevasel kaebusel suuri
eduväljavaateid. Valvuri ettekandest nähtub, et valvur nägi kaebajat suitsetamas, seega ei ole
kaebaja vastupidised väited usutavad. Kohtul puudub põhjus valvuri antud selgituses kahelda.
Seda enam, et kaebajat on ka varasemalt kahel korral karistatud distsiplinaarkorras
tubakatoodete valdamise eest selleks mitte ettenähtud ajal ja kohas. Vangla on küll oma
22.06.2016 käskkirjas viidanud ekslikult valele normile (VSKE § 82 lg 2 asemel § 82 lg-le 3),
kuid see too veel kaasa käskkirja õigusvastasust ega tühistamist, sest norm, mida kaebaja
väidetavalt rikkus, oli olemas. Antud juhul on oluline avalik huvi, et kinnipeetava
õigusvastasele käitumisele järgnev karistus oleks vahetu ja tõhus. Kui asja sisulisel
läbivaatamisel selgub, et karistus on määratud alusetult, on kaebajal õigus taotleda mittevaralise
kahju hüvitamist.
13. Eeltoodud põhjendustel jätab kohus kaebaja esialgse õiguskaitse taotluse rahuldamata.


/allkirjastatud digitaalselt/
Reelika Lind
Kohtunik




                                                                                             3(3)

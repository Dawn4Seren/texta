                      KOHTUMÄÄRUS

Kohus                             Tartu Ringkonnakohus

Kohtukoosseis                     Viivi Tomson, Andra Pärsimägi, Kersti Kerstna-Vaks

Määruse tegemise aeg ja koht      22. veebruar 2016 Tartu

Tsiviilasja number                2-15-112433

Tsiviilasi                        FIE Diana Koppel hagi OÜ Niiter vastu võlgnevuse
                                  väljamõistmiseks
Vaidlustatud kohtulahend          Tartu Maakohtu 11. jaanuari 2016 määrus

Kaebuse esitaja ja kaebuse liik   OÜ Niiter määruskaebus

Kohtuistungi toimumise aeg        Kirjalik menetlus

Menetlusosalised ja nende         Määruskaebuse esitaja (kostja): OÜ Niiter (registrikood
                                  10300944), esindaja vandeadvokaat Rene Varul
esindajad
                                  Vastustaja (hageja): FIE Diana Koppel (registrikood 10875366),
                                  esindaja Reet Vokk
RESOLUTSIOON                      1. Jätta määruskaebus rahuldamata ja Tartu Maakohtu
                                  11. jaanuari 2016 määrus muutmata.
                                  2. Jätta määruskaebuse menetlemisega seotud kulud
                                  OÜ Niiter kanda.
Edasikaebamise kord               Menetlusosalisel    on    õigus    esitada      määruskaebus
                                  Riigikohtule 15 päeva jooksul alates käesoleva määruse
                                  kättetoimetamisest.
                                  Hagimenetluses      Riigikohtus     võib        menetlusosaline
                                  menetlustoiminguid teha ning avaldusi ja taotlusi esitada üksnes



                                          1
                                      vandeadvokaadi vahendusel, kui seaduses ei ole sätestatud
                                      teisiti.
                                      Juhul, kui menetlusosaline taotleb menetlusabi, peab ta esitama
                                      tähtaja kestel määruskaebuse. Kaebuse põhjendamiseks või
                                      kaebuses esineva sellise puuduse kõrvaldamiseks, mis on seotud
                                      menetlusabi taotlemisega, annab kohus mõistliku tähtaja pärast
                                      menetlusabi taotluse lahendamist, kui nimetatud taotlus ei ole
                                      esitatud põhjendamatult või tähtaja pikendamise eesmärgil.


ASJAOLUD
1. FIE Diana Koppel (hageja) esitas 23. juulil 2015 hagi OÜ Niiter (kostja) vastu. Hageja palus
mõista kostjalt välja 3850 eurot (põhinõue 2000 eurot + viivis 1850 eurot). 24. augusti 2015
menetlusdokumendis vähendas hageja oma nõuet ning palus mõista kostjalt välja 2161 eurot
(põhinõue 2000 eurot + sissenõutavaks muutunud viivis 161 eurot) ning viivise alates hagi
esitamisest VÕS § 113 lg-s 1 sätestatud määras.
Hagiavalduses märgitu kohaselt müüs hageja 2013. aasta detsembris kostjale 235 lammast.
Hageja väljastas kostjale arve nr 1401 summas 7853,70 eurot. Kostja esitas lammaste transpordi
ja kõrvade märgistamise eest hagejale arve nr 2014001 summas 903,60 eurot, mille osas tehti
hageja nõudega tasaarvestus. Kostja tasus hagejale 4950,10 eurot ning seega jäi tasumata
2000 eurot.
2. Maakohus võttis 29. septembri 2015 määrusega hagi menetlusse ning andis kostjale
20-päevase tähtaja hagile vastamiseks.
3. Kostja on hagimaterjalid kätte saanud 6. oktoobril 2015. Kohtu poolt määratud tähtajaks
kostja hagile ei vastanud.
4. Maakohus rahuldas 28. oktoobri 2015 tagaseljaotsusega hagi, mõistis kostjalt hageja kasuks
välja põhivõlgnevuse 2000 eurot, 31. mai 2015 seisuga sissenõutavaks muutunud viivise
161 eurot, viivise perioodi 1. juuni 2015 kuni 28. oktoober 2015 eest 66,16 eurot ning viivise
põhivõlalt VÕS § 113 lg 1 teises lauses sätestatud määras alates 29. oktoobrist 2015 kuni
põhivõla täitmiseni. Maakohus jättis menetluskulud kostja kanda, mõistis kostjalt hageja kasuks
välja riigilõivu 250 eurot ja õigusabikulu 610 eurot ning viivise menetluskuludelt VÕS § 113
lg 1 teises lauses sätestatud määras.
5. Kostja esitas 25. novembril 2015 kaja ning vastuse hagile. Kajas märgitu kohaselt ei ole kaja
esitamiseks mõjuvat põhjust vaja, sest antud juhul on hagi kostjale kätte toimetatud
elektrooniliselt. Samuti ei ole kostja kätte saanud kogu hagimaterjali.
6. Maakohus jättis 4. detsembri 2015 määrusega kaja käiguta ning andis kostjale 7-päevase
tähtaja puuduste kõrvaldamiseks (kaja esitamiseks mõjuva põhjuse märkimiseks ja kautsjoni
tasumiseks).
7. Kostja märkis 11. detsembri 2015 menetlusdokumendis, et TsMS § 415 lg 1 p 1 on
mitmetitõlgendatav. Antud juhul esines ka mõjuv põhjus hagile vastamata jätmiseks. Kostja
ainus juhatuse liige on lambakasvataja, kes viibis perioodil 11.10.2015 kuni 30.10.2015
välislähetuses Lätis ja seejärel Soomes, enamuse ajast maapiirkondades, kus puudub
internetiühendus. Lisaks sellele ei ole hagi veenev ning kostja ei ole kogu hagimaterjali kätte
saanud.
8. Hageja vaidles kajale vastu ja taotles selle rahuldamata jätmist.




                                               2
MAAKOHTU SEISUKOHT
9. Tartu Maakohus jättis 11. jaanuari 2016 määrusega kaja rahuldamata ning menetluse
taastamata.
Maakohtu põhjenduste kohaselt ei ole TsMS § 415 lg 1 p 1 mitmetitõlgendatav. Seadusandja
on võrdsustanud isiklikult allkirja vastu ja elektroonilise kättetoimetamise. Viidatud säte näeb
ette, et mõjuva põhjuse peab kohtule kaja esitamisel märkima juhul, kui kostja on
hagimaterjalid saanud kätte isiklikult allkirja vastu või elektrooniliselt. Kostja sai
hagimaterjalid kätte elektrooniliselt e-toimiku kaudu 6. oktoobril 2015. Hagi ei ole ebaõigesti
menetlusse võetud ning kostja ei teatanud kohtule mõjuvast põhjusest hagile vastamata
jätmiseks. Kohtule esitatud faktiliste asjaolude järgi on hagi veenev. Järelikult ei ole kostjal
alust kaja esitamiseks mõjuva põhjuse olemasolust sõltumata. Maakohtu hinnangul ei ole kostja
põhistanud ka mõjuvat põhjust, mis takistas tal kohtule kirjalikult vastamast.


MÄÄRUSKAEBUSE ESITAJA TAOTLUS JA PÕHJENDUSED
10. OÜ Niiter esitas määruskaebuse, milles taotleb Tartu Maakohtu 11. jaanuari 2016 määruse
tühistamist ja uue määruse tegemist, millega kaja rahuldada ja menetlus taastada.
Määruskaebuses esitatud väidete kohaselt:
1) olid hagimaterjalid puudulikud. Kohtu poolt jäi kostjale saatmata hagi lisa nr 6 ning seda ei
nähtunud e-toimikust ka kaja esitamise ajal. Kohus ei saa enne asuda tagaseljaotsust tegema,
kui kostjale on toimetatud kätte kogu hagimaterjal, st enne ei saa hakata kulgema tähtaeg hagile
vastamiseks;
2) on TsMS § 415 lg 1 p 1 mitmetitõlgendatav. Tavainimene (kelleks on kostja juhatuse liige)
võib väga vabalt TsMS § 415 lg 1 p 1 lugeda nõuda, et mõjutavat põhjust ei ole vaja kaja
esitamiseks, kui ta on saanud hagimaterjalid elektrooniliselt;
3) esines hagile vastamata jätmiseks mõjuv põhjus ning hagi ei olnud veenev. Kostja juhatuse
liige viibis perioodil 11.10.2015 kuni 30.10.2015 välislähetuses Lätis ja seejärel Soomes,
enamus ajast maapiirkondades, kus ei ole internetiühendust. Kostjal ei olnud kokkuleppeid
FIE-ga Diana Koppel, vaid hoopis Feliks Koppeliga. Ei ole fikseeritud, et hageja oleks kostjale
lambad üle andnud. Hagiavalduses on viivisemääraks 0,25%, samas kui tagaseljaotsuses on
seadusjärgne viivisemäär.


VASTUSTAJA SEISUKOHAD JA VASTUVÄITED
11. FIE Diana Koppel vaidles määruskaebusele vastu ja taotles selle rahuldamata jätmist.
Vastuväidete kohaselt jääb vastustaja 23. oktoobri 2015 menetlusdokumendis esitatud
seisukohtade juurde. Vaidlustatud määrus on seaduslik ning põhjendatud.


RINGKONNAKOHTU SEISUKOHT
12. Ringkonnakohus leiab, et määruskaebus tuleb jätta rahuldamata ja Tartu Maakohtu
11. jaanuari 2016 määrus muutmata. Ükski määruskaebuses esitatud väide ei anna maakohtu
vaidlustatud määruse tühistamiseks alust. Ringkonnakohus nõustub maakohtu määruse
põhjendustega ning kooskõlas TsMS § 654 lg-ga 6 ja §-ga 659 ei pea vajalikuks neid kõiki
korrata.


                                               3
13. Ringkonnakohus ei nõustu määruskaebuse esitaja tõlgendusega TsMS § 415 lg 1 p 1 osas.
Viidatud sätte kohaselt võib kaja esitada sõltumata mõjuva põhjuse olemasolust, kui hagile
vastamata jätmise puhul oli hagi kostjale või tema esindajale kätte toimetatud muul viisil kui
isiklikult allkirja vastu üleandmisega või elektrooniliselt. Maakohus on õigesti leidnud, et
mõjuva põhjuse peab kohtule kaja esitamisel märkima juhul, kui kostja on hagimaterjalid
saanud kätte isiklikult allkirja vastu või elektrooniliselt. Kui elektroonilise kättetoimetamise
puhul ei oleks mõjuva põhjuse olemasolu vajalik, ei oleks TsMS § 415 lg 1 p-s 1 elektroonilist
kättetoimetamist eraldi välja toodud, sest see kvalifitseeruks muuks kättetoimetamise viisiks
kui isiklikult allkirja vastu üleandmisega.
Ringkonnakohus on seisukohal, et kui isik otsustab hagile mitte vastata, võtab ta endale riski,
et tema vastu esitatud hagi võidakse rahuldada tagaseljaotsusega (vastavasisuline hoiatus
nähtub isikule ka menetlusse võtmise määrusest). Isik ei saa mittevastamise õigustusena
tugineda oma subjektiivsele arusaamisele normi sisust.
14. Ringkonnakohus ei nõustu määruskaebuse esitaja väitega, et hagi lisa nr 6 kätte toimetamata
jätmise tõttu ei saanud kohus tagaseljaotsust teha. Hagi lisaks nr 6 on väljavõte
põllumajandusloomade registrist 127 lamba liikumise kohta. Nimetatud tõendile on viidatud nii
hagiavalduse p-s 4 kui ka lisade nimekirjas. Kostja ei ole lisa puudumisest kohut teavitanud
ning ringkonnakohtu hinnangul ei takistanud nimetatud lisa puudumine kostjal hagile
vastamast.
15. Maakohus on õigesti leidnud, et kostja ei ole põhistanud mõjuvat põhjust, mis takistas tal
kohtule kirjalikult vastamast. Lisaks märgib ringkonnakohus, et kostja on hagimaterjalid kätte
saanud 6. oktoobril 2015 (tl 63) ning kostja selgituste kohaselt läks ta välislähetusse
11. oktoobril 2015. Nimetatud aeg on piisav esindaja leidmiseks, esialgse vastuse koostamiseks
või tähtaja pikendamise taotlemiseks.
16. Ringkonnakohus nõustub maakohtuga ka hagi veenvuse osas. Kuigi hagiavalduses (tl 17-
19) on hageja lähtunud viivisemäärast 0,25% päevas, siis 24. augusti 2015
menetlusdokumendis (tl 55-56) jäi hageja seadusjärgse viivisemäära juurde. Viimati nimetatud
viivisemäärast on lähtunud ka maakohus ning seega ei esine vastuolu hageja nõuete ning
tagaseljaotsuse vahel.
17. Määruskaebuse rahuldamata jätmise tõttu tuleb TsMS § 171 lg 1 alusel jätta menetluskulud
OÜ Niiter kanda. Ringkonnakohus andis 9. veebruari 2016 e-kirjaga menetlusosaliste tähtaja
menetluskulude nimekirja esitamiseks. Kohtu poolt määratud tähtajaks (s.o 12. veebruariks
2016) ei ole vastustaja esindaja menetluskulude nimekirja esitanud, mistõttu jätab
ringkonnakohus menetluskulud rahaliselt kindlaks määramata.



 /allkirjastatud digitaalselt/   /allkirjastatud digitaalselt/   /allkirjastatud digitaalselt/
      Viivi Tomson                   Andra Pärsimägi                Kersti Kerstna-Vaks




                                                4

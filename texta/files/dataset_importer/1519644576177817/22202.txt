                                            RIIGIKOHUS
                                      HALDUSKOLLEEGIUM
                                           KOHTUOTSUS
                                         Eesti Vabariigi nimel
 Kohtuasja number                      3-3-1-47-15
 Otsuse kuupäev                        2. märts 2016
 Kohtukoosseis                         Eesistuja Ivo Pilving, liikmed Jüri Põld ja Viive Ligi
 Kohtuasi                              OÜ Kemtal kaebus Maksu- ja Tolliameti 20. mai 2014. a
                                       maksu​otsuse nr 12.2-3/21602-11 osaliseks tühistamiseks
 Vaidlustatud kohtulahend              Tallinna Ringkonnakohtu 23. aprilli 2015. a otsus haldusasjas
                                       nr 3-14-51631
 Menetlusosalised                      Kaebaja OÜ Kemtal, esindaja vandeadvokaat Tuuve Tiivel
                                       Vastustaja Maksu- ja Tolliamet, esindaja Lembit Sullakatko
 Menetluse alus Riigikohtus            Maksu- ja Tolliameti kassatsioonkaebus
 Asja läbivaatamine                    Kirjalik menetlus

RESOLUTSIOON
1. Jätta Maksu- ja Tolliameti kassatsioonkaebus rahuldamata ja Tallinna Halduskohtu
28. novembri 2014. a ja Tallinna Ringkonnakohtu 23. aprilli 2015. a otsused haldusasjas nr 3-
14-51631 muutmata.
2. Mõista Maksu- ja Tolliametilt OÜ Kemtal kasuks välja 500 (viissada) eurot kassatsiooni​-
menetluses kantud õigusabikulu katteks.


ASJAOLUD JA MENETLUSE KÄIK
1. OÜ Kemtal ostis 19. detsembril 2013 sõlmitud ostu-müügilepinguga (tl 20) OÜ-lt Metsailu
Tallinnas Kentmanni tn 6 asuva kinnistu korteriomanditeks jagamisel tekkivad seitse korteri​omandit,
mille reaalosadeks pidid saama sellele kinnistule püstitatava ehitise 14. korrusel olevad korterid nr 70
ja nr 71, ning hoone esimesel korrusel olevad panipaigad (kaks korteriomandit, kokku neli panipaika),
garaaž ja parkimiskohad (kaks korteriomandit, kokku viis parkimiskohta). Lepingu sõlmimise päeval
esitas OÜ Metsailu OÜ-le Kemtal nende korteriomandite müügihinna osaliseks tasumiseks 1 088 618
euro ja 50 sendi suuruse arve, mis sisaldas ka 181 436 euro ja 42 sendi suurust käibemaksu.

OÜ Kemtal deklareeris oma 2013. aasta detsembrikuu käibedeklaratsioonil muu hulgas 182 744 eurot
ja 79 senti sisendkäibemaksu vastavalt OÜ Metsailu arvele, korteriomandite müügilepingu tõestamise
eest esitatud notari arvele ning korteritesse paigaldatava köögimööbli valmistamise kohta esitatud OÜ
Kastormen ettemaksuarvele. OÜ Kemtal selgitas maksuhaldurile, et kavatseb kõne​alused
korteriomandid pärast ehitise valmimist anda rendile OÜ-le Nordic Hotels, kes hakkab seal osutama
majutusteenust.

2. Maksu- ja Tolliamet vähendas 20. mai 2014. a maksuotsusega nr 12.2-3/21602-11 OÜ Kemtal
2013. aasta detsembrikuu sisendkäibemaksu 182 744 euro ja 79 sendi võrra ning jättis samas ulatuses
rahuldamata deklaratsioonis esitatud enammakstud käibemaksusumma tagastusnõude. Sama
maksuotsusega rahuldati OÜ Kemtal tagastusnõue 50 euro ulatuses.
OÜ-l Kemtal polnud õigust Kentmanni tn 6 korteriomandite soetamisega seotud arvete alusel tasutud
käibemaksu sisendkäibemaksuna maha arvata, kuna ta ei saa kõnealuseid korteriomandeid kasutada
oma ettevõtluses maksustatava käibe tarbeks. Korterid nr 70 ja nr 71 on eluruumid, mille välja
üürimine on käibemaksuseaduse (KMS) § 16 lg 2 p 2 kohaselt maksuvaba.

Kentmanni tn 6 kinnistu ehitusloa kohaselt sellesse ehitisse juba kavandatud mitteeluruumide (12,9%
ruumide üldpinnast) osakaal ning kõigi nende eluruumide, mille omanikud soovivad ruumide
valmimisel anda neile äriruumi kasutusotstarbe, osakaal ületab kogu ehitise üldpinnast 20% ehk
maatüki ärimaa sihtotstarbe osakaalu.

OÜ Kemtal ja OÜ Nordic Hotels vahel 31. jaanuaril 2014 sõlmitud üürileping on tingimuslik,
mistõttu pole võimalik ette näha, kas realiseerub äriplaan anda korterid rendile külaliskorteritena.

Isegi kui OÜ Nordic Hotels asuks neis ruumides osutama majutusteenust, ei oleks tegemist OÜ
Kemtal ettevõtlusega ning OÜ Kemtal poolt OÜ-le Nordic Hotels ruumide rendile andmine oleks
käsitatav ikkagi maksuvaba käibena.

Kui OÜ Kemtal tulevikus neid kortereid maksustatava käibe saamiseks kasutama asub, on tal
võimalik nende soetamisel tasutud sisendkäibemaks KMS §-s 32 sätestatud korras tagasi saada.

3. OÜ Kemtal palus kaebuses MTA 20. mai 2014. a maksuotsus nr 12.2-3/21602-11 tühistada.

Kentmanni tn 6 korterite nr 70 ja nr 71 puhul on tegu 14. korrusel eraldi privaatses trepikojas asuvate
ruumidega, mis sisustatakse koostöös hotellioperaatoriga ning äriplaani kohaselt hakatakse neid
kasutama ettevõtluses klientidele ärikohtumiste ja ärikoosolekute korraldamiseks ning eksklusiivse
hotellimajutusteenuse osutamiseks. Äriplaani realiseerimiseks on kaebaja sõlminud üürilepingu OÜ-
ga Nordic Hotels, mistõttu on korterite kasutamine eluruumidena välistatud.

Maksuhaldur on ehitisregistri andmetele omistanud ebaõige tähenduse, eirates nii majandusliku
tõlgendamise põhimõtet kui ka maksumenetluses tuvastatud asjaolu, et ehitisregistri andmed ei vasta
tegelikkusele ja OÜ Metsailu on asunud registriandmeid tegeliku olukorraga vastavusse viima.
Ehitisregistri ja kinnistusraamatu andmebaasides hoone osadele, ruumidele ja maaüksusele omistatud
nimetused ei oma maksustamise seisukohast tähtsust. Isegi kui registris on korter registreeritud
eluruumina, ei ole tegu eluruumiga KMS tähenduses, kui seda kasutatakse majutus​teenuse
osutamiseks või mõneks muuks majandustegevuseks. Külaliskorter pole eluruum.

4. Maksu- ja Tolliamet vaidles kirjalikus vastuses kaebusele vastu ning palus selle jätta
rahuldamata.

Eluruumiks kohandatud ehitisi tuleb eelduslikult käsitada eluruumidena, isegi kui neid (enam või
veel) elamiseks ei kasutata, kuni faktiline kasutus vastupidist ei näita. Praktikas pole harvad juhused,
kus sarnaseid korteriomandeid ei hakata kasutama mitte maksustatava käibe tarbeks, vaid nt
äriühingute omanike või juhatuse liikmete eluruumina ning kontrollimenetluse ajaks on need juba
edasi võõrandatud, äriühingud ise varatuks muudetud ning ebaõigesti maha arvatud või KMS § 32
alusel ümber arvestamata jäetud käibemaksusummasid ei ole võimalik sisse nõuda.

Lubamatut maksukumulatsiooni selles asjas ei teki, sest maksukohustuslasel on juhul, kui soetatud
korteriomandeid koos panipaikadega ja parkimiskohtadega kasutatakse hiljem ikkagi maksustatava
käibe tarbeks, õigus sisendkäibemaks KMS §-s 32 sätestatud korras tagasi taotleda.

5. Tallinna Halduskohus rahuldas 28. novembri 2014. a otsusega OÜ Kemtal kaebuse ning tühistas
maksuotsuse. Tallinna Halduskohus lisas 8. detsembri 2014. a täiendava otsusega kohtuotsuse
resolutiivosa punkti 1 lõppu järgmise lause: "Kohustada Maksu- ja Tolliametit uuesti läbi vaatama
OÜ Kemtal tagastusnõue osas, milles see Maksu- ja Tolliameti 20.05.2014 maksu​otsusega nr 12.2-
3/21602-11 rahuldamata jäeti."
Eluruumi üürile, rendile või kasutusvaldusesse andmisena KMS § 16 lg 3 p 1 tähenduses peetakse
silmas eeskätt olukorda, kus ruum antakse teise isiku kasutusse nii, et pooltevaheline õigussuhe, mille
sisuks on ruumi kasutamine, vastab eluruumi üürilepingule võlaõigusseaduse (VÕS) tähenduses.
Eluruumi üürile, rendile või kasutusvaldusesse andmisele kohaldatava maksuvabastuse eesmärk on
eelkõige selles, et inimesed ei peaks maksma käibemaksu oma elukoha (kodu) kasutamise eest. Sellest
eesmärgist lähtudes tuleks tõlgendada ka muid maksuvabastust ja selle kohta tehtud erandeid
sätestavaid norme.
Kui mingi õigussuhte seisukohast on tähtis, kas tegemist on eluruumiga või mitte, tuleb seda hinnata,
lähtudes sellest, milleks ruumi tegelikult kasutatakse (või kasutama asutakse), mitte aga pelgalt
sellest, milleks see ruum on objektiivselt kasutuskõlblik. Seega ei saa olukorras, kus mingisugust
püsivaks elamiseks kasutatavat (ja selleks otstarbeks ehitatud) ruumi kasutatakse reaalselt mingil
muul otstarbel, rääkida eluruumi üürile, rendile või kasutusvaldusesse andmisest. See, et eluruumiks
kõlblikku ja selleks ehitatavat korterit saab põhimõtteliselt kasutada ka maksustatava käibe tarbeks,
tuleneb üheselt KMS § 16 lg 2 p-st 2. Ühestki õigusnormist ei tulene, et käibemaksukohustuslasest
isik ei võiks elamumaa sihtotstarbega maal asuvas ehitises paiknevat korterit välja üürida teisele
isikule seal majutusteenuse osutamiseks.
Kentmanni tn 6 hoonesse ehitatavaid kortereid nr 70 ja nr 71 on seega põhimõtteliselt võimalik
kasutada käibemaksuga maksustatava käibe tarbeks ning OÜ Kemtal on maksumenetluses esitanud
tõsiseltvõetava äriplaani nende sellekohaseks kasutamiseks. Maksuhaldur seevastu ei ole suutnud
adekvaatselt põhjendada, miks ei võiks kaebaja plaani realiseerimine olla võimalik või miks on
tegelikult ebausutav, et see sellisel moel realiseeritakse.
6. Maksu- ja Tolliamet esitas apellatsioonkaebuse halduskohtu otsuse tühistamiseks
7. Tallinna Ringkonnakohus jättis 23. aprilli 2015. a otsusega apellatsioonkaebuse rahuldamata.
Ringkonnakohus nõustus halduskohtu põhjendustega ning rõhutas, et maksustatava käibe ning sisend​-
käibemaksu mahaarvamise õiguse tekkimine KMS § 16 lg 3 p 1 tähenduses sõltub kinnisasja või selle
osa kasutusse andmise majanduslikust sisust, mitte pelgalt asjaolust, et korteris on võimalik alaliselt
elada.

Erinevalt apellandi arvamusest ei muuda selline käsitlus KMS § 16 lg 3 p 1 sisutühjaks. Viidatud sätte
mõte koostoimes KMS § 16 lg 2 p-ga 1 on tagada maksuvabastuse kohaldumine eluruumina
kasutatavale kinnisasjale või selle osale ning võimaldada käibemaksu lisamist majandus- või kutse​-
tegevuse raames toimuvale kinnisasja või selle osa kasutusse andmisele. Ringkonnakohtu hinnangul
ei ole põhjendatud anda eluruumi üürimisele KMS kontekstis VÕS-s sätestatust erinev sisu. Seda ei
saa lugeda ka KMS eesmärgiks ega EL õigusest tulenevaks nõudeks. Nõukogu direktiivi 2006/112/EÜ
(käibemaksudirektiiv) art-s 131 on rõhutatud, et liikmesriikidel tuleb saavutada maksu​vabastuste
arusaadav kohaldamine ning hoida ära maksudest kõrvalehoidumist, maksustamise vältimist ja muid
kuritarvitusi. Eluruumi üürile andmise mõistet käibemaksudirektiiv ei sätesta, vaid volitab
liikmesriike kehtestama kinnisasja rendile ja üürile andmisel vabatahtliku maksustamis​õiguse
kasutamise üksikasjalikud eeskirjad, samuti annab direktiiv liikmesriikidele õiguse piirata nimetatud
õiguse kohaldamisala (art 137 lg 2). Seega tuleb sisustada vabatahtliku maksustamis​õiguse ulatus
riigisiseses õiguses.

OÜ Kemtal on maksumenetluses esitanud tõsiseltvõetava äriplaani, näidates, et Kentmanni tn 6
hoonesse ehitatavaid kortereid nr 70 ja nr 71 (uute numbritega 71 ja 72) on põhimõtteliselt võimalik
kasutada käibemaksuga maksustatava käibe tarbeks. Maksuhaldur ei ole aga suutnud põhjendada,
miks ei võiks kaebaja plaan realiseeruda või miks on tegelikult ebausutav, et see sellisel moel
realiseeritakse.

MENETLUSOSALISTE PÕHJENDUSED
8. MTA palub kassatsioonkaebuses kohtuotsused tühistada ja kaebuse rahuldamata jätta.
Kohtud on tõlgendanud KMS § 16 lg 3 p 1 põhjendamatult kitsalt, välistades eluruumi mõiste alt
sellised korterid, mis on elamiseks kohandatud ja mida saab alaliseks elamiseks kasutada, kuid mida
äriplaani kohaselt alaliseks elamiseks ei kasutata või samal eesmärgil välja ei üürita. Eluruumina
sisustatud korteri kasutamine majutusteenuse osutamiseks külaliskorterina ei muuda seda korterit
äriruumiks, vaid tegemist on olukorraga, kus eluruumi kasutatakse majandustegevuses. Seda tuleb
käsitada majutusteenuse osutamisena, millele KMS § 16 lg 2 p 2 kohaselt maksuvabastust ei
kohaldata. See, et eluruumina sisustatud korteri kasutamine majandustegevuses ei muuda seda korterit
äriruumiks, nähtub selgelt KMS § 16 lg 3 p 1 sõnastusest. Kuna käibemaksukohustuslasele kuuluva
eluruumina sisustatud korteri üürimine kellelegi alaliseks elamiseks on ilmselgelt selle eluruumi
kasutamine majandustegevuses, siis muutuks eeltoodud tõlgenduse kohaselt see korter ka sellise
üürimise kaudu äriruumiks (st selliselt toimides lakkaks üüritav korter olemast eluruum). Selline
tõlgendus muudaks aga KMS § 16 lg 3 punktis 1 eluruumi kohta tehtud erandi sisutühjaks, mis ei
saanud olla seadusandja eesmärgiks.
Kohtud on ebaõigesti leidnud, et olukorras, kus mingisugust püsivaks elamiseks kasutatavat ja selleks
otstarbeks ehitatud ruumi kasutatakse reaalselt mingil muul eesmärgil, kui isikute alaliseks elamiseks,
ei saa rääkida eluruumi üürile, rendile või kasutusvaldusesse andmisest. Nähtuvalt VÕS §-de 271 ja
339 ning asjaõigusseaduse §-s 201 sisalduvatest üürilepingu, rendilepingu ja kasutus​valduse
mõistetest ei ole lepingute sõlmimise eelduseks see, et üürnik, rentnik või kasutusvaldaja peaksid
eluruumi kasutama oma elukohana. VÕS § 272 lg 1 järgi on eluruumiks ka elamu või korter, mis on
kasutatav, st kohandatud alaliseks elamiseks. Seega on KMS § 16 lg 3 p 1 kohaldatav ka selliste
eluruumide kohta, mida alaliseks elamiseks ei kasutata.
KMS § 16 lg 3 p 1 eesmärgiks ei ole üksnes välistada seda, et isik, kes kasutab eluruumi alaliseks
elamiseks, peaks maksma käibemaksu, vaid eesmärgiks on ka välistada eluruumidega toime​pandavaid
käibemaksupettuseid. KMS § 16 lg 3 p 1 kehtestamisel on lähtutud käibemaksudirektiivi art-s 131
sätestatust, mille kohaselt tuleb liikmesriigi kehtestatud reeglitega välistada maksudest
kõrvalehoidumist, maksustamise vältimist ja muid kuritarvitusi. Eeltoodu nähtub ka KMS
seletuskirjast.
Sõltumata sellest, et kaebaja äriplaan võib iseenesest olla eluliselt usutav, poleks KMS § 16 lg 3 p 1
alusel tal ikkagi õigust lisada üürile käibemaksu, mistõttu on maksuotsuses jõutud sisend​käibemaksu
osas õigele seisukohale ja maksuotsuse tühistamiseks puudub alus.
9. OÜ Kemtal vaidles kassatsioonkaebusele vastu.
KMS § 16 lg 3 punktis 1 sätestatud eluruumi üürileandmise erandi kohaldamiseks ei ole selles
kaasuses faktilist alust, sest vaidlusaluse kinnisvara puhul on sisuliselt ja formaalselt tegemist
äriruumidega (mitteeluruumidega), mille üürile võib lisada käibemaksu. Kentmanni tänavale
ehitatakse uut multifunktsionaalset elu- ja ärihoonet ning OÜ Kemtal on põhjendanud ja tõendanud, et
OÜ Metsailu müüb talle selles hoones asuvad mitteeluruumid, mis on kasutamise sihtotstarbe
kohaselt äriruumid, ja need antakse üürile kasutamiseks äriruumidena üksnes majandustegevuse
jaoks. Kinnistusraamatu registriosades on kõikide OÜ Kemtal poolt ostetavate korteriomandite
reaalosade nimetuseks mitteeluruum.


KOLLEEGIUMI SEISUKOHT
10. Kaebaja nõuab sisendkäibemaksu tagastamist arvete alusel, millega tasus ehitamisjärgus olevate
korteriomandite eest, mille reaalosadeks on kaks korterit, parkimiskohad ja panipaigad, eelviidatud
tehingu notaritasud ning korteritesse tellitud köögimööbli ettemaks. Maksuhalduri arvates pole
korterid ja neid teenivad ruumid (asjas ei ole vaidlust, et panipaigad ja parkimiskohad moodustavad
korteritega majanduslikus mõttes ühe terviku, vt halduskohtu otsuse p 15) soetatud maksustatava
käibe tarbeks (KMS § 16) ning sisendkäibemaksu mahaarvamine ei tule KMS § 29 lg 1 alusel kõne
alla.
Vaidluse lahendus sõltub sellest, kuidas tõlgendada ja kohaldada KMS §-s 16 sätestatud kinnisasja
üürile, rendile või kasutusvaldusesse andmise maksuvabastust.
11. KMS § 16 lg 2 p 2 näeb ette, et käibemaksuga ei maksustata kinnisasja või selle osa üürile, rendile
või kasutusvaldusse andmist. Samas ei kohaldata maksuvabastust majutusteenuse osutamisele ning
sõidukite parkimismaja või parkimiskoha, statsionaarselt paigaldatud seadme või masina või seifi
üürile, rendile või kasutus​valdusse andmisele.
KMS § 16 lg 3 p 1 annab maksumaksjale võimaluse loobuda viidatud maksuvabastusest, välja
arvatud eluruumi üürile, rendile või kasutusvaldusesse andmisel.
KMS § 29 lg 1 kohaselt on maksukohustuslase poolt tasumisele kuuluv käibemaksusumma
maksustamis​perioodil KMS § 3 lg-s 4 ning lg 6 p-des 5 ja 6 nimetatud tehingutelt või toimingutelt
arvestatud käibemaks, millest on maha arvatud maksustatava käibe tarbeks, samuti ettevõtlusega
seotud § 4 lõikes 2 nimetatud tehingute või toimingute või välisriigis toimuva ettevõtluse, välja
arvatud maksuvaba käibena käsitatavad tehingud (§ 16), tarbeks kasutatava kauba või teenuse sama
maksustamisperioodi sisendkäibemaks.
12. KMS § 16 lg 2 p 2 ja lg 3 p 1 tõlgendamisel saab teha järelduse, et majutusteenuse pakkumine
pole kunagi maksuvaba ja eluruumi üürile, rendile või kasutusvaldusesse andmine on alati
maksuvaba, muu kinnisasja või selle osa kasutusse andmine on maksuvaba, kui maksukohustuslane
pole maksuvabastusest loobunud. Seega tuleks eluruumi soetamine maksustatava käibe tarbeks kõne
alla juhul, kui see soetatakse eesmärgiga osutada neis ruumides majutusteenust. Turismiseaduse § 17
kohaselt on majutusteenus ööbimisvõimaluse ning sellega kaasneva kauba või teenuse müügiks
pakkumine ja müük majutusettevõtja poolt.
13. Kaebaja ei ole väitnud, et soetas korteriomandid majutusteenuse osutamiseks. Kaebaja on
esitanud äriplaani, mille kohaselt üürib ta korteriomandid äriühingule, kellel on õigus neis osutada
majutusteenust. Sellisel juhul tekib majutusteenusest maksustatav käive üürnikuks oleval äriühingul,
kuid mitte kaebajal. Kaebaja eluruumi üürileandjana ei võiks tehingu hinnale KMS § 16 lg 2 p 2
kohaselt käibemaksu lisada.
14. Kaebaja leiab, et on maksuvabastusest teatega maksuhaldurile loobunud ning seega tekib tal
kinnisvara üürimisel KMS § 16 lg 3 p 1 kohaselt maksustatav käive. Maksuvabastusest ei saa KMS
§ 16 lg 3 p 1 kohaselt loobuda eluruumi üürimisel. Seega ei omaks loobumisteade mingit tähtsust, kui
kaebaja soetatud korteriomandid tuleb lugeda eluruumideks KMS mõttes. Kolleegium nõustub poolte
ja kohtutega, et eluruumi mõiste sisustamisel saab lähtuda VÕS § 272 lg-s 1 toodud definitsioonist:
eluruum on elamu või korter, mis on kasutatav alaliseks elamiseks. VÕS § 272 lg 1 defineerib ka
äriruumi: ruum, mis on kasutatav majandus- ja kutsetegevuses. Neist definitsioonidest saab järeldada,
et elu- ja äriruumi eristamisel ei lähtuta pelgalt detailplaneeringus ja ehitus- või kasutusloas märgitud
hoone kasutusotstarbest (elamu või mitteelamu), vaid ka kavatsusest ja tegelikust võimalusest ruume
ühel või teisel otstarbel kasutada. Halduskohtu otsuses viidatud kohtupraktikast (3-08-19 ja 3-09-
1450) selgub, et üldjuhul tehakse maksuvabastuse kasutamise asjaolud kindlaks ruumide tegeliku
kasutusotstarbe alusel. Ehitusjärgus hoonet reaalselt ei kasutata, seega ei saa alles ehitatavate ruumide
puhul lähtuda nende tegelikust kasutusest.
15. Maksuhaldur leiab, et sellisel juhul tuleks lähtuda detailplaneeringus kavandatud ruumide kasutus​-
otstarbest. Kolleegium nõustub, et mõistlik on eeldada, et ehitist hakatakse kasutama otstarbel, mis on
näidatud detailplaneeringus või ehitusloas. Tuleb arvestada, et ehitiste kasutus​otstarvete ehitusõiguslik
liigitus elamuteks ja mitteelamuteks ei toimu täpselt samadel alustel kui elu- ja äriruumide liigitus
VÕS § 272 lg 1 tähenduses. Nõnda ei keela ehitusõiguse normid elamu või selles paikneva korteri
kasutamist ajutiseks elamiseks. Samuti võib elamus asuv korter olla kasutatav näiteks ka
majutusteenuse osutamiseks, s.t majandustegevuses. Selline võimalus on koos​kõlas vaidlusaluse
tehingu sõlmimise ajal kehtinud majandus- ja kommunikatsiooniministri 4. detsembri 2012. a määruse
nr 78 "Ehitise kasutamise otstarvete loetelu" § 1 lg-s 5 sätestatuga, mille kohaselt võis külaliskorterit
või kodumajutust pakkuva ehitise liigitada lisaks majutushoonele kui mitteelamule ka ühepereelamu
või korterelamu alla. Seega ei saa välistada, et kuigi detail​planeeringus või ehitusloas on hoone või
hooneosa kasutusotstarbeks märgitud elamu, kavandatakse tegelikult selle kasutamist muul otstarbel
kui alaline elamine, sh ärilisel otstarbel. Euroopa Kohus on korduvalt rõhutanud, et kui kinnisasi on
soetatud maksukohustuslase maksustatavate tehingute tarbeks, peab ta tulenevalt käibemaksu
neutraalsuse põhimõttest saama sisendkäibemaksu kohe maha arvata ka juhul, kui ta ei asu soetatud
ehitist kohe majandustegevuses kasutama (vt nt C-153/11, p-d 45, 52). Vastasel korral võib
käibemaks kumuleeruda.
16. Eeltoodust selgub, et pelgalt korteri ehitusõiguslikust kasutusotstarbest lähtumine ei pruugi
käibemaksuseaduse kontekstis eluruumide ja mitteeluruumide eristamisel viia õigele tulemusele.
Seepärast tuleb maksukohustuslasele anda võimalus selgitada ja esitada tõendid näitamaks, et elamu,
korter või muu elamu osa on tegelikult soetatud majandustegevuse tarbeks. Seejärel peab maksu​-
haldur hindama, kas kavandatud tegevus kujutab endast maksustatavat käivet ning kas esitatud
äriplaan on usutav. Mitte iga majandustegevuses toimuv kasutus ei anna võimalust lisada teenusele
käibemaksu. Kui maksukohustuslase äriplaan näeb ette eluruumi üürile andmise alaliseks elamiseks,
pole KMS § 16 lg 3 p-s 1 sätestatud keelu tõttu võimalik eluruumi üüriteenusele käibe​maksu lisada
ning korter pole soetatud maksustatava käibe tarbeks. Kui maksukohustuslane kavatseb korteri üürida
teisele äriühingule majutusteenuse osutamiseks, pole tegemist alaliseks elamiseks üüritava pinnaga,
vaid majandustegevuseks kasutatava pinnaga ning korterit saab käsitada äriruumina, mida
kavatsetakse kasutada maksustatava käibe tarbeks. Sellise tõlgenduse korral ei muutu KMS § 16 lg 3
p 1 erand sisutühjaks. Seega tuleb maksuvabastuse rakendamise üle otsustades muu hulgas arvestada
ka maksukohustuslase äriplaani. Kui äriplaani teostumiseks pole seadusandlikke või muid takistusi
ning äriplaan on usutav, tuleb maksukohustuslasele anda võimalus arvata sisendkäibemaks kohe
maha. Kuigi kolleegium nõustub vastustajaga, et maksudest kõrvalehoidumise tõkestamine ja
maksude tasumisel seaduslikkuse kontrollimine toimub avalikes huvides, pole selle põhjendusega
lubatud seada ohtu käibemaksu neutraalsuse põhimõtet ja õigust arvata sisendkäibemaks kohe maha.
17. Kohtud on leidnud, et soetatud korterite kasutamine käibemaksuga maksustatava käibe tarbeks on
võimalik ning kaebaja äriplaan tõsiseltvõetav. Kolleegiumil ei ole sellele seisukohale midagi lisada.
18. Eeltoodust tulenevalt jääb kassatsioonkaebus rahuldamata.
19. OÜ Kemtal on kassatsiooniastmes taotlenud õigusteenuse eest tasutud 1440 euro hüvitamist.
Kaebaja on kulutanud kassatsioonkaebuse vastuse koostamiseks 10 tundi hinnaga 120 eurot tund.
Kolleegium leiab, Kolleegium leiab, et asi polnud nii keerukas ja töömahukas, et kassatsioon​-
kaebusele vastuse koostamisele kulunud kümmet tundi saaks pidada põhjendatuks, ning vähendab
välja​mõistetavat summat. Seega tuleb vastustajalt halduskohtumenetluse seadustiku § 108 lg 1 alusel
OÜ Kemtal kasuks välja mõista 500 eurot.


Viive Ligi, Ivo Pilving, Jüri Põld

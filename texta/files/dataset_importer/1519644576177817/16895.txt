                                                                    Tsiviilasi nr 2-15-117552




                           KOHTUOTSUS
                                EESTI VABARIIGI NIMEL
                                  TAGASELJAOTSUS

Kohus                                Tartu Maakohus
Kohtunik                             Gerty Pau
Otsuse tegemise aeg ja koht          29. aprill 2016.a Tartu kohtumaja
Tsiviilasi                           Andrus Variku hagi Toomas Rootsi vastu võla
                                     väljamõistmiseks
Tsiviilasja hind                     6507 eurot
Menetlusosalised ja nende            hageja: Andrus Varik (ik XXXX, elukoht XXXX),
esindajad                            lepinguline esindaja: Kalmer Filatov (e-post
                                     das@das.ee)
                                     kostja: Toomas Roots (ik XXXX, tegelik elukoht
                                     kohtule teadmata)

Menetlus                             kirjalik menetlus

RESOLUTSIOON
1. Hagi rahuldada tagaseljaotsusega.
2. Välja mõista Toomas Rootsilt 27. mai 2014 laenulepingu alusel Andrus Variku kasuks
    põhivõlg 3150 eurot ja viivitusintress 3357 eurot, kokku 6507 eurot.
3. Tunnistada otsus tagatiseta viivitamata täidetavaks.
4. Toimetada otsus kätte hageja esindajale ning kostjale väljaande Ametlikud Teadaanded
    kaudu.
Menetluskulude jaotus ja kindlaksmääramine
5. Menetluskulud jätta Toomas Rootsi kanda.
6. Mõista Toomas Rootsilt Andrus Variku kasuks välja riigilõiv 450 eurot.
7. Riigilõiv     tasuda     D.A.S.      Õigusabikulude      Kindlustuse     AS-i     kontole
    EE472200221049641283.
 Kaja esitamine
 Kostja võib esitada Tartu Maakohtule tagaseljaotsuse peale kaja, kui tema tegevusetus, mis
 oli tagaseljaotsuse tegemise aluseks, oli tingitud mõjuvast põhjusest. Kaja võib esitada
 sõltumata mõjuva põhjuse olemasolust, kui hagi oli kostjale või tema esindajale kätte
 toimetatud muul viisil kui isiklikult allkirja vastu üleandmisega või elektrooniliselt või kui
 tagaseljaotsust ei võinud seaduse kohaselt teha. Kaja võib esitada tagaseljaotsuse
 kättetoimetamisest alates 30 päeva jooksul. Kajalt tasutakse riigilõivu asemel kautsjon.
 Kautsjonina tasutakse summa, mis vastab riigilõivule poolelt hagihinnalt, kuid mitte vähem
 kui 100 eurot ja mitte rohkem kui 1500 eurot.
Apellatsioonkaebuse esitamine
Hageja võib kohtuotsuse peale esitada apellatsioonkaebuse Tartu Ringkonnakohtule 30 päeva
jooksul alates otsuse apellandile kättetoimetamisest, kuid mitte hiljem kui viie kuu
möödumisel esimese astme kohtu otsuse avalikult teatavakstegemisest. Apellatsioonkaebus
võidakse lahendada kirjalikus menetluses, kui kaebuses ei taotleta selle lahendamist istungil.
Selgitus menetlusabi taotlejale
Seaduses sätestatud tähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb, eelkõige esitama kaebuse.
Kaebuse põhjendamiseks või riigilõivu tasumiseks või kaebuses esineva sellise puuduse
kõrvaldamiseks, mis on seotud menetlusabi taotlemisega, annab kohus mõistliku tähtaja
pärast menetlusabi andmise taotluse lahendamist, kui nimetatud taotlus ei olnud esitatud
põhjendamatult või tähtaja pikendamise eesmärgil.

KIRJELDAV JA PÕHJENDAV OSA
Tsiviilkohtumenetluse seadustiku (TsMS) § 444 lg 3 alusel jätab kohus käesolevast otsusest
välja kirjeldava ja põhjendava osa.


/allkirjastatud digitaalselt/
Kohtunik

                                                                         2-16-100958




                        KOHTUOTSUS
                            EESTI VABARIIGI NIMEL

Kohus                           Tartu Maakohus

Kohtunik                        Roomet Sõnna

Otsuse avalikult                26.juulil 2016 Võru kohtumaja
teatavakstegemise aeg
ja koht

Tsiviilasja number              2-16-100958

Hagi ese                        Elektrum Eesti OÜ hagi J. M. vastu võlgnevuse
                                nõudes
Hagi hind
                                653,68 eurot
Pooled ja nende                 Hageja Elektrum Eesti OÜ (registrikood xxxxxxxx,
                                asukoht Liivalaia 45 Tallinn Harjumaa, esindaja
esindajad
                                Julianus Inkasso OÜ, Kadri Timuska, e-post:
                                jurist@julianus.ee);
                                kostja J. M. (isikukood xxxxxxxxxxx, elukoht
                                xxxxxxxxxxxxxxxxxxxxxxxxxxxxxxx,          e-post:
                                jaanikamelts@hot.ee)
Kohtuistungi aeg                kirjalik menetlus

RESOLUTSIOON
rahuldada Elektrum Eesti OÜ hagi J. M. vastu osaliselt.

Välja mõista J. M. 397 (kolmsada üheksakümmend seitse) eurot ja 32 senti Elektrum
Eesti OÜ kasuks (põhivõlgnevus 326,84 eurot ja viivised kuni hagiavalduse
esitamiseni 70,48 eurot).
Välja mõista J. M. Elektrum Eesti OÜ kasuks alates hagi esitamisest 29.03.2016 viivis
VÕS § 113 lg 1 teises lauses sätestatud määras tasumata põhinõudelt 326,84 eurot kuni
põhinõude täitmiseni, kusjuures viivisenõue kokku koos sissenõutavaks muutunud
viivisega 70,48 eurot ei tohi ületada põhinõude 326,84 euro suurust.
Menetluskulude jaotus
Jätta 62 % Elektrum Eesti OÜ menetluskuludest J. M. kanda ja 38 % J. M.
menetluskuludest Elektrum Eesti OÜ kanda.
 Välja mõista J. M. menetluskulu 139 (ükssada kolmkümmend üheksa) eurot ja 50 senti
 Elektrum Eesti OÜ kasuks.
 Välja mõista J. M. Elektrum Eesti OÜ kasuks menetluskuludelt summas 139,50
 eurot viivis alates lahendi jõustumisest kuni täitmiseni VÕS § 113 lg 1 teises lauses
 sätestatud määras, kuid mitte rohkem kui 139,50 eurot.
  Kohtuotsuse täitmise kord ja viis
  TsMS § 445 lg 1 alusel määrata kindlaks kohtuotsuse täitmise kord ja viis, mille
  kohaselt tasuda J. M. talt käesoleva kohtuotsusega väljamõistetud summad igakuiste
  maksetena 6 (kuue) kuu jooksul alates käesoleva kohtuotsuse jõustumisest.
 Edasikaebamise kord

 Kohtuotsuse peale võib esitada apellatsioonkaebuse 30 päeva jooksul, alates otsuse
 kättetoimetamisest, Tartu Ringkonnakohtule, kusjuures kaebus võidakse lahendada
 kirjalikus menetluses, kui kaebuses ei taotleta selle lahendamist istungil.


HAGEJA NÕUE JA SELLE PÕHJENDUSED

Hagiavalduse kohaselt sõlmisid pooled 6.12.2012.a. võrgu- ja elektrilepingu, millega hageja
võttis endale kohustuse müüa kostjale elektrienergiat ja osutada võrguteenust. Kostja kohustus
maksma elektrienergia ja võrguteenuse eest kokkulepitud tasu. Kooskõlas sõlmitud lepinguga
edastati teenused tarbimiskohta aadressile Kubja Põik 17 Võru, Võru maakond. Lepingu
lahutamatuks osaks on võrguteenuse osutamise tüüptingimused ja elektrienergia müügi
tüüptingimused ning vastavalt õigusaktidele kehtestatud hinnakirjad. Lepingu punkti 1.2
kohaselt on kostja lepingule alla kirjutades kinnitanud, et on teadlik, et elektrienergia müük ei
sisalda elektrienergia ülekannet ega jaotust. Kostja kohustus osutatud teenuste eest tasuma
kokkulepitud viisil, mis on fikseeritud pooltevahelise lepingus. Lepingu punkti 1.6. kohaselt on
hagejal õigus nõuda kostjalt viivist 0,1 % tähtajaks tasumata summalt päevas. Hageja on endale
võetud kohustusi täitnud ja esitanud kostjale vastavalt lepingule ja kooskõlas osutatud
teenustega igakuiselt arved. Kostja ei ole nõutud summasid tasunud. Kostja kasutas hageja
teenuseid nende eest tasumata. Vaatamata korduvatele meeldetuletustele, ei ole kostja sellest
hoolimata teinud midagi võlgnevuse likvideerimiseks. Maksetähtaeg, arvelduskonto number ja
muu vajalik informatsioon makse sooritamiseks oli kirjas hageja poolt regulaarselt esitatud
arvetel. Hagi esitamise seisuga on kostjal tasumata arveid summas 326,84 eurot. Hageja ja
kostja vahel sõlmitud lepingu alusel on poolte vahel viiviseks kokku lepitud 0,1 % tasumata
summalt päevas. Hageja nõuab kostjalt viiviseid summas 313,82 eurot. Peale selle vastavalt
TsMS §-le 367 palub hageja kohtul lisaks hagi esitamise ajaks sissenõutavaks muutunud
viivisele välja mõista kostjalt ka viivis perioodi eest alates hagi esitamisest kohtule kuni
põhinõude täitmiseni lepingujärgse viivisemääraga 0,1% päevas põhivõlalt. Arvestades asjaolu,
et hageja esitab samas nõudes hagiavalduse, siis tuleb maksekäsu kiirmenetluses tasutud
riigilõivu käsitleda TsMS §144 kohaselt kohtuvälise kuluna ja nõuda ka nimetatud kulu kostjalt
välja. Riigilõivu tasus hageja maksekäsu kiirmenetluse avalduselt 45 eurot.. Võttes arvesse
ülaltoodut ja juhindudes VÕS §-dest 100; 101 lg 1 p 1 ja p 6; 108 lg 1; 113 lg 1 ning TsMS §-
dest 3 lg 1; 144 p 7; 146; 162 lg 1, 2, 3; 177 lg 2; 317 lg 1; 363 lg 1; 367 ja 407 lg 1 palub hageja
mõista kostjalt hageja kasuks välja põhivõla summas 326,84 eurot ja viivised summas 313,82
eurot; välja mõista kostjalt alates hagi esitamisest kuni põhinõude täitmiseni välja viivis 0,1 %
päevas tasumata võlasummalt kuni summani 13,02 eurot; välja mõista kostjalt hageja kasuks
kohtukulud, sealhulgas riigilõiv 125 eurot ja hageja poolt esindajale makstud tasu õigusabi eest
summas 287,60 eurot; mõista kostjalt väljamõistetud menetluskuludelt menetluskulude suurust
kindlakstegeva lahendi jõustumisest alates kuni täitmiseni viivist võlaõigusseaduse § 113 lõike
1 teises lauses ettenähtud ulatuses. Hageja on nõus asja kirjaliku menetlemisega.

KOSTJA VASTUVÄITED

Kostja tunnistab hagi ja on nõus asja kirjaliku menetlusega. Samas palub ta vähendada viiviste
nõuet, sest üle kahe aasta ei ole hagi esitatud ja jätta menetluskulud poolte endi kanda (tl 36).

KOHTU TUVASTATUD ASJAOLUD JA NENDEST TEHTUD JÄRELDUSED

Kohus leiab, et hagi on tõendatud ja kuulub rahuldamisele osaliselt.

Pooled on nõus asja lahendamisega kirjalikus menetluses. Kohus määras asja lahendamisele
TsMS § 403 lg 1 alusel kirjalikus menetluses (tl 51). Tartu Maakohtu 20.juuni 2016.a.
määrusega määrati pooltele tähtaeg 10 päeva kohtumääruse kättetoimetamisest, mille jooksul
on pooltel võimalik kohtule esitada avaldusi ja dokumente (tl 51). Hageja on kohtumääruse
kätte saanud 20.06.2016 (tl 53), kostja 27.06.2016 (tl 55). Hageja ei ole kohtule esitanud
täiendavaid dokumente, kostja on esitanud kohtule avalduse, milles tunnistab nõuet osaliselt ja
palub kohaldada 6-kuulist maksetähtaega (tl 56).

Hageja on oma nõude põhjendamiseks esitanud kohtule poolte vahel 06.12.2012.a. sõlmitud
elektrienergia müügilepingu, müügilepingu üldsätted ja kostjale esitatud arvete koopiad (tl 15-
26).

 VÕS §-de 5; 8 lg 2; 76 lg 1; 100; 101 lg 1 p 1, 6; 113 lg 1 kohaselt on leping lepingupooltele
täitmiseks kohustuslik, kohustus tuleb täita vastavalt lepingule või seadusele; kusjuures
kohustuse rikkumine on võlasuhtest tuleneva kohustuse täitmata jätmine või mittekohane
täitmine, sealhulgas täitmisega viivitamine. Kui võlgnik on kohustust rikkunud, võib
võlausaldaja nõuda kohustuse täitmist ja rahalise kohustuse täitmisega viivitamise korral
viivist.

Poolte vahel ei ole vaidlust, et nende vahel oli sõlmitud elektrienergia müügileping, mille
kohaselt hageja kohustus müüma kostjale elektrienergiat lepingus näidatud mõõtepunktide
kaudu ja kostja kohustus igakuiste arvete alusel tasuma lepingus märgitud tähtajaks müüja poolt
esitatud arved. Hagiavalduse kohaselt on hageja oma kohustuse täitnud, kostja ei ole vaatamata
korduvatele meeldetuletustele (tl 41, 43, 44, 46) oma kohustusi täitnud. Hagiavalduse kohaselt
on kostjal tasumata arveid 326,84 euro ulatuses. Kostja on selles summas võlgnevuse õigeks
võtnud (tl 36, 49) ja ole kohtule esitanud tõendeid, et ta oleks võlgnevuse tasunud. Neil
asjaoludel ja eeltoodud tõenditele tuginedes kohus leiab, et kostja põhivõlgnevus 326,84 eurot
on tõendatud ja kuulub kostjalt hageja kasuks väljamõistmisele.

VÕS § 101 lg 1 p 6 järgi võib võlausaldaja võlgnikult rahalise kohustuse täitmisega viivitamise
korral nõuda viivist. VÕS § 113 lg 1 järgi võib võlausaldaja rahalise kohustuse täitmisega
viivitamise korral nõuda võlgnikult viivitusintressi (viivis), arvates kohustuse sissenõutavaks
muutumisest kuni kohustuse täitmiseni. Viivise määraks loetakse käesoleva seaduse §-s 94
sätestatud intressimäär, millele lisandub seitse, alates 15.04.2013 kaheksa protsenti aastas. VÕS
§ 94 lg 1 kohaselt, kui kohustuselt tuleb vastavalt seadusele või lepingule tasuda intressi, on
intressimääraks poolaasta kaupa Euroopa Keskpanga põhirefinantseerimisoperatsioonidele
kohaldatav viimane intressimäär enne iga aasta 1. jaanuari ja 1. juulit, kui seaduses või lepinguga
ei ole ette nähtud teisiti. Kui lepinguga on ette nähtud kõrgem intressimäär kui seadusjärgne
viivisemäär, loetakse viivise määraks lepinguga ettenähtud intressimäär.

Hageja on esitanud viivisenõude tulenevalt lepingu p-st 1.6. 0,1% päevas tasumata võlgnevuselt
päevas.

Kohus märgib, et tulenevalt TsMS § 438 lg-st 1 ja § 436 lg-st 7 on kohtul tarbija vastu esitatud
nõude lahendamisel kohustus kontrollida tüüptingimuste kehtivust ka siis, kui pooled ise ei ole
otseselt sellele tuginenud. Kohtu hinnangul tuleb kostja ja Elektrum Eesti OÜ vahel sõlmitud
leping lugeda sõlmituks tüüptingimustel VÕS § 35 lg 1 tähenduses. VÕS § 42 lg 1 sätestab, et
tüüptingimus on tühine, kui see lepingu olemust, sisu, sõlmimise viisi, lepingupoolte huvisid ja
teisi olulisi asjaolusid arvestades kahjustab teist lepingupoolt ebamõistlikult, eelkõige siis, kui
tüüptingimusega on lepingust tulenevate õiguste ja kohustuste tasakaalu teise lepingupoole
kahjuks oluliselt rikutud. Ebamõistlikku kahjustamist eeldatakse, kui tüüptingimusega
kaldutakse kõrvale seaduse olulisest põhimõttest või kui tüüptingimus piirab teise lepingupoole
lepingu olemusest tulenevaid õiguseid ja kohustusi selliselt, et lepingu eesmärgi saavutamine
muutub küsitavaks. Tüüptingimuse tühisust ja sellega seotud asjaolusid hinnatakse lepingu
sõlmimise aja seisuga.

VÕS § 42 lg 3 p 5 kohaselt on tarbijat ebamõistlikult kahjustav eelkõige tüüptingimus, millega
nähakse ette, et teine lepingupool peab oma kohustuse rikkumise korral maksma tingimuse
kasutajale ebamõistlikult suurt leppetrahvi, ebamõistlikult suurt kindlaksmääratud suuruses
kahjuhüvitist või muud hüvitist, või kui teiselt lepingupoolelt võetakse võimalus tõendada
tegeliku kahju suurust. Varasemalt on Riigikohus leidnud, et tüüptingimustes sisalduva
viivisekokkuleppe ebamõistliku suuruse korral on võimalik järeldada selle kahjustavat
iseloomu VÕS § 42 lg 3 p 5 lauseosa „ebamõistlikult suurt kindlaksmääratud suuruses [---]
muud hüvitist" alusel (tsiviilasi nr 3-2-1-139-14, p 11).

Riigikohus on tsiviilasja nr 3-2-1-25-16 p-s 13 selgitanud, et viivise "mõistlik määr" tuleb
sisustada iga konkreetse asja asjaoludest lähtuvalt. Siiski tuleks kolleegiumi arvates eelduslikult
hinnata VÕS § 42 lg 3 p 5 ja § 42 lg 1 järgi tühiseks vähemalt selline tarbijaga sõlmitud
viivisekokkulepe, kus kokkulepitud viivisemäär ületab kolmekordset seadusjärgset
viivisemäära. Kolleegiumi hinnangul kajastab sellises suurusjärgus lepinguline viivisemäär
kohast proportsiooni seadusjärgse viivisemäära suhtes ning täidab oma eesmärgi, kahjustamata
tarbijat ebamõistlikult. Ebaproportsionaalselt suure viivise nõude kokkuleppimine
tüüptingimustes toob kaasa kokkuleppe tühisuse ja võimaluse nõuda viivist seaduses sätestatud
ulatuses ja eeldustel.

Pooled olid kokku leppinud viivisemääras 0,1 % tasumata summast iga viivitatud kalendripäeva
eest. Viivisemäär 0,1% päevas ehk 36,5 % aastas on enam kui kolm korda suurem
seadusjärgsest VÕS § 113 lg 1 teises lauses sätestatud viivisemäärast, mis on viivise
arvestamise ajal olnud 7,75% kuni 8,75% aastas. Eelnevast tulenevalt on lepinguline
viivisemäär tühine VÕS § 42 lg 3 p 5 ja 42 lg 1 järgi ning hagejal on võimalik nõuda viivist
seaduses sätestatud ulatuses. Hageja on arvestanud viivist alates arvete maksetähtajale
järgnevast kuupäevast kuni hagiavalduse esitamiseni ning TsMS § 367 alusel kuni põhinõude
täitmiseni 0,1% päevas tasumata võlasummalt kuni summani 13,02 eurot. Kohtu arvutuste
kohaselt on seadusjärgne viivis esitatud arvetelt hagis nimetatud perioodide eest kuni hagi
esitamiseni kokku 70,48 eurot.
TsMS § 367 kohaselt võib koos põhinõudega esitada hagis viivisenõude selliselt, et taotletakse
viivise, mis ei ole hagi esitamise ajal veel sissenõutavaks muutunud, väljamõistmist kohtult
mitte kindla summana, vaid täielikult või osaliselt protsendina põhinõudest kuni põhinõude
täitmiseni. Seega tuleb välja mõista kostjalt hageja kasuks viivis VÕS § 113 lg 1 teises lauses
sätestatud määras põhinõudelt, so. 326,84 eurolt alates hagi esitamisest 29.03.2016 kuni
põhinõude täitmiseni, kusjuures viivisenõue koos sissenõutavaks muutunud viivisega 70,48
eurot kokku ei tohi kohtupraktika kohaselt ületada põhinõude 326,84 euro suurust.

Kohus leiab, et neil asjaoludel tuleb hagi rahuldada osaliselt ja kostjalt välja mõista hageja
kasuks põhivõlg 324,86 eurot ja viivised hagi esitamiseni 70,48 eurot ning viivis VÕS § 113 lg
1 teises lauses sätestatud määras põhinõudelt, so. 324,84 eurolt alates 29.märtsist 2016 kuni
põhinõude täitmiseni, kusjuures ei tohi viiviste suurus koos juba arvestatud viivisega 70,48
eurot ületada põhinõude 324,84 eurot suurust.

TsMS § 445 lg 1 kohaselt võib kohus otsuses poole taotlusel kindlaks määrata otsuse täitmise
viisi ja korra ning täitmise tähtaja või tähtpäeva.

Kostja J. M. taotleb,määrata otsuse täitmine J. M. poolt ositi kuue kuu jooksul (tl 56). Hageja
on valmis sõlmima maksegraafiku (tl 38).

Neil asjaoludel leiab kohus, et tuleb määrata käesoleva otsuse täitmise viis ja kord, mille
kohaselt J. M. tuleb käesoleva kohtuotsusega väljamõistetud summad tasuda igakuiste
maksetena alates käesoleva kohtuotsuse jõustumisest kuue kuu jooksul.

MENETLUSKULUD

TsMS § 163 lg 1 järgi kannavad pooled hagi osalise rahuldamise korral menetluskulud
võrdsetes osades, kui kohus ei jaota menetluskulusid võrdeliselt hagi rahuldamise ulatusega või
ei jäta menetluskulusid täielikult või osaliselt poolte endi kanda. Kohus, rahuldades hagi
osaliselt, jätab TsMS § 163 lg 1 alusel menetluskulud võrdeliselt hagi rahuldamise ulatusega:
62 % hageja menetluskuludest kostja kanda ja 38 % kostja menetluskuludest hageja kanda.

TsMS § 174 lg 1 kohaselt menetluskulude rahalise suuruse määrab menetluskulude jaotuse
alusel vajalikus ja põhjendatud ulatuses kindlaks asja menetlev kohus samas tsiviilasjas,
millega seoses kulud tekkisid. Kohus määrab menetluskulude rahalise suuruse kindlaks ka siis,
kui menetlusosalised ei esita menetluskulude kindlaksmääramise taotlust, võttes aluseks
menetluskulude nimekirja või tsiviilasja materjalid.

Hageja taotleb kostjalt menetluskuluna välja mõista riigilõiv 125 eurot ning õigusabikulud
287,60 eurot. Kostja ei ole taotlenud menetluskulude hüvitamist, samuti ei nähtu asja
materjalidest tema poolt kantud menetluskulusid.

TsMS §-dest 138 lg 1, 2; 139 lg 2; 144 p 7 lähtuvalt on põhjendatud hageja menetluskuluna
välja mõista maksekäsu kiirmenetluse avalduse ja hagiavalduse esitamisel vastavalt hagihinnale
tasutud riigilõiv kokku 125 eurot. Kohtuväline kulu on TsMS § 144 p 1 alusel menetlusosaliste
esindajate ja nõustajate kulud. TsMS § 175 lg 1 kohaselt kui menetlusosaline peab
menetluskulude jaotust kindlaksmäärava kohtulahendi kohaselt kandma teist menetlusosalist
esindanud lepingulise esindaja kulud, mõistab kohus kulud välja põhjendatud ja vajalikus
ulatuses. Arvestades hagiavalduse sisu, asjaolu, et tsiviilasi ei olnud keeruline ega mahukas,
hagi lahendati kirjalikus menetluses, hageja on kohtule esitanud peale hagi materjalide veel
vaid arvamuse kostja vastuse kohta ühel lehel koos maksemeeldetuletuste koopiatega, peab
kohus põhjendatud ja vajalikuks esindaja õigusabikuluks hageja esindaja tasu summas 100
eurot.

Kuna hageja menetluskuludest tuleb kostjalt välja mõista 62 %, siis 62%x 125+ 100= 139,50
eurot.

TsMS § 177 lg 4 sätestab, et menetluskulude kindlaksmääramist taotlenud isiku avalduse alusel
märgib kohus, et hüvitamisele kuuluvatelt menetluskuludelt tuleb menetluskulude suurust
kindlaks tegeva lahendi jõustumisest alates kuni täitmiseni tasuda viivist võlaõigusseaduse §
113 lõike 1 teises lauses ettenähtud ulatuses. Vastavalt hageja taotlusele tuleb kostjalt
väljamõistetavatelt menetluskuludelt tasuda menetluskulude suurust kindlaks tegeva lahendi
jõustumisest alates kuni täitmiseni viivist võlaõigusseaduse § 113 lõike 1 teises lauses
ettenähtud ulatuses, kusjuures kohtupraktika kohaselt ei tohi viivisenõue ületada menetluskulu
nõude (139,50 eurot) suurust.

/allkirjastatud digitaalselt/

Roomet Sõnna
Kohtunik

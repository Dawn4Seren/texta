                                                                                          1

                                                                  Kriminaalasi nr 1-12-4351




                           KOHTUMÄÄRUS

Kohus                         Viru Maakohus

Määruse tegemise aeg ja koht 31. august 2016, Rakvere kohtumaja

Kriminaalasja number          1-12-4351

Kohtunik                      Heli Väinaste

Kohtuistungi sekretär         Enjar Malm

                              Viru Vangla materjalid Andres Assoni elektroonilise valve
Kohtuasi                      kohaldamisega vangistusest tingimisi enne tähtaega
                              vabastamiseks

Süüdimõistetu                 ANDRES ASSON, isikukood 39202275257, Eesti Vabariigi
                              kodanik, põhiharidus, elukoht xxxx

                              Karistuse kandmise algus 06.10.2014 ja lõpp 08.01.2018



RESOLUTSIOON
Vabastada ANDRES ASSON temale Viru Maakohtu 15.05.2013 otsusega mõistetud
karistuse kandmisest tingimisi enne tähtaega elektroonilise valve kohaldamisega koos tema
allutamisega käitumiskontrollile.

Vastavalt KarS § 751 lg 3 p 2 määrata Andres Assoni elektroonilise valve tähtajaks 3
(kolm) kuud.

Vastavalt KarS § 76 lg 5, 78 p 2 määrata Andres Assonile katseaeg alates käesoleva
kohtumääruse jõustumisest kuni 08.01.2018.

Kohustada Andres Assonit katseajal järgima KarS § 75 lg 1 p 1-6 sätestatud
kontrollnõudeid:
   - elama kohtu määratud alalises elukohas – xxxx;
   - ilmuma kriminaalhooldaja määratud ajavahemike järel kriminaalhooldus-
      osakonda registreerimisele;
   - alluma kriminaalhooldaja kontrollile oma elukohas ning esitama talle andmeid oma
      kohustuste täitmise ja elatusvahendite kohta;
                                                                                              2

   -   saama kriminaalhooldusametnikult eelneva loa elukohast lahkumiseks Eesti
       territooriumi piires kauemaks kui viieteistkümneks päevaks;
   -   saama kriminaalhooldusametnikult eelneva loa elu-, töö- või õppimiskoha
       vahetamiseks;
   -   saama kriminaalhooldusametnikult eelneva loa Eesti territooriumilt lahkumiseks ja
       väljaspool Eesti territooriumi viibimiseks.

Kohustada Andres Assonit katseajal järgima KarS § 75 lg 2 p 2,21,7,8,9 sätestatud järgmisi
kohustusi:
   - mitte tarvitama alkoholi;
   - mitte omama või tarvitama narkootilisi või psühhotroopseid aineid;
   - mitte viibima paikades, kus tarvitatakse alkoholi ja narkootikume ning mitte
      suhtlema     talle    teadaolevalt        kriminaalkorras      karistatud  isikutega
      kriminaalhooldusametnikult eelnevalt luba taotlemata, v.a lähisugulased;
   - osalema sotsiaalprogrammis;
   - alluma elektroonilisele valvele, olles selleks eelnevalt nõusoleku andnud.

Määrata Andres Asson kriminaalhooldusele Viru Vangla kriminaalhooldusosakonna
juhataja määratud kriminaalhooldusametniku järelevalve alla.

Vastavalt KarS § 751 lg 4 hakkab elektroonilise valve tähtaeg kulgema päevast, kui
elektroonilise valve seade kinnitatakse süüdimõistetu keha külge.

Vabastada Andres Asson          karistuse   kandmisest     Viru   Vanglas    peale   käesoleva
kohtumääruse jõustumist.

Kohtumääruse peale on õigus esitada Viru Maakohtule määruskaebus 15 päeva jooksul,
alates päevast, mil isik sai vaidlustatavast kohtumäärusest teada või pidi teada saama.


Asjaolud

Viru Vangla esitas 21.06.2016 Viru Maakohtule materjalid kinnipeetava Andres Assoni
elektroonilise valve kohaldamisega vangistusest tingimisi enne tähtaega vabastamiseks.

Andres Asson kannab käesoleval ajal Viru Maakohtu 15.05.2013 kohtuotsusega nr 1-12-4351
mõistetud karistust, mille kohaselt ta tunnistati süüdi KarS § 121 järgi ning teda karistati
vangistusega 6 kuud. Andres Asson tunnistati süüdi KarS § 214 lg 2 p 1 järgi ning teda karistati
vangistusega 4 aastat. KarS § 64 lg 1 alusel, üksikkaristustest raskeima suurendamise teel,
mõisteti Andres Assoni liitkaristuseks 4 aastat vangistust. KarS § 65 lg 1 alusel mõisteti
liitkaristuseks 4 aastat vangistust, lugedes Viru Maakohtu poolt 27.06.2012 mõistetud karistus
kui kergem sellega kaetuks. Karistusest kuulus maha arvamisele eelmise kohtuotsuse järgi
ärakantud karistus 6 kuud ja 20 päeva vangistust (400 tundi üldkasulikku tööd). Andres Assonil
kuulus ärakandmisele 3 aastat 5 kuud 10 päeva vangistust. Viru Maakohtu 18.05.2015
määrusega Andres Assoni karistust korrigeeriti ning temale Viru Maakohtu 15.05.2013 otsusega
mõistetud liitkaristuseks loeti 3 aastat 3 kuud 2 päeva vangistust. Kohus tuvastas, et Andres
Asson oli 15.05.2013 seisuga sooritanud kõik 536 üldkasuliku töö tundi. Andres Asson kannab
karistust alates 06.10.2014.
                                                                                                  3

Kinnipeetavat on kriminaalkorras karistatud 4 korral, reaalset vangistust kannab ta esimest
korda. Esimese kriminaalkaristuse sai isik 15-aastaselt. Kuritegude muster kordub. Varasemalt
on isikut karistatud varguse, omavolilise sissetungi ja avaliku korra raske rikkumise eest ning
mõlemas seisneb ka vägivalla komponent. Käesolev kuritegu on samuti vägivaldne ning toime
pandud eelmise kuriteo kaasosalise suhtes. Vangistuse jooksul on kinnipeetav läbinud
sotsiaalprogrammi Agressiivsuse asendamise treening ning perioodidel 12.03.2015-11.06.2015
ja 01.09.2015-29.02.2016 töötas ta majandustöödel koristajana. Alates 01.09.2015 õpib ta xxxx.
2015. aastal on korduvalt toimunud psühholoogi vastuvõtud. Alates 22.04.2016 paikneb
kinnipeetav Viru Vangla avavanglaosakonnas.

Käesolevaks ajaks on kinnipeetav talle mõistetud karistusest ära kandnud enam kui 1 aasta 10
kuud ning kanda jääb tal veel enam kui 1 aasta 4 kuud vangistust.

Kinnipeetaval puuduvad distsiplinaarkaristused vangistuse jooksul.

Varasemalt elas isik koos oma vanema õega xxxx 2-toalises üürikorteris. Viimasel ajal oli oma
sõnul "tänavalaps". Elas-ööbis kus juhtub, suvel telgis. Väitis, et ise valis sellise eluviisi, kuna
temale see meeldis. Ema juurest kolis ta ära ema alkoholilembuse pärast, millest tekkisid
omavahelised konfliktid. Nüüd on suhted emaga paranenud, kuna viimane ei tarvitavat enam nii
palju alkoholi. Võimaliku ennetähtaegse vabanemise korral koos elektroonilise valve
kohustusega soovib kinnipeetav elama asuda aadressile xxxx. Tegemist on 3-toalise
mugavustega keskküttega korteriga, mis kuulub isiku emale U E. Eluase vastab elektroonilise
valve kohaldamise tingimustele. Kõik korteris elavad täisealised isikud (ema, kasuisa ja
vanaema) on andnud omapoolsed nõusolekud elektroonilise valve kohaldamiseks. Kinnipeetav
õppis 1.-8. klassini xxxx, 8. klassis käis xxxx. Peale seda läks õppima xxxx, kus lõpetas 9. klassi,
10. klass jäi pooleli. xxxx õppis ta autolukksepa eriala, mis jäi ka lõpetamata. Vanglas soovib
kinnipeetav omandada gümnaasiumi hariduse ja võimalusel ka eriala. Isik on motiveeritud
õppima. Hetkel õpib ta xxxx 11. klassis.               Enne vangistust oli isik töötu, õppides
kutseõppeasutuses. Kinnipeetav on teinud juhutöid. Majanduslikult toetavad teda õde, ema ja
abikaasa. Kinnipeetaval on raskusi tulude ja kulude tasakaalus hoidmisega. Tal on maksmata
hagisid 2589,74 euro ulatuses. Isik on sooritanud isikuvastase kuriteo kasu saamise eesmärgil.
Kinnipeetav saab aru töötamise vajalikkusest, olles motiveeritud peale gümnaasiumi lõpetamist
koheselt tööle asuma. Samuti on isik huvitatud oma nõuete tasumisest, mõistes selle vajalikkust.
Pere on materiaalselt toimetulev ja tagab võimaliku vabanemise korral isikule toetuse.
Võimaliku ennetähtaegse vabanemise korral isik koheselt töökohta ei oma. Oluline on õpingute
jätkamine.

Varasemalt on isikut väärteokorras karistatud alkoholiseaduse alusel 2 korral rahatrahviga.
Katseajal oli kinnipeetaval üks rikkumine seoses alkoholiga. Nüüd olevat isik arvamusel, et
alkoholi enam ei tarbi. Alkoholiga seonduvaid teemasid käsitleti sotsiaalabiprogrammis Õige
Hetk, mille isik läbis kriminaalhooldusel olles. Isik oli oma sõnul kunagi varasemalt kanepi ja
amfetamiini juhutarvitaja. Teda on karistatud väärteokorras NPALS alusel kolm korda. Sõltuvust
tal diagnoositud ei ole, ravil ei ole olnud. Ei ole ka seost narkootikumide tarvitamise ning
kriminaalse käitumise vahel. 11. klass jäi kinnipeetaval esmalt pooleli pidevate haiguste tõttu.
Kuriteod sisaldavad vägivalla komponenti. Isiku käitumine oli impulsiivne, ta ei mõelnud oma
tegude tagajärgedele. Isik elas põhimõttel "üks päev korraga". Ta tunnistab oma probleeme ning
on võimeline neid kirjeldama. Kinnipeetav soovib edaspidiselt elada õiguskuulekalt. Vanglas
vägivaldsust ei nähtu, kuid siiski on impulsiivset käitumist. Isik õigustab ennast ning peab oma
soove üldistest olulisemaks. Ta teeb valikuid vaid oma heaolust lähtuvalt. Kinnipeetaval on
kindlad saavutatavad eesmärgid. Varasemalt on isikul olnud palju sõpru ja tuttavaid, kes on
                                                                                               4

kriminaalse taustaga, kuid enam ta nendega ei suhtle. Kinnipeetav ei samasta ennast kriminaalse
subkultuuriga. Ametiisikutega suhtlemisel on esinenud üleolevust. Kinnipeetav on rikkunud
kriminaalhoolduse nõudeid ning pannud toime uue kuriteo. Ta ei ole väärtustanud ühiskonnas
kehtivaid reegleid ja norme. Osaliselt isik mõistab, et ühiskonnaliikmeks olemine sisaldab nii
õigusi, kui vastutust. Väidetavalt on isik teinud järeldused oma senisest eluviisist. Uue üldise
kuriteo toimepanemise tõenäosus kinnipeetava poolt kahe aasta jooksul on 32%, uue vägivaldse
kuriteo toimepanemise tõenäosus sama aja jooksul on 43%. Vangla toetab kinnipeetava
ennetähtaegset vabastamist elektroonilise valve kohaldamisega. Kui kohus otsustab Andres
Assoni tingimisi enne tähtaega koos elektroonilise valvega vabastada, teeb vangla ettepaneku
määrata talle katseaeg ja käitumiskontroll kuni tema karistusaja lõpuni, s.o kuni 08.01.2018.
Käitumiskontrolli ajaks on otstarbekas määrata Andres Assonile KarS § 75 lg 2 p 2,21,7,8,9
sätestatud kohustused. Elektroonilise valve pikkuseks teeb vangla ettepaneku määrata 3 kuud.

Kriminaalhooldusametnik märgib oma arvamuses, et Andres Assoni lähedasteks on tema ema U
E, kasuisa K R, abikaasa A H, 2 vanemat õde, 1 vend ja vanaema. Abikaasa elab hetkel xxxx.
Ema sõnul on suhted lähedaste vahel head ja üksteist toetavad. Andres Asson omab
kriminaalkorras karistatud tuttavaid, kes võivad talle negatiivset mõju avaldada. Ema U E töötab
xxxx sööklas, kasuisa on autojuht OÜ-s xxxx. Võimaliku ennetähtaegse vabanemise korral
Andres Asson koheselt töökohta ei oma. Kasuks tööturul orienteerumisel on isiku arvele võtmine
Eesti Töötukassas, et oleksid tagatud riigipoolsed garantiid tööturuametis pakutavate teenuste
näol. Kriminaalhoolduse seisukohalt on oluline, et kinnipeetav muudaks oma hoiakuid ja
mõtlemist seoses kuritegeliku käitumisega ning teadvustaks tingimisi karistuse ja vangistuse
erisusi ning oleks motiveeritud vabanedes elama seaduskuulekat elu. Positiivne on asjaolu, et
Andres Asson soovib vabanedes asuda õppima xxxx, et haridust omandada. Kui kohus leiab, et
Andres Asson tuleb vabastada vangistusest ennetähtaegselt koos elektroonilise valvega, teeb
kriminaalhooldusametnik ettepaneku määrata Andres Assonile katseaeg ja käitumiskontroll kuni
tema karistusaja lõpuni, s.o kuni 08.01.2018. Käitumiskontrolli ajaks on otstarbekas määrata
Andres Assonile KarS § 75 lg 2 p 2,21,7,8,9 sätestatud kohustused. Elektroonilise valve
pikkuseks teeb kriminaalhooldusametnik ettepaneku määrata 3 kuud.

Andres Asson kinnitas kohtuistungil, et soovib vangistusest tingimisi enne tähtaega vabaneda
elektroonilise järelevalve alla. Kinnipeetava sõnul elab abikaasa xxxx. Vanglas olles on suhted
kaugemaks jäänud, kuid nad on teineteisele ikkagi toeks. Nad abiellusid vanglas. Töökoht on tal
vanglas nüüd olemas asukohaga xxxx ja xxxx OÜ-s abitöölisena. Varem käis ta koolis, nüüd
avaldas soovi tööle minna. Kodutu elu ei ole ta otseselt elanud, elas üüritubades või hotellides.
Õigem on öelda, et ta ei omanud kindlat elukohta. Ta ei tea, miks on kirjas, et emaga on suhted
halvad viimase alkoholilembuse pärast. Ta on mitmelt inimeselt uurinud, miks selline lause on
kirja pandud, aga keegi ei osanud öelda. Probleeme sõltuvusainetega tal ei ole. Alkoholiga
seoses on olnud vägivaldsust, aga sõltuvust ei ole. Ta saab elada alkoholi tarvitamata. Ta on
rohkem motiveeritud oma elu ülesehitamisele. 11. klass sai tal läbi, plaan on töö kõrvalt jätkata
õpinguid. Ta üritaks läbi e-õppe 12. klassi ära lõpetada. Hagisid on nüüdseks jäänud alla 2500
euro. Abikaasa ja kõik kodused toetavad teda. Kui ta välja saab, siis teeb maksegraafikud ja
hakkab hagisid tasuma. Autojuhiload on tal vaja ära teha. Nüüd ta alles näeb, milliseid takistusi
ta oma käitumisega on endale seadnud. Praegu on ta eesmärk luua pere, minna tööle. Ta on
esimest korda vanglas. Andres Asson usub, et suudab pika katseaja vastu pidada. Ta on endale
sihiks võtnud oma elu korda teha.

Abiprokurör Enn Pustak on edastanud kohtunikule oma seisukoha elektrooniliselt ning
lähtudes KrMS § 432 lg 33 teatanud, et ei soovi võtta osa Andres Assoni tingimisi enne tähtaega
vangistusest vabastamise küsimuse läbivaatamisest. Prokuratuur kinnitab, et ei seisa vastu vangla
                                                                                               5

poolt kohtule edastatud ettepanekule kinnipeetav A. Assoni tingimisi enne tähtaega vangistusest
vabastamiseks elektroonilise valve kohaldamisega. Üksnes kuriteo tehiolud ei välista tema
tingimisi ennetähtaegset vangistusest vabastamist. Uue kuriteo toimepanemise riske oleks
võimalik vähendada süüdimõistetu kriminaalhooldusele allutamisega ja elektroonilise valve
kohaldamisega, mis piirab oluliselt isiku liikumisvabadust ning elukvaliteeti, samuti
lisakohustuste panemisega. Ennetähtaegne vabastamine tähendab sisuliselt vangistuse
eesmärkide täitmist teiste, kuid palju odavamate vahenditega. Käitumiskontrolli aja jooksul
saaks A. Assonil jätkuvalt maandada uute kuritegude toimepanemise riski. Vabastades
kinnipeetava vangistusest käesoleval ajal, on tema üle võimalik teostada kontrolli kuni
karistusaja lõpuni. Antud juhul oleks ennetähtaegse vangistusest vabastamise efektiivsus suurem
karistuse kandmisest vanglas kuni 08.01.2018. Kinnipeetava käitumine vangistuses
(distsiplinaarkaristuste puudumine, majandustöödel koristajana töötamine, xxxx õppimine,
Agressiivsuse asendamise treeningu programmis kohusetundlik osalemine, avavanglaosakonnas
paiknemine jm) viitab sellele, et ta on teinud pingutusi õiguskuuleka elu suunas. Prokurör
nõustub Viru Vangla poolt 17.06.2016 koostatud kinnipeetava iseloomustuses toodud
arvamusega katseajaks kohustuste valiku kohta. Lähtudes eeltoodust toetab prokuratuur Andres
Assoni vangistusest tingimisi ennetähtaegset vabastamist süüdimõistetu taasühiskonnastamise
huvides.

KarS § 76 lg 4 sätestab, et tingimisi enne tähtaega vangistusest vabastamise otsustamisel
arvestab kohus kuriteo toimepanemise asjaolusid, süüdlase isikut, varasemat elukäiku ning
käitumist karistuse kandmise ajal, samuti tema elutingimusi ja neid tagajärgi, mida võib
süüdlasele kaasa tuua tingimisi enne tähtaega karistusest vabastamine.

Kohus, kuulanud ära süüdimõistetu, tutvunud prokuröri arvamusega ning Viru Vangla poolt
esitatud materjalidega, leiab, et süüdimõistetu Andres Assoni võib 3 kuulise elektroonilise valve
kohaldamisega vangistusest tingimisi enne tähtaega vabastada ning seda vaatamata sellele, et
teda on kriminaalkorras karistatud 4 korral ning käesolevat karistust kannab ta muu hulgas
esimese raskusastme varavastase kuriteo eest. Kohtu hinnangul väärib märkimist, et tegemist on
isiku esimese reaalse vangistusega, mistõttu eelduslikult on selle mõju potentsiaalselt tugev.
Kinnipeetava käitumine vangistuses on olnud hea. Sellele viitab kõige otsesemalt
distsiplinaarkaristuste puudumine. Vangistuse jooksul on isik olnud hõivatud majandustöödel
koristajana, läbinud sotsiaalprogrammi Agressiivsuse asendamise treening ning lõpetanud 11.
klassi xxxx. Alates 22.04.2016 kannab kinnipeetav oma karistust avavanglaosakonnas. Nüüdseks
on ta asunud tööle OÜ-sse xxxx ja xxxx abitöölisena. Kohtu hinnangul saab eeltoodu põhjal
järeldada seda, et reaalselt vangistuses viibitud aeg on suure tõenäosusega täitnud oma eesmärgi
ning isik on astunud konkreetseid samme õiguskuuleka elu suunas, olles juba muutunud ning
edaspidigi motiveeritud muutuma. Vabaduses on isikul olemas kindel elukoht ning lähedased,
kes teda toetavad. Vangla ja prokurör toetavad Andres Assoni tingimisi ennetähtaegset
vabastamist. Kohus märgib, et elektrooniline valve on väga tugeva kontrollimehhanismiga, sest
kriminaalhooldajal on võimalik igal ajal teada saada, kus Andres Asson viibib. Uue võimaliku
kuriteo toimepanemise riski saaks kohtu hinnangul veelgi maandada katseajaks, s.o kuni
08.01.2018 Andres Assonile KarS § 75 lg 2 p 2,21,7,8,9 sätestatud kohustuste panemisega.
Kohtu arvates vabanemine elektroonilise järelevalvega piirab teataval määral kinnipeetava
Andres Assoni elu, kuid ühtlasi aitab see tal esialgu kohaneda eluga vabaduses. Kohus leiab, et
Andres Assonile tuleb anda võimalus näidata seda, et tema väärtushinnangud on vangistuses
viibitud aja jooksul muutunud ning ta suudab edaspidi vabaduses seaduskuulekalt käituda ning
kriminaalhooldaja järelevalve all kontrollnõudeid ja talle pandud kohustusi täita. Täiendavalt
märgib kohus, et vangistusest tingimisi enne tähtaega vabanemise korral elektroonilise valve alla
isik ei vabane karistusest, vaid kannab selle ära kergematel tingimustel.
                                                                                          6



Kohus lähtus määrust tehes eeltoodust ja juhindus KarS § 76; KrMS § 426, 432, 384, 387.

/allkirjastatud digitaalselt/

Heli Väinaste
Kohtunik

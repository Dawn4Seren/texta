                        KOHTUMÄÄRUS
Kohus                             Tallinna Halduskohus
Kohtunik                          Reelika Lind
Määruse tegemise aeg ja koht      22. november 2016, Tallinn
Haldusasja number                 3-16-1308
Haldusasi                         M. M. kaebus Riigimetsa Majandamise Keskuse juhatuse
                                  27.05.2016 otsuse nr 1-32/31 p-de 1 ja 2.5 ning 28.06.2016
                                  otsuse nr 1-32/50 tühistamiseks ja vastustaja kohustamiseks
                                  tegema asjas uus otsus
Menetlusosalised                  Kaebaja – M. M.
                                  Vastustaja – Riigimetsa Majandamise Keskus, volitatud
                                    esindaja vandeadvokaat Aarne Akerberg
                                  Kolmas isik – Realia Investeeringud OÜ, volitatud esindaja
                                    vandeadvokaat Eerik Entsik
Menetlustoiming                   Kaebuse läbi vaatamata jätmine

RESOLUTSIOON
1.   Jätta M. M. kaebus läbi vaatamata.
2.   Arvata kaebuse esitamisel tasutud riigilõiv 15 eurot riigi tuludesse.
3. Riigimetsa Majandamise Keskusel ja Realia Investeeringud OÜ-l on õigus esitada
kohtule menetluskulude taotlus ja menetluskulu dokumendid 10 päeva jooksul määruse
kättetoimetamisest arvates.


EDASIKAEBAMISE KORD
Määruse resolutsiooni p-de 1 ja 2 peale saab esitada Tallinna Halduskohtu kaudu
määruskaebuse Tallinna Ringkonnakohtule 15 päeva jooksul määruse kättetoimetamisest
arvates (halduskohtumenetluse seadustiku (HKMS) § 155 lg 5, § 204 lg-d 1 ja 2).
Muus osas ei ole määrus edasi kaevatav (HKMS § 203 lg 1).


ASJAOLUD
1. Riigimetsa Majandamise Keskus (RMK) korraldas avaliku kirjaliku enampakkumise
riigile kuuluva kinnisasja, asukohaga Saare maakond, Torgu vald, Sääre küla, Sääreotsa
(katastritunnus 80701:003:0789), koos selle oluliste osadega müügiks. Kinnisasja ostmiseks
esitati 6 pakkumist, millest 5 pakkumist loeti nõuetekohaseks. Nimetatud 5 pakkumisest loeti
parimaks M. M. (kaebaja) pakkumine hinnaga 41 414 eurot. Realia Investeeringud OÜ (kolmas
isik) pakkumine hinnaga 41 500 eurot tunnistati mittevastavaks enampakkumise kuulutuses
                                                                                     3-16-1308

toodud nõuetele, kuna puudus äriühingu juhtimisorgani otsus enampakkumisel osalemise
kohta.
2. Kolmas isik esitas 26.05.2016 protesti, milles palus tunnistada tema pakkumine
nõuetekohaseks.
3. RMK juhatus rahuldas 27.05.2016 otsuse nr 1-32/31 p-ga 1 protesti. Kuna kolmanda
isiku pakkumine oli nõuetekohane ja parima hinnaga, tunnistas RMK juhatus viidatud otsuse
p-ga 2.5 Sääreotsa kinnistu osas parima pakkumise tegijaks kolmanda isiku.
4. Kaebaja esitas 27.05.2016 otsuse peale vaide, mis jäeti RMK juhatuse 28.06.2016
otsusega nr 1-32/50 rahuldamata.
5. Kaebaja esitas 01.07.2016 Tallinna Halduskohtule kaebuse RMK juhatuse 27.05.2016
otsuse nr 1-32/31 p-de 1 ja 2.5 ning 28.06.2016 otsuse nr 1-32/50 tühistamiseks ja vastustaja
kohustamiseks tegema asjas uus otsus.
6. Kohus võttis 01.07.2016 määrusega kaebuse menetlusse, tunnistas vastustajaks RMK ja
kaasas kolmanda isikuna Realia Investeeringud OÜ.
7. Vastustaja teavitas 17.08.2016 kohut, et on sõlminud 11.08.2016 kolmanda isikuga
vaidlusaluse kinnistu osas müügi- ja asjaõiguslepingu.
8. Kohus küsis 26.08.2016 määrusega kaebajalt seisukohta, kas ta jääb esitatud kaebuse
juurde või soovib selle nõudeid muuta. Tühistamiskaebusega ei ole kaebajal enam võimalik
saavutada oma eesmärki omandada Sääreotsa kinnistu. Seega tuleb kaebajal kaebuse juurde
jäämise korral selgitada, kuidas selle võimalik rahuldamine tema õigusi enam kaitseb. Kui
kaebaja taotleb haldusaktide tühistamise asemel nende õigusvastasuse tuvastamist, siis tuleb tal
vastavalt HKMS § 38 lg-le 4 ja § 45 lg-le 2 selgitada põhjendatud huvi sellise kaebuse
esitamiseks. Võimalik on taotleda ka kahju hüvitamist. Kohus selgitas kaebajale kaebusest
loobumise võimalust ja tagajärgi.
9. Kaebaja soovis 09.09.2016 esitatud avalduses muuta kaebuse nõuet ja taotleda
vaidlusaluste haldusaktide õigusvastasuse tuvastamist, kuna nimetatud haldusaktid on
õigusvastased ja kaebajal puuduvad tõhusamad võimalused oma õiguste kaitseks. Kaebaja
põhjendatud huviks on saada selgust vastustaja avaliku kirjaliku enampakkumise tingimuste
õiguspärasuse osas. Tegemist on preventiivse abinõuga, mis aitaks vältida samalaadseid
vaidlusi tulevikus korraldatavatel enampakkumistel.


KOHTU PÕHJENDUSED
10. Vaidlus toimub selle üle, kas vastustaja aktsepteeris õiguspäraselt kolmanda isiku
pakkumist, millele ei olnud lisatud äriühingu juhtimisorgani otsust enampakkumisel osalemise
kohta. Kaebaja leidis kaebuses, et kolmanda isiku pakkumine ei vastanud enampakkumise
tingimustele, mistõttu tulnuks see jätta kõrvale ja tunnistada enampakkumise võitjaks kaebaja,
kes tegi parima hinnaga pakkumise. Kuna vastustaja tunnistas kaebaja arvates õigusvastaselt
kolmanda isiku pakkumise nõuetelevastavaks ja kolmanda isiku Sääreotsa kinnistu osas
enampakkumise võitjaks, siis taotles kaebaja vastustaja sellekohase otsuse tühistamist. Samuti
taotles kaebaja vastustaja otsuse tühistamist, millega jäeti tema vaie rahuldamata.
11. Kuna vastustaja ja kolmas isik sõlmisid 11.08.2016 Sääreotsa kinnistu müügi- ja
asjaõiguslepingu, siis ei võimalda tühistamiskaebuse rahuldamine enam kaebaja eesmärki
saavutada. Vaidlusaluste haldusaktide tühistamine ei muuda sõlmitud asjaõiguslepingu


                                                                                           2(3)
                                                                                     3-16-1308

kehtivust (tsiviilseadustiku üldosa seaduse § 6 lg 4) ning kaebajal puudub enam võimalus
vaidlusalust kinnistut omandada. Seega ei oleks tühistamiskaebuse menetlemine enam
eesmärgipärane ja selle võimalik rahuldamine ei kaitseks enam kaebaja õigusi, mistõttu esineb
alus sellise kaebuse läbi vaatamata jätmiseks (HKMS § 151 lg 2 p 1, § 121 lg 2 p 2).
12. Kaebaja on 09.09.2016 avalduses möönnud tühistamiskaebuse menetlemise
eesmärgipäratust, taotledes tühistamisnõude asendamist tuvastamisnõudega. Kaebaja
põhjendas tuvastamiskaebuse esitamist preventiivse huviga, et saada selgust, kas vastustaja
poolt tulevikus korraldatavatel enampakkumistel seatav tingimus, kus ei nõuta äriühingutelt
juhtimisorgani otsust enampakkumisel osalemise kohta, on õiguspärane.
13. Kohtu hinnangul ei ole kaebaja väljatoodud preventiivsel eesmärgil võimalik kaebust
menetleda. Kohus lahendab konkreetseid vaidlusi menetlusosaliste vahel, mitte abstraktseid
tulevikus tekkida võivad vaidlusi. Kaebaja saab esitada kaebuse vaid oma õigust kaitseks
(HKMS § 44 lg 1), mitte eesmärgiga saada kohtult eelotsus mingi hüpoteetilise tulevikus
tekkida võiva õigusliku probleemi lahendamiseks. Kuna praeguseks hetkeks ei ole veel teada,
kas ja millistel tingimustel vastustaja tulevikus enampakkumise korraldab ja kas kaebaja sellel
osaleb, siis ei ole piisavalt selgelt ette näha, et vastustaja enampakkumise tingimused hakkavad
ka tulevikus kaebaja õigusi rikkuma. Kui selline olukord peaks tekkima, saab kaebaja pöörduda
enampakkumise tingimuste või haldusmenetluses tehtud otsuste peale kaebusega kohtusse.
Kohus teostab haldusorgani tegevuse üle järelkontrolli, mitte ei saa hakata haldusorgani asemel
haldusmenetlust läbi viima ega haldusorganile ette kirjutama, milliste tingimustega
enampakkumisi ta tohib tulevikus korraldada. Praegusel juhul puudub kaebajal õigus
väljatoodud preventiivsel eesmärgil tuvastamiskaebust esitada, mistõttu tuleb kaebus jätta
HKMS § 151 lg 2 p 1 ja § 121 lg 2 p 1 alusel läbi vaatamata.
14. HKMS § 155 lg 6 ja HKMS § 43 lg 2 järgi ei võta kaebuse läbi vaatamata jätmine õigust
pöörduda uuesti kohtusse. Kaebuse läbi vaatamata jätmisel loetakse, et kaebus ei ole kohtu
menetluses olnud. Kaebuse läbi vaatamata jätmine ei võta kaebajalt õigust esitada kaebus muus
nõudes, nt kahju hüvitamise nõudes.
15. HKMS § 104 lg 5 p 3 järgi tasutud riigilõiv tagastatakse, kui kohus jätab kaebuse läbi
vaatamata, välja arvatud juhul, kui see toimub HKMS § 151 lg 1 p 2 või 3 või lg 2 alusel. Kuna
kohus jätab kaebuse läbi vaatamata HKMS § 151 lg 2 alusel, siis tuleb jätta kaebuse esitamisel
tasutud riigilõiv tagastamata ja arvata riigi tuludesse.
16. HKMS § 108 lg 4 järgi kannab kaebaja menetluskulud kaebuse läbi vaatamata jätmise ja
menetluse lõpetamise korral, kui samas paragrahvis ei sätestata teisiti. Kui vastustaja või
kolmas isik soovib taotleda tema kantud menetluskulude väljamõistmist kaebajalt, tuleb tal
esitada menetluskulude taotlus ja menetluskulu dokumendid kohtule 10 päeva jooksul määruse
kättetoimetamisest arvates.


/allkirjastatud digitaalselt/
Reelika Lind
Kohtunik




                                                                                           3(3)

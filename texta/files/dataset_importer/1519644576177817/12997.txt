                                            RIIGIKOHUS
                                     HALDUSKOLLEEGIUM
                                          KOHTUOTSUS
                                        Eesti Vabariigi nimel
 Kohtuasja number                     3-3-1-84-15
 Otsuse kuupäev                       10. juuni 2016
 Kohtukoosseis                        Eesistuja Indrek Koolmeister, liikmed Viive Ligi ja Jüri Põld
 Kohtuasi                             Anti Tammeoksa kaebus Politsei- ja Piirivalveameti
                                      10.03.2014 vastuse nr 3.2-2/40342-2 peale
 Menetlusosalised                     Kaebaja Anti Tammeoks
                                      Vastustaja Politsei- ja Piirivalveamet
 Vaidlustatud kohtulahend             Tartu Ringkonnakohtu 22.09.2015 otsus haldusasjas nr 3-14-
                                      376
 Menetluse alus Riigikohtus           Anti Tammeoksa kassatsioonkaebus
 Asja läbivaatamine                   Kirjalik menetlus

RESOLUTSIOON
1. Rahuldada Anti Tammeoksa kassatsioonkaebus.
2. Tühistada Tartu Halduskohtu 17.11.2014 otsus haldusasjas nr 3-14-376 ja Tartu Ringkonna​-
kohtu 22.09.2015 otsus samas asjas ning teha uus otsus, millega kohustada Politsei- ja
Piirivalveametit uuesti läbi vaatama Anti Tammeoksa taotlust väljastada talle kriminaalasja
nr 10760000070 kriminaaltoimiku materjalid, mis sisaldavad teda puudutavaid andmeid.
3. Tagastada kautsjon Raidla Ellex Advokaadibüroo OÜ pangakontole
nr EE502200221001145400 Swedbank AS pangas.
4. Mõista Politsei- ja Piirivalveametilt Anti Tammeoksa kasuks välja menetluskulud 2330 eurot.


ASJAOLUD JA MENETLUSE KÄIK
1. Karistusseadustiku (KarS) § 217² lg 1 tunnustel alustatud kriminaalasjas nr 10760000070 rahuldas
Tartu Maakohus 27.10.2010 määrusega Lõuna Ringkonnaprokuratuuri taotluse anda kriminaal​-
menetluse seadustiku (KrMS) § 118 alusel luba A. Tammeoksa mobiiltelefoniga edastatava teabe
pealtkuulamiseks ja -vaatamiseks ajavahemikul 27.10.2010–26.11.2010. Politsei- ja Piirivalveamet
lõpetas prokuratuuri loal kriminaalmenetluse 10.07.2012 KrMS § 199 lg 1 p 1 ja § 200 alusel
kriminaalmenetluse aluse puudumise tõttu.
2. Politsei- ja Piirivalveameti korruptsioonikuritegude büroo teavitas 27.01.2014 A. Tammeoksa, et
tema suhtes on ajavahemikul 27.10–26.11.2010 teostatud jälitustoiminguid. Politsei- ja Piirivalve​-
ameti keskkriminaalpolitsei tutvustas 11.02.2014 A. Tammeoksale jälitustoimingutega kogutud
andmeid: DVD-le salvestatud abonentnumbri kaudu edastatud kõnesid ja sõnumeid. Politseiametnik
fikseeris andmete tutvustamise protokollis A. Tammeoksa taotluse tutvuda selle kriminaalasja
toimikuga (materjalidega), mille raames isikut on pealt kuulatud.
3. A. Tammeoks (kaebaja) esitas Lõuna Ringkonnaprokuratuurile kaebuse uurimisasutuse tegevuse
peale jälitustoimingutega kogutud teabe tutvustamisel. Kaebuse kohaselt ei võimaldanud ametnik
tutvuda kriminaalmenetluse toimikuga ega ka jälitustoimikuga kaebajat puudutavas osas, sh ei
tutvustanud taotlusi jälitustoimingute lubade saamiseks ega ka jälitustoimingute lubasid. Kaebaja
palus kohustada Politsei- ja Piirivalveametit tutvustama talle tema suhtes teostatud jälitustoimingute
lubade taotlusi ja väljastatud lubasid. Lisaks palus kaebaja kohustada Politsei- ja Piirivalve​ametit
väljastama eelnimetatud dokumentide ning jälitustoimingutega kogutud andmete tutvustamise
protokolli koopiad. Lõuna Ringkonnaprokuratuur edastas kaebaja kaebuse taotluse osas tutvuda
lõpetatud kriminaalasja toimikuga Politsei- ja Piirivalveameti korruptsiooni​kuri​tegude büroo Lõuna
talitusele kui teabevaldajale. Ringkonnaprokuratuur kohustas korruptsiooni​kuritegude büroo Lõuna
talitust tutvustama kaebajale jälitustoimingu taotlust ja eeluurimiskohtuniku määrust. Ülejäänud osas
jättis ringkonnaprokuratuur määrusega kaebuse rahuldamata.
4. Politsei- ja Piirivalveamet (vastustaja) tutvustas kaebajale jälitustoimingu taotlust ning Tartu
Maakohtu asjaomast kohtumäärust. Samas keeldus Politsei- ja Piirvalveamet 10.03.2014 vastuses
nr 3.2-2/40342-2 arhiveeritud kriminaaltoimikut tervikuna tutvustamast, kuna avaliku teabe seaduse
(AvTS) § 34 järgi on tegemist piiratud juurdepääsuga teabega. Arhiveeritud kriminaalasja
nr 10760000070 toimikus sisalduv teave on asutusesiseseks kasutamiseks, millele tervikuna on
juurdepääs piiratud. AvTS § 23 lg 2 p-dele 3 ja 5 ning isikuandmete kaitse seaduse (IKS) § 20 lg 1
p-le 4 viidates keelduti kriminaaltoimikus olevate kaebaja isikuandmeid sisaldavate materjalide
tutvustamisest. Vastustaja selgitas, et arhiveeritud kriminaalasja toimikus sisalduv teave on asutuse​-
siseseks kasutamiseks, millele tervikuna on kaebaja juurdepääs piiratud, ning selleks et tutvustada
talle tema isikuandmeid sisaldavaid toimikumaterjale, oleks vaja toimikut veel kord analüüsida,
süstematiseerida ning võimalikku teavet uuesti dokumenteerida. Vajaliku töö mahtu arvestades nõuab
see ametnike töökorralduse muutmist. Kriminaaltoimiku tutvustamine annab ka ülevaate politsei
menetlustaktikalisest tegevusest ning võib tulevikus raskendada sarnastes kriminaal​menetlustes tõe
väljaselgitamist.
5. Kaebaja esitas Tartu Halduskohtule kaebuse, milles palus tühistada Politsei- ja Piirivalveameti
10.03.2014 kirjas nr 3.2-2/403342-2 teatavaks tehtud keeldumise väljastada talle kriminaaltoimikus
olevaid materjale ning kohustada Politsei- ja Piirivalveametit väljastama taotletud materjalid.
Kaebuse põhjendused olid kokkuvõtlikult järgmised.
5.1. Kaebajal ei tekkinud kriminaalasja lõpetamisel võimalust kriminaaltoimikuga tutvuda, sest teda
ei ole tunnistatud kahtlustatavaks ega süüdistatavaks ning ta ei omandanud KrMS § 34 alusel õigust
teada kahtlustuse sisu ega ka KrMS § 35 alusel õigust tutvuda kriminaaltoimikuga.
5.2. Põhiseaduse (PS) § 44 lg 3 ja IKS §-de 19 ja 20 järgi ei olnud vastustajal õigust keelduda
teabenõuet täitmast AvTS § 23 lg 2 p-de 3 ja 5 alusel. Andmesubjekti õigust saada teavet saab piirata
ainult IKS § 20 lg-s 1 ammendavalt loetletud alustel. Vastustaja tugines keeldumisel ka IKS § 20 lg 1
p-le 4, mille kohaselt piiratakse isikuandmete töötlemisel andmesubjekti õigust saada teavet ja enda
kohta käivaid isikuandmeid, kui see võib raskendada kriminaalmenetluses tõe välja​selgitamist.
Praegusel juhul ei ole ühtki kriminaalmenetlust, milles teabe väljastamine võiks raskendada tõe
väljaselgitamist. Kriminaalmenetlus on lõpetatud. Võimalus, et tõe väljaselgitamine võib olla
raskendatud tulevikus analoogsetes kriminaalmenetlustes, ei ole IKS § 20 lg 1 p 4 kaitsealas.
5.3. Teabe avaldamisest keeldumine rikub kaebaja subjektiivseid õigusi, mis tuginevad PS § 44
lõikele 3 ning IKS §-le 19, samuti avaliku teabe seaduse §-le 39.
6. Tartu Halduskohus võttis 28.05.14 määrusega kaebuse menetlusse, märkides, et PPA 10.03.14.
kirja nr 3.2-2/40342-2 näol ei ole tegemist haldusaktiga, vaid toiminguga, mistõttu ei ole selle
tühistamine võimalik. Kohtu hinnangul on võimalik menetleda kohustamisnõuet, mille raames
antakse hinnang ka keeldumise õiguspärasusele.
7. Vastustaja palus kaebuse jätta rahuldamata. Kaebaja esitatud teabenõude täitmine eeldaks kogu
kriminaalasja toimiku materjalide ja dokumentatsiooni täiendavat süstematiseerimist ja analüüsimist
selleks, et eraldada kaebaja isikuandmeid sisaldavad dokumendid, ning kontrollimist, kas neis ei
sisaldu teiste isikute delikaatseid või muid isikuandmeid või teavet politsei tegevuse meetodite ja
taktika kohta. Kriminaaltoimiku mahtu arvestades on see vastustaja kui teabevaldaja seisukohalt
ebamõistlikult suur töö ning teabenõude täitmisest keeldumine AvTS § 23 lg 2 punktide 3 ja 5 alusel
on igati seaduslik ja põhjendatud.
8. Kaebaja esitas 24.10.2014 täiendavad seisukohad. Ta leidis, et vastustajal puudub õiguslik alus
kriminaaltoimikus sisalduvate kaebaja kohta käivate isikuandmete väljastamisest keeldumiseks.
Tuginemine AvTS § 23 lg 2 punktidele 3 ja 5 on ekslik. Kaebaja päringu suhtes kehtib IKS § 19 lg 1.
Riigikohus on 29.11.04 kriminaalasjas nr 3-1-1-116-04 leidnud, et isikuandmetena IKS § 4 lg 1
tähenduses on käsitatavad ka kriminaalmenetluses kogutud andmed, kusjuures tähtsust pole asjaolul,
milline formaalne menetlusseisund on isikul, kelle kohta andmeid kogutakse. Isikul, kelle kohta on
kriminaalmenetluses kogutud isikuandmeid, on õigus nendega tutvuda, välja arvatud IKS § 30 lg-s 1
(kehtiva redaktsiooni kohaselt IKS § 20 lg-s 1) sätestatud aluste esinemisel. Praegusel juhul ei esine
IKS § 20 lg 1 punktides 1–4 nimetatud aluseid. Kaebaja leiab, et AvTS sätted ei ole selles asjas
kohaldatavad, pealegi oleks AvTS § 23 lg 2 punktide 3 ja 5 rakendamine vastuolus PS § 44 lg-ga 3.
Vastustaja halduskoormuse suurenemine ei saa pealegi üles kaaluda kaebaja õigust saada teavet enda
isikuandmete kohta kriminaaltoimikus. Erahuvi IKS-i alusel esitatud päringu menetlemisel on alati
tähtsam kui avalik huvi. Vastustaja ei ole kuidagi selgitanud, kuidas saaks isikuandmete tutvustamine
takistada kriminaalmenetluses tõe väljaselgitamist.
9. Politsei- ja Piirivalveamet leidis täiendavas vastuses, et AvTS-s ette nähtud juurdepääsupiirangud
on kohaldatavad juhul, kui teabenõude täitmine tooks kaasa kolmandate isikute isikuandmetele
juurdepääsu võimaldamise. IKS § 20 lg 1 punktis 1 sätestatud teiste isikute õiguste ja vabaduste
kahjustamise vältimine kriminaaltoimiku andmete uue selekteerimiseta ning nende töötlemine
kolmandate isikute andmete kaebaja jaoks kättesaamatuks muutmiseks on vastustaja seisukohalt
põhjendamatult töömahukas ja takistab teabevaldajale pandud avalike ülesannete täitmist. Seega
esineb teabe väljastamisest keeldumiseks § 20 lg 1 punktis 1 ning AvTS § 23 lg 2 punktis 3 nimetatud
alus.
10. Tartu Halduskohus jättis 17.11.2014 otsusega haldusasjas nr 3-14-376 kaebuse rahuldamata.
Otsuse põhjenduste kohaselt on vastustaja keeldumine teabenõude täitmisest õiguspärane ning
Politsei- ja Piirivalveamet on seejuures põhjendatult tuginenud AvTS § 23 lg 2 punktidele 3 ja 5,
samuti IKS § 20 lg 1 punktile 1. Halduskohus nentis, et kaebaja taotluse oleks haldusorgan saanud
rahuldada, kui isik oleks konkretiseerinud, millise dokumendiga ta tutvuda soovib.
11. Kaebaja esitas eelnimetatud otsuse peale apellatsioonkaebuse. Apellant palus halduskohtu otsuse
tühistada ja teha uus otsus ja rahuldada kaebus. Apellatsioonkaebuse põhjenduste kohaselt on
halduskohus ebaõigesti kvalifitseerinud apellandi taotluse saada informatsiooni kriminaaltoimikus
enda kohta käivate andmete kohta teabenõudeks avaliku teabe seaduse mõttes. Apellandi taotlus on
kvalifitseeritav päringuna IKS § 19 lg 1 punkti 1 mõttes. Halduskohus on samuti jõudnud ebaõigele
järeldusele, et kohaldatavad on AvTS § 23 lg 2 punktidest 3 ja 5 tulenevad alused ning et avalik huvi
kaalub üles apellandi õiguse saada teada enda kohta isikuandmeid IKS § 4 lg 1 ning § 19 lg 1 mõttes.
Halduskohus pole võtnud seisukohta kaebaja taotluse aluseks oleva PS § 44 lg 3 kohta. Halduskohus
on ebaõigesti kohaldanud IKS § 20 lg 1 punktist 1 tulenevat keeldumise alust põhjusel, et see võib
rikkuda teiste isikute õigusi ja vabadusi. Vastustaja oleks saanud seda vältida.
12. Politsei- ja Piirivalveamet palus vastuses apellatsioonkaebusele jätta see rahuldamata. Vastustaja
märkis, et kriminaalasja toimiku arhiveerimisest alates ei reguleeri toimikumaterjalide avaldamist
menetlusseadustik, vaid esmajoones arhiiviseadus koosmõjus avaliku teabe seadusega. Juurde​pääsu​-
piirangud arhiivitoimikus sisalduvale teabele tulenevad AvTS §-st 35 ning eriseadustest. Seega tuleb
vastustajal kui teabevaldajal, olenemata asjaolust, et päring on esitatud IKS § 19 lg 1 alusel,
juhinduda küsitud teabe väljastamise üle otsustamisel arhiiviseadusest ja avaliku teabe seaduse
sätetest.
13. Tartu Ringkonnakohus jättis 22.09.2015 otsusega apellatsioonkaebuse rahuldamata ja haldus​-
kohtu otsuse resolutsiooni muutmata, kuid muutis ja täiendas halduskohtu otsuse põhjendusi.
Ringkonnakohtu põhjendused olid kokkuvõtlikult järgmised.
13.1. Kaebajal oli kriminaalasjas keskne roll, mistõttu võib eeldada, et kriminaaltoimik sisaldab
kaebajat puudutavaid andmeid. Riigikohus on leidnud, et isikul, kelle kohta on kriminaalmenetluses
kogutud isikuandmeid, on sõltumata kriminaalmenetluslikust menetlusseisundist õigus nendega
tutvuda, välja arvatud IKS-s sätestatud keeldumise aluste esinemisel. Kriminaaltoimiku tutvusta​-
misest keeldumist pärast kriminaalmenetluse lõpetamist pole võimalik vaidlustada kriminaal​-
menetluse seadustiku alusel (RKKKm 3-1-1-116-04, p-d 18 ja 20).
13.2. Ka arhiiviseadus ning kehtivuse kaotanud jälitustegevuse seadus ei sätesta juurdepääsu​-
piiranguid Politsei- ja Piirivalveameti arhiivis sisalduvale teabele, mistõttu on vastustaja viide
nimetatud eriseadustest tulenevatele võimalikele piirangutele ekslik ning nendele seadustele ei ole
vastustaja tuginenud ka kaebaja taotluse rahuldamisest keeldudes.
13.3. Vaidlust pole selle üle, et AvTS § 35 lg 1 p 1 alusel oli Politsei- ja Piirivalveametil kui
teabevaldajal kohustus tunnistada kriminaalmenetluses kogutud teave asutusesiseseks teabeks, millest
tulenevalt oli AvTS § 34 lõigete 1 ja 2 alusel tegemist piiratud juurdepääsuga teabega. AvTS § 2 lg 1
p 2 näeb ette, et seadus sätestab piiratud juurdepääsuga teabe ja sellele juurdepääsu võimaldamise
korra teiste seadustega reguleerimata osas. Kuna kaebaja taotles enda isikuandmetega tutvumist, mida
reguleerib isikuandmete kaitse seadus, on viimane selliseks eriseaduseks kaebaja nõutud teabe
väljastamiseks. Põhiseaduse § 44 ei loetle isikuandmete väljastamisest keeldumise alustena taotletava
teabe suurt mahtu, mis takistab avalike ülesannete täitmist, ega ka vajadust teavet süstematiseerida ja
analüüsida. Seega ei ole AvTS §-s 23 toodud teabenõude täitmisest keeldumise alused andmesubjekti
poolt iseenda kohta küsitud andmete väljastamisel asjakohased. Vastustaja on seetõttu ebaõigesti
tuginenud AvTS § 23 lg 2 punktidele 3 ja 5.
13.4. Vastustaja on kriminaaltoimiku tutvustamisest keeldumisel tuginenud ka IKS § 20 lg 1 punktile
4, põhjendades seda tulevikus tekkida võivate raskustega analoogsetes kriminaal​menetlustes tõe
väljaselgitamisel, kuivõrd kriminaaltoimiku materjalide tutvustamine annab üle​vaate politsei
menetlustaktikalistest tegevustest kriminaalasja menetlemisel. IKS § 20 lg 1 p 4 järgi piiratakse
andmesubjekti õigust saada teavet ja enda kohta käivaid isikuandmeid isikuandmete töötlemisel, kui
see võib raskendada kriminaalmenetluses tõe väljaselgitamist. Ringkonnakohus on seisukohal, et
selle sätte rakendamise eelduseks ei ole ainult konkreetne käimasolev kriminaal​menetlus.
Keeldumiseks piisab, kui on oht, et koos isikuandmete avaldamisega satub kaebaja valdusesse
informatsioon, mis võib tulevikus raskendada kriminaalmenetluse alustamist või selle alustamiseks
vajalike aluste kontrollimist kaebajaga seonduvatel asjaoludel. Ringkonnakohus leidis, et nimetatud
ohtu ei ole võimalik mõistlikult kõrvaldada ka kriminaaltoimiku andmete valikulise avaldamisega.
Seetõttu ei saa vastustaja keeldumist IKS § 20 lg 1 p 4 alusel pidada õigusvastaseks.


MENETLUSOSALISTE PÕHJENDUSED
14. Kaebaja esitas Tartu Ringkonnakohtu 22.09.15. otsuse peale kassatsioonkaebuse. Kassaator palub
haldus- ja ringkonnakohtu otsused tühistada ja saata asi uueks läbivaatamiseks. Alternatiivselt taotleb
kassaator eelnimetatud otsuste tühistamist ning palub Riigikohtul teha uue otsuse, millega rahuldada
kaebus ning kohustada Politsei- ja Piirivalveametit väljastama Anti Tammeoksale kriminaalasja
nr 10760000070 kriminaaltoimiku materjalid, mis sisaldavad teda puudutavaid andmeid. Kassaatori
põhiseisukohad on kokkuvõtlikult järgmised.
14.1. Kassaator nõustub ringkonnakohtu järeldustega, et vastustaja tuginemine andmete väljasta​-
misest keeldumisel AvTS § 23 lg 2 punktidele 3 ja 5 on vastuolus põhiseaduse §-ga 44 ja seetõttu
õigus​vastane. Ebaõige on aga ringkonnakohtu seisukoht, et IKS § 20 lg 1 punkti 4 alusel saab
vastustaja keeldumist pidada õiguspäraseks.
14.2. Ringkonnakohus on sellele seisukohale asudes oluliselt rikkunud menetlusnorme. Haldus​kohtu​-
menetluse seadustiku (HKMS) § 157 lg 1 kohaselt peab kohtuotsus olema seaduslik ja põhjendatud.
Kui kohus leidis, et IKS § 20 lg 1 punkti 4 kohaldamise eeldused on täidetud, saaks see järeldus
tugineda üksnes faktiliste asjaolude tuvastamisele ja nende alusel antud hinnangule. IKS § 20 lg 1
punktis 4 nimetatud juhtumi esinemist ei saa järeldada abstraktselt. Kohus ei ole kontrollinud, kas
selle sätte kohaldamise eeldused on konkreetse teabe puhul täidetud.
14.3. Ringkonnakohus leidis, et keeldumiseks piisab, kui on oht, et koos isikuandmete avaldamisega
satub kaebaja valdusesse informatsioon, mis võib tulevikus raskendada kriminaalmenetluse
alustamist või selle alustamiseks vajalike aluste kontrollimist kaebajaga seonduvatel asjaoludel.
Kassaator leiab, et selline IKS § 20 lg 1 punkti 4 tõlgendamine ei ole põhimõtteliselt õigustatud.
Sellisest tõlgendusest nähtub, et juhul kui isik on olnud kord mingisuguses kriminaalmenetluses, on
edaspidi alati alust keelduda talle isikuandmetele juurdepääsu andmisest. Ringkonnakohus ei selgita,
miks kassaatorit saab pidada isikuks, kes võiks hakata analoogsetes menetlustes tõe tuvastamist
takistama. Selline lähenemine ei ole omane õigusriigile ega ühitatav süütuse presumptsiooni ja võrdse
kohtlemise põhimõttega. Politsei- ja Piirivalveamet peaks suutma vähemalt täpsustada, millises
kriminaalmenetluses uuritakse asjaolusid, mis on seotud vaidlusaluse teabega.
14.4. Teabe väljastamine saab olla piiratud vaid konkreetse menetluse eesmärkide tõttu. Kassaatori
tõlgendust toetab ka see, et kriminaalmenetluse kohtueelse menetluse lõpus tutvustatakse kahtlustata​-
vale kogu kriminaaltoimikut kriminaalmenetluse reeglite järgi.
15. Politsei- ja Piirivalveamet leiab Riigikohtule esitatud kirjalikus seisukohas, et kuivõrd haldus- ja
ringkonnakohus on selles vaidluses asunud täiesti vastandlikele seisukohtadele, on Riigikohtu otsus
äärmiselt vajalik edasise õigusselguse huvides järgmiste analoogiliste pöördumiste puhul.


KOLLEEGIUMI SEISUKOHT
16. Selle kohtuasja lahendamisel on üks põhiküsimustest asjassepuutuva õiguse kindlaksmääramine.
Kuigi haldusorganile esitatud taotlus oli ulatuslikum, on kaebaja kohtumenetluses rõhutanud, et on
taotluse esitanud IKS § 19 alusel ning taotleb kriminaalasja toimikuga tutvumist teda puudutavate
isikuandmete osas. Kriminaalmenetlus on selles asjas lõpetatud ning Politsei- ja Piirivalveamet on
toimiku arhiveerinud. Kuigi kriminaalasjas ei olnud kaebaja kahtlustatavaks ega ka süüdistatavaks, ei
vaielda selle üle, et nimetatud kriminaalasja toimik sisaldab kaebaja isikuandmeid ning seega on isik
käsitatav andmesubjektina.
17. Kriminaalmenetluse seadustik ei reguleeri lõpetatud kriminaalasja arhiveeritud toimikus
sisalduvate andmete, sealhulgas isikuandmete tutvustamist andmesubjektile. Asjaolu, et nimetatud
andmed on kogutud kriminaalmenetluse toimingute käigus, ei tingi vältimatult asjassepuutuva
regulatsiooni paiknemist menetlusseaduses. Eriregulatsioon on kehtestatud üksnes jälitustoiminguga
kogutud andmete tutvustamise kohta (vt nt KrMS § 12614). Jälitustoimingutega kogutud andmeid on
kaebajale tema taotluse alusel tutvustatud. Kaebaja soovib aga juurdepääsu kogu kriminaalasja
materjalidele teda puudutavas osas ehk ka materjalidele, mis ei ole jälitustoimingutega kogutud.
Praegusel juhul on erimeelsused eelkõige selles, kas ja millises ulatuses on selles asjas kohaldatavad
avaliku teabe seaduse ja isikuandmete kaitse seaduse sätted.
18. Kriminaalmenetluse käigus kogutud teave on avaliku teabe seaduse § 3 lg 1 tähenduses avalik
teave, st mis tahes viisil ja mis tahes teabekandjale jäädvustatud ja dokumenteeritud teave, mis on
saadud või loodud seaduses või selle alusel antud õigusaktides sätestatud avalikke ülesandeid täites.
Politsei- ja Piirivalveamet on leidnud, et avaliku teabe seaduse sätted, sealhulgas ka selles seaduses
sisalduvad teabele juurdepääsu võimaldamise piirangud (sh §-s 23) on kohaldatavad ka lõpetatud
kriminaalasja toimikus sisalduvatele isikuandmetele. Nimetatud seisukohaga ei saa nõustuda. Avaliku
teabe seaduse § 2 lg 2 punkti 4 kohaselt ei kohaldata seda seadust teabele juurde​pääsu​piirangute,
juurdepääsu eritingimuste, korra ja viiside osas, juhul kui need on eriseaduses või välis​lepingus
sätestatud teisiti. Isikuandmete kaitse seadus, kuigi see ei sisalda eriregulatsiooni isiku​andmete
töötlemiseks süütegude tõkestamisel, uurimisel ja nende eest vastutusele võtmisel, on praegusel juhul
vaadeldav sellise kohaldatava eriseadusena (vt ka RKKKm 3-1-1-116-04).
19. Teistsugust lahendust ei tingi ka AvTS § 39 lg-s 1 sätestatu. Kuigi teave on kogutud kriminaal​-
menetluse raames ning see teave on AvTS § 35 lg 1 kohaselt mõeldud asutusesiseseks kasutamiseks,
avaldab dokumentide selline režiim mõju esmalt avaliku teabe nõuete lahendamisel. Andmesubjekti
õigus tutvuda teda puudutavate isikuandmetega tugineb isikuandmete kaitse seadusele, sealhulgas
selles sätestatud piirangutele. Isikuandmete kaitse seadus ühelt poolt piirab kolmandate isikute
juurde​pääsu andmesubjekti isikuandmetele, teiselt poolt aga loob andmesubjektile PS §-st 44
tulenevad lisagarantiid tema kohta avaliku võimu poolt kogutud isikuandmetega tutvumiseks ning
nende õigsuse kontrollimiseks. Praegusel juhul on kaebaja soovinud tutvuda oma isikuandmetega,
tuginedes sealjuures nii PS §-le 44 kui ka IKS §-dele 19 ja 20.
20. Kolleegium möönab, et seadusandja võiks senisest ulatuslikumalt ja täpsemalt kindlaks määrata
kriminaalmenetluse käigus töödeldavate isikuandmete kaitse ning andmesubjektide õiguste
teostamise, juhindudes ka direktiivi (EL) 2016/680 sätetest. Samas tuleb nõustuda Riigikohtu
kriminaal​kolleegiumi seisukohaga, et andmesubjektile juurdepääsu võimaldamine lõpetatud
kriminaal​menetluses tema kohta kogutud isikuandmetele ei ole olemuslikult kriminaalmenetluslik
menetlustoiming. See ei ole suunatud toimepandud kuriteo avastamisele, tõendusteabe kogumisele
ega kohtumenetluseks muude tingimuste loomisele. Samuti ei moodusta see toiming kriminaal​-
menetlusega ühtset tervikut, ei saa seda menetlust enam mõjutada ega ole seotud kriminaal​menetluses
tehtud lahendi täitmisele pööramisega (vt käesoleva otsuse p-s 17 viidatud lahend, punkt 20).
21. Füüsiliste isikute kaitse isikuandmete töötlemisel on käsitatav põhiõigusena. Euroopa Liidu
põhiõiguste harta artikli 8 lõikes 1 on sätestatud, et igaühel on õigus oma isikuandmete kaitsele. Selle
põhiõiguse lahutamatuks osaks on andmesubjekti õigus tutvuda isikuandmetega. Põhiseaduse § 44
kolmanda lõike kohaselt on Eesti kodanikul õigus seaduses sätestatud korras tutvuda tema kohta
riigiasutustes ja kohalikes omavalitsustes ning riigi ja kohalike omavalitsuste arhiivides hoitavate
andmetega. Andmesubjekti õigust tutvuda isikuandmetega saab piirata üksnes seadusega ning PS
§ 44 lg-s 3 sätestatud alustel, s.o teiste inimeste õiguste ja vabaduste ning lapse põlvnemise saladuse
kaitseks, samuti kuriteo tõkestamise, kurjategija tabamise või kriminaalmenetluses tõe
väljaselgitamise huvides. Seaduses sätestatavad piirangud peavad tuginema eelnimetatud põhi​-
seaduslikele eesmärkidele ning olema demokraatlikus ühiskonnas proportsionaalsed. Andme​subjekti
isikuandmetega tutvumise õiguse piirangud sisalduvad isikuandmete kaitse seaduse §-s 20.
22. IKS § 20 lg 1 sätestab: "Andmesubjekti õigust saada teavet ja enda kohta käivaid isikuandmeid
isikuandmete töötlemisel piiratakse, kui see võib:
1) kahjustada teise isiku õigusi ja vabadusi;
2) ohustada lapse põlvnemise saladuse kaitset;
3) takistada kuriteo tõkestamist või kurjategija tabamist;
4) raskendada kriminaalmenetluses tõe väljaselgitamist."
23. Isikuandmete väljastamisest keeldumist on Politsei- ja Piirivalveamet selles asjas põhjendanud
muu hulgas IKS § 20 lg 1 punktiga 4, leides, et arhiveeritud toimikus sisalduvate andmete kätte​-
saadavaks tegemine võib tulevikus raskendada analoogsetes kriminaalmenetlustes tõe välja​-
selgitamist, kuivõrd kriminaaltoimiku tutvustamine annab ülevaate politsei menetlustaktikalistest
tegevustest kriminaalasjas käsitletava kuriteo menetlemisel. Ringkonnakohus on sisuliselt nõustunud
vastustaja seisukohaga, väites, et nimetatud sätte rakendamise eelduseks ei ole ainult konkreetne
käimasolev kriminaalmenetlus. Ringkonnakohtu arvates piisab keeldumiseks sellest, kui on oht, et
koos isikuandmete avaldamisega satub kaebaja valdusesse informatsioon, mis võib tulevikus
raskendada kriminaalmenetluse alustamist või selle alustamiseks vajalike aluste kontrollimist
kaebajaga seonduvatel asjaoludel. Kolleegium ei nõustu nende seisukohtadega.
24. Põhiseaduse § 44 lg-le 3 tugineva IKS § 20 lg 1 punkti 4 laiendav tõlgendamine, mis toob kaasa
isiku õiguse tutvuda isikuandmetega olulise kitsendamise, ei ole põhjendatud. Asjassepuutuva sätte
sõnastusest saab järeldada, et säte on kohaldatav eeldusel, et toimub konkreetne kriminaalmenetlus.
Politsei- ja Piirivalveamet ei ole konkreetset kriminaalmenetlust esile toonud. Veelgi enam, vastustaja
ja ka ringkonnakohus seovad keeldumise aluse ebaõigesti eelkõige just tulevikus tekkida võivate
menetlustega. Kolleegium leiab, et IKS § 20 lg 1 punktis 4 sätestatu ei saa selles asjas olla
isikuandmetega tutvumise õiguse piiramise aluseks. Kolleegium möönab, et IKS § 20 vajaks
täpsustamist ning seda ka teise lõike neljandas punktis märgitu valguses, kuid regulatsiooni
täpsustamine saab toimuda PS §-s 44 sätestatud raamides üksnes seadusega legitiimsetel eesmärkidel
ning piirangute proportsionaalsust tagavalt.
25. Kassaator on esitanud taotluse kohustada Politsei- ja Piirivalveametit väljastama kaebajale
kriminaalasja nr 10760000070 kriminaaltoimiku materjalid, mis sisaldavad teda puudutavaid
andmeid. Kuigi Politsei- ja Piirivalveameti keeldumise alused olid ekslikud või nende kohaldamise
tingimused polnud täidetud, ei ole haldusorgani kaalutlusruum täielikult redutseerunud. Arvestades
möödunud ajavahemikku võivad olla muutunud faktilised asjaolud, samuti tuleb haldusorganil
kaaluda teiste IKS § 20 lg-s 1 sätestatud aluste esinemist. Kriminaalasja materjalide hulgas võib olla
näiteks materjale, mis võivad avalikustamisel kahjustada teiste isikute õigusi ja vabadusi. Kui kaebaja
soovib saada juurdepääsu kriminaalasja materjalide hulgas olevatele jälitustoiminguga kogutud
andmetele, mida pole talle eelnevalt tutvustatud, siis tuleb nende andmete puhul otsustada
juurdepääsu andmine erandina KrMS § 12614 alusel. Seetõttu saab kohus üksnes kohustada
haldusorganit taotlust uuesti lahendama.
26. Kolleegium juhib seadusandja tähelepanu sellele, et parema õigusselguse eesmärgil võiks
kriminaal​toimikuga, sh pärast arhiveerimist, tutvumise kord olla ammendavalt reguleeritud
kriminaal​menetluse seadustikus. Ka halduskohtumenetluse seadustikus ja tsiviilkohtumenetluse
seadustikus on kohtutoimikuga tutvumise osas kehtestatud AvTS ja IKS mõttes eriregulatsioon (vt
HKMS § 88 ja 89 ning TsMS § 59).
27. Eeltoodust tulenevalt tuleb kassatsioonkaebus rahuldada. Kohus tühistab Tartu Halduskohtu
17.11.2014 otsuse ja Tartu Ringkonnakohtu 22.09.2015 otsuse haldusasjas nr 3-14-376 ja teeb uue
otsuse, millega kohustab Politsei- ja Piirivalveametit uuesti otsustama kaebaja taotluse üle.
28. Kuna Riigikohus teeb otsuse asja uueks arutamiseks saatmata, muudab ta HKMS § 109 lg 4
alusel menetluskulude jaotust. HKMS § 108 lg 1 järgi kannab menetluskulud pool, kelle kahjuks
otsus tehti. HKMS § 109 lg 6 kohaselt mõistab kohus välja üksnes vajalikud ja põhjendatud
menetluskulud.
29. Halduskohtus taotles kaebaja, et tema kasuks mõistetaks välja õigusabikulud 2317 eurot 80 senti
ning riigilõiv 15 eurot. Kolleegiumi hinnangul on halduskohtus täiendavate seisukohtade
koostamiseks märgitud esindaja töötundide arv vastuse mahukust ning osaliselt kaebuses esitatud
seisukohtade kordamist arvestades selgelt ülepaisutatud ning need kulud ei ole täies ulatuses
väljamõistetavad. Täiendavate seisukohtade esitamisega seotud õigusabikulud olid isegi suuremad
kui kaebuse koostamise eest tasutud õigusabikulud. Ka kaebuse koostamise kulud ei ole vaidluse eset
arvestades täies ulatuses põhjendatud. Arvestades eeltoodut ning vaidluse eseme keskmist keerukust
ja mahukust, on kolleegiumi hinnangul halduskohtus kantud õigusabikuludest põhjendatud ja
vajalikeks kuludeks 1150 eurot (ligikaudu 1/2 kantud õigusabikuludest) ning see tuleb vastustajalt
kaebaja kasuks välja mõista. Samuti tuleb välja mõista halduskohtus kantud riigilõiv.
30. Ringkonnakohtus kandis kaebaja kuludokumentide järgi õigusabikulusid 3125 eurot 40 senti ning
riigilõivu 15 eurot. Riigikohtus taotleb kaebaja, et tema kasuks mõistetaks välja kassatsiooni​-
menetlusega seotud õigusabikulud 1121 eurot 40 senti ning tagastataks ka 25 euro suurune kautsjon.
31. Kolleegiumi pikaajalise praktika kohaselt ei saa põhjendatud menetluskulud apellatsiooniastmes
olla üldjuhul suuremad kui esimese astme kohtus. Samamoodi ei saa ka kassatsiooniastmes olla
menetluskulud üldjuhul suuremad kui apellatsiooniastmes (RKHK 3-3-1-5-15, p 32; 3-3-1-46-14,
p 20). Kohtupraktika, mille kohaselt ei tohiks menetluskulud kõrgemas kohtuastmes olla üldjuhul
suuremad kui madalamas astmes, põhineb eeldusel, et kõrgemas astmes lahendatavaid probleeme on
enamasti mõnevõrra vähem kui madalamas astmes ning põhiosa asja lahendamisel olulisi asjaolusid
on alama astme menetluses juba välja selgitatud. Seega kulub kõrgema astme menetluses õigusabi
osutajal asjaga tegelemiseks üldjuhul vähem aega (RKHK 3-3-1-82-14, p 28). Selles asjas ei esine
erandlikke asjaolusid, mis õigustaksid esimeses kohtuastmes kantud kuludest suuremaid õigus​abi​-
kulusid apellatsiooni- või kassatsiooniastmes. Eelnevast tulenevalt ei saa apellatsiooni- ega
kassatsiooni​astmes kantud õigusabikuludest olla välja mõistetav enam kui 1150 eurot ühe astme
kohta.
32. Arvestades apellatsioonkaebuses ja kaebuses esitatud seisukohtade olulist kattuvust,
apellatsiooni​menetluses koostatud materjali mahukust ja vaidluse eseme keskmist keerukust ning
eelkõige asjaolu, et apellatsioonkaebuse koostamiseks kulunud esindaja töötundide arv (ligikaudu 25
h) on võrreldes halduskohtule kaebuse esitamiseks kulunud töötundide arvuga (ligikaudu 5 h)
ilmselgelt ülepaisutatud, siis tuleb kolleegiumi hinnangul ringkonnakohtus kantud õigusabikuludest
lugeda põhjendatud ja vajalikeks kuludeks 575 eurot (ligikaudu 1/2 halduskohtus kantud kuludest).
Sellele lisandub riigilõiv 15 eurot täies ulatuses. Samas ulatuses tuleb vähendada ka kassatsiooni​-
astmes kantud õigusabikulude suurust ning ka neist tuleb välja mõista 575 eurot.
33. Eelnevast tulenevalt mõistab kolleegium vastustajalt kaebaja kasuks välja menetluskulud 2330
eurot (1150 + 15 + 15 + 575 + 575). Kautsjon tuleb HKMS § 107 lg 4 alusel tagastada.


Indrek Koolmeister, Viive Ligi, Jüri Põld

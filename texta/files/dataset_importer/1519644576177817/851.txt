                                    TARTU HALDUSKOHUS
                                       Tartu kohtumaja
                             KOHTUMÄÄRUS
                    riigi õigusabi mittevõimaldamise kohta

 Kohtuasja number                 3-16-2539

 Määruse kuupäev                  13.12.2016

 Kohtunik                         Mare Priks

 Kohtuasi                         R.I. taotlus riigi õigusabi saamiseks

 Resolutsioon                         1. Jätta R.I. taotlus riigi kulul õigusabi saamiseks
                                         rahuldamata;
                                      2. Määrus saata taotluse esitajale.

 Edasikaebamise kord              Kohtumäärusele võib esitada määruskaebuse Tartu
                                  Ringkonnakohtule Tartu Halduskohtu kaudu 15 päeva jooksul
                                  arvates määruse kättesaamisest.

Asjaolud ja menetluse käik

1. Tartu Vanglas kinni peetav isik R.I. esitas 08.12.2016 Tartu Halduskohtule taotluse riigi õigusabi
saamiseks. Taotleja soovib saada õigusabi isiku esindamiseks halduskohtumenetluses. Taotluse
kohaselt on vangla keeldunud R. I. ümberpaigutamisest avavanglasse, kuigi kõik eeldused selleks on
täidetud. Taotleja ei ole kahe aasta jooksul pannud vanglas toime rikkumisi ning on läbinud ITK-st
tulenevad programmid ning teinud vanglas tööd. R. I. ITK-s on avavanglasse ümberpaigutamine ette
nähtud. Taotlusest nähtuvalt soovib R. I. kohtus vaidlustada enda avavanglasse ümberpaigutamisest
keeldumist. Ta märgib taotluses, et seadusest tulenevalt puudub tal võimalus ennast halduskohtus
esindada ilma advokaadita.

Kohtu seisukoht

2. R.I. taotleb riigi õigusabi enda esindamiseks halduskohtumenetluses.

Halduskohtumenetluse seadustiku (HKMS) § 110 lg 1 kohaselt on menetlusabi riigipoolne abi
menetluskulude kandmiseks. Menetlusabina võib kohus isiku taotlusel määrata, et menetlusabi saaja
ei pea maksma tasu menetlusabi korras määratud advokaadi õigusabi eest või ei pea seda tegema kohe
või täies ulatuses (HKMS § 110 lg 1 p 3). HKMS § 110 lg 2 kohaselt menetlusabi andmisele
advokaadi õigusabi eest tasumisel kohaldatakse 12. peatükis sätestatut üksnes niivõrd, kuivõrd riigi
õigusabi seaduses (RÕS) ei ole sätestatud teisiti.

                                                 1
RÕS § 6 lg 1 kohaselt võib riigi õigusabi saada füüsiline isik, kes oma majandusliku seisundi tõttu ei
suuda õigusabi vajamise ajal tasuda asjatundliku õigusteenuse eest või kelle majanduslik seisund ei
võimalda pärast õigusteenuse eest tasumist lihtsat toimetulekut. RÕS §-s 7 on sätestatud alused, millal
riigi õigusabi ei anta.

3. RÕS § 7 lg 1 p 1 kohaselt ei anta riigi õigusabi, kui taotleja on ise võimeline kaitsma oma õigusi.

Kohus on seisukohal, et R.I. on seonduvalt enda avavanglasse mittepaigutamise vaidlustamisega ise
võimeline oma õigusi kohtus kaitsma. Vastuseks kohtunõudele on Tartu Vangla 12.12.2016
väljastanud kohtule haldusmenetluse materjalid, milledest nähtub, et R. I. on vaidlusaluses küsimuses
iseseisvalt suutnud läbida vaidemenetluse ning tema vanglale esitatud pöördumised on olnud
arusaadavad ning menetletavad. Samuti on R. I. kohtule esitatud riigi õigusabi taotlus selge ja
arusaadav. Seetõttu leiab kohus, et R. I. on võimeline ennast kohtus ise esindama. Kohus selgitab, et
halduskohtus valitseb uurimisprintsiip ning õiguslike põhjenduste esitamist halduskohtumenetluse
seadustik kaebajalt ei nõua, kohaldamisele kuuluva seaduse otsib kohus. Lisaks märgib kohus, et
vastavalt HKMS § 31 lg-le 1 võib menetlusosaline (k.a kaebaja) halduskohtumenetluses osaleda
isiklikult või esindaja kaudu, mistõttu ei vasta tõele taotluses väljatoodu, et R. I. ei saa seadusest
tulenevalt end ise halduskohtus esindada. Eeltoodust tulenevalt leiab kohus, et esineb RÕS § 7 lg 1
p-s 1 nimetatud alus riigi õigusabi andmisest keeldumiseks.

4. Kuigi riigi õigusabi saamise esmaseks ja kohustuslikuks eelduseks on taotleja maksejõuetus, on
kohtupraktikas asutud seisukohale, et kui kohus teeb taotluse põhjal kindlaks RÕS § 7 lg-s 1
sätestatud aluse(d), ei pea kohus enam hindama taotleja majanduslikku seisundit vastavalt sama
seaduse §-le 6 lg 1. Kuna kohus leiab, et esineb RÕS § 7 lg 1 p-st 1 tulenev kohane alus riigi õigusabi
andmisest keeldumiseks, siis antud juhul puudub vajadus taotleja majandusliku seisundi hindamiseks
ja tema maksejõuetuse kindlakstegemiseks.

Lähtudes eeltoodust ning juhindudes HKMS § 110 lg 2 ja RÕS § 7 lg 1 p 1 leiab kohus, et R.I. taotlus
riigi õigusabi saamiseks ei kuulu rahuldamisele.

5. Kohus märgib, et kuna taotleja sai Tartu Vangla 07.12.2016 vaideotsuse nr 1-11/722-4 kätte samal
päeval, siis on kaebusega kohtusse pöördumise viimaseks päevaks 06.01.2017.

(allkirjastatud digitaalselt)

Mare Priks
kohtunik




                                                  2

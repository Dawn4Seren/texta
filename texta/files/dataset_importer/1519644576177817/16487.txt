                              KOHTUOTSUS
                                EESTI VABARIIGI NIMEL

Kohus                            Tartu Ringkonnakohus

Otsuse tegemise aeg ja koht      4. mai 2016 (kirjalikus menetluses)

Väärteoasja number               4-16-1365

Kohtukoosseis                    Mati Kartau

Väärteoasi                       Edvin Massalini süüdistuses LS § 201 lg 2 järgi

Vaidlustatud kohtulahend         Viru Maakohtu (Jõhvi kohtumaja) 9. märtsi 2016 otsus

Apellatsiooni esitaja            Edvin Massalini kaitsja vandeadvokaat Arvo Suuban

Menetlusalune isik               Edvin Massalin
                                 isikukood 39203272521;
                                 elukoht XXX;
                                 töökoht puudub.
Kohtuväline menetleja            Politsei- ja Piirivalveameti Ida prefektuur, esindaja nooremuurija
                                 Alina Reškina
RESOLUTSIOON
  1.     Jätta Viru Maakohtu 9. märtsi 2016 otsus muutmata ja apellatsioon rahuldamata.
  2.     Välja maksta riigieelarvest eraldatud vahendite arvelt Ida-Viru Advokaadibüroo
         kasuks 120 eurot, sealhulgas käibemaks 20 eurot, vandeadvokaat Arvo Suubani poolt
         Edvin Massalinile apellatsioonimenetluses määratud korras kaitse teostamise eest.
  3.     Edvin Massalinilt mõista riigituludesse 120 eurot riigi õigusabi eest. Menetluskulu
         tuleb tasuda ühele järgnevatest Maksu- ja Tolliameti arvelduskontodest:
         EE351010052031000004       SEB     Pank,     EE502200221014193355        Swedbank,
         EE873300333499990003 Danske Bank AS Eesti filiaal või EE401700017002872300
         Nordea Bank Finland PLC Eesti filiaal. Tasumisel märkida viitenumber
         99916700032321 ja selgitus: „Edvin Massalin, 4-16-1365, menetluskulud“.
  4.     Menetluskulud tuleb tasuda 30 päeva jooksul käesoleva otsuse jõustumisest. Kui
         rahalised nõuded pole täies ulatuses tähtaegselt tasutud, suunatakse nõuded
         täitemenetluse läbiviimiseks kohtutäiturile täitemenetluse seadustikus sätestatud
         korras.
   Edasikaebamise kord
   Kohtuotsus on tutvumiseks kättesaadav ringkonnakohtu kantseleis 4. mail 2016.
   Kassatsiooniõiguse kasutamisel tuleb kassatsioon esitada Riigikohtule kirjalikult 30 päeva jooksul
   alates 5. maist 2016.
   Kassatsiooni esitamise õigus on menetlusaluse isiku advokaadist kaitsjal, kohtuvälisel menetlejal või
   tema advokaadist esindajal.


   Asjaolud ja menetluse käik
1. Politsei- ja Piirivalveameti (PPA) Ida prefektuuri Jõhvi politseijaoskonna väärteoprotokolli kohaselt
   juhtis Edvin Massalin 4. veebruaril 2016 kella 00.15 ajal Jõhvis Mooni 12b juures mootorsõidukit
   omamata vastava kategooria mootorsõiduki juhtimisõigust. Juhtimisõigus oli E. Massalinilt
   25. jaanuarist kuni 24. maini 2016 karistusena ära võetud. Seega rikkus E. Massalin LS § 90 lg 1 p 1
   nõuet ja pani toime LS § 201 lg 2 järgi kvalifitseeritava väärteo.
2. PPA Ida prefektuuri Jõhvi politseijaoskonna ennetus- ja menetlustalituse menetlusteenistuse
   nooremuurija Alina Reškina 25. veebruari 2016 kohtualluvusse saatmise määrusega edastati
   väärteomaterjalid Viru Maakohtule, et kohaldada E. Massalini suhtes aresti.


   Maakohtu otsus
3. Viru Maakohtu 9. märtsi 2016 otsusega tunnistati E. Massalin süüdi LS § 201 lg 2 järgi ja teda karistati
   25 päeva arestiga.
4. Maakohus tuvastas, et E. Massalin pani väärteo toime kaudse tahtlusega. Menetlusalune isik ei
   kontrollinud juhtimisõiguse kehtivust, kuigi oleks pidanud seda tegema. E. Massalin oli teadlik, et
   tema kaitsja esitas Riigikohtusse kassatsiooni ning Riigikohus teeb lahendi. 26. jaanuaril 2016 oli
   E. Massalinil võimalus Riigikohtu vastava lahendiga tutvuda, kuid isik ei tundnud selle vastu huvi.
   Seega juhtides 4. veebruaril 2016 mootorsõidukit, pidi E. Massalin võimalikuks, et tal puudub
   juhtimisõigus, ja möönis seda.
5. Mõistes E. Massalinile karistust võttis maakohus kergendava asjaoluna arvesse kahetsust ja väärteo
   toimepanemist kaudse tahtlusega. Raskendavaid asjaolusid ei tuvastatud. E. Massalinil on kehtiv
   kriminaalkaristus ja 57 kehtivat väärteokaristust. Karistusena on menetlusalusele isikule määratud nii
   rahatrahve, üldkasulikku tööd, aresti kui ka juhtimisõiguse äravõtmist. Kõik E. Massalinile määratud
   rahatrahvid on tasumata. Seega ei ole rahalise karistuse määramine tema puhul tulemuslik. Arvestades
   eeltoodut mõistis maakohus E. Massalinile veidi madalama karistuse kui sanktsiooni maksimaalne
   määr.


   Esitatud apellatsioon ja kohtuvälise menetleja esindaja seisukoht
6. Maakohtu otsuse peale esitas apellatsiooni E. Massalini määratud kaitsja vandeadvokaat Arvo Suuban.
   Kaitsja taotleb väärteoasja saatmist maakohtule uueks arutamiseks. Alternatiivselt taotletakse
   E. Massalinile mõistetud karistuse kergendamist ja selle asendamist üldkasuliku tööga.
7. Kaitsja hinnangul ei täitnud maakohus väärteomenetluse reegleid. Kohtuistungi protokolli kohaselt ei
   avaldatud väärteoprotokolli, mis rikub apellandi hinnangul oluliselt väärteomenetlusõigust. Lisaks on
   kohtuistungi protokollis märgitud, et menetlusalusele isikul selgitati tema õigusi, kuid asja arutati ilma
   E. Massalini osavõtuta. Protokolli ei ole kantud tõendite uurimise järjekorra kohta tehtud määrust.


                                                       2
8. E. Massalini taotlusest nähtub, et isik ei olnud teo toimepanemise ajal Riigikohtu 25. jaanuari 2016
   määrusest teadlik. Seda kinnitas kohtuistungil ka tunnistaja T.N. . Riigikohtu määrus saadeti
   E. Massalinile e-postiga 26. jaanuaril 2016 ja see avaldati Riigikohtu lehel. Samuti tehti määrus
   AET-i kaudu teatavaks menetlusaluse isiku kaitsjale. E. Massalin sai määruse AET-i kaudu kätte
   4. veebruaril 2016 kell 10.48. Seega on tuvastatud, et E. Massalin ei olnud 4. veebruaril 2016
   kella 00.15 ajal teadlik, et tal ei olnud juhtimisõigust. Isikule ei saa heita ette, et ta igapäevaselt ei
   kontrollinud võimaliku Riigikohtu lahendi olemasolu. Vastavalt KarS § 17 lg-le 1 ei pane isik, kes teo
   toimepanemise ajal ei tea asjaolu, mida vastab süüteokoosseisule, tegu toime tahtlikult, ja vastutab
   seaduses sätestatud juhtudel ettevaatamatusest toime pandud süüteo eest. E. Massalinile saab
   KarS § 18 lg 3 järgi heita ette vaid hooletust.
9. Menetlusalune isik taotles asja arutamist ilma tema osavõtuta ning märkis taotluses, et palub mõista
   endale rahatrahv võimalikult pika maksegraafikuga või asendada arest üldkasuliku tööga. Kuna
   E. Massalin pani teo toime ettevaatamatusest, esineb kergendav asjaolu ja puuduvad raskendavad
   asjaolud, ei ole põhjendatud mõista isikule karistust sanktsiooni maksimaalses määras. Samuti ei ole
   põhjendatud karistuse asendamata jätmine üldkasuliku tööga.
10. Tartu Ringkonnakohtu 19. aprilli 2016 määrusega määrati väärteoasi läbivaatamisele kirjalikus
    menetluses ning anti kohtuvälise menetleja esindajale tähtaeg apellatsiooni kohta seisukoha
    esitamiseks.
11. Eeltoodud määrus toimetati kaitsja A. Suubanile kätte AET-i kaudu 19. aprillil 2016. E. Massalin seda
    AET-i kaudu vastu ei võtnud. Talle tehti kohtuistungi sekretäri poolt nimetatud määruse sisu teatavaks
    telefonil XXX . E. Massalin palus sekretäril määruse saata talle tavalise postiga, kuid vaatamata
    korduvatele kättetoimetamise katsetele see ei õnnestunud. Kuna tal on kaitsja ja ta ise oli telefoni teel
    nimetatud määrusest teadlik, siis tema menetluslikud õigused on antud juhul tagatud.
12. Kohtuvälise menetleja esindaja nooremuurija A. Reškina oma 28. aprilli 2016 seisukohas leiab, et Viru
    Maakohtu 9. märtsi 2016 otsus tuleb jätta muutmata ja apellatsioon rahuldamata.
13. Puutuvalt VTMS § 96 rikkumisse selgitab nooremuurija, et menetlusalune isik taotles asja arutamist
    ilma tema osavõtuta. Seega puudus kohtul vajadus avaldada menetlusalusele isikule väärteoprotokolli
    sisu. E. Massalin esitas kohtule enda seisukoha väärteo toimepanemise kohta kirjalikult ning ta oli
    teadlik, millist väärteoasja tema suhtes arutatakse. Kohtuvälise menetleja hinnangul ei tähenda
    kohtuistungi protokollis väärteoprotokolli avaldamise märkuse puudumine VTMS § 150 järgi olulist
    menetlusõiguse rikkumist.
14. E. Massalin ei pannud tegu toime ettevaatamatusest. Määrus menetlusaluse isiku kaitsja kassatsiooni
    menetlusse võtmata jätmise kohta avaldati Riigikohtu kodulehel 25. jaanuaril 2016. Määruse koopia
    toimetati E. Massalini kaitsjale kätte 26. jaanuaril 2016. Kusjuures VTMS § 160 lg 8 järgi saadetakse
    kassatsiooni menetlusse võtmata jätmise määruse koopia menetlusalusele isikule, kui tal puudub
    kaitsja. Seega peab just kaitsja tagama isiku õiguste kaitse kassatsioonimenetluses ja teavitama teda
    menetluse tulemusest. Kohtuvälise menetleja jaoks ei ole usutav, et kaitsja ei teavitanud E. Massalinit
    üle nädala aja jooksul Riigikohtu määrusest. Lisaks saatis Riigikohus määruse koopia ka E. Massalini
    e-posti aadressile. Asjaolu, et menetlusalune isik ei suvatsenud tema kohta koostatud kohtulahendiga
    tutvuda ega kontrollinud määruse olemasolu näitab, et E. Massalin suhtub enda rikkumiste
    tagajärgedesse ükskõikselt.
15. Kohtuvälise menetleja esindaja peab E. Massalinile mõistetud karistust igati põhjendatuks. Ükski
    menetlusalusele isikule mõistetud korduvatest karistusest ei ole suutnud teda mõjutada õiguskuulekale
    käitumisele. E. Massalinil on üks kehtiv kriminaal- ja 57 väärteokaristust. Sellises olukorras on
    võimalik ainult pikemaajalise aresti kohaldamine. Seisukohas tuuakse veel välja, et hetkel on
    menetluses kolm täiendavat E. Massalini väärteoasja. Eeltoodu näitab, et menetlusalust isikut ei takista
    uute väärtegude toimepanemisel ükski teine karistusliik.


                                                       3
   Ringkonnakohtu seisukoht
16. Tartu Ringkonnakohus, tutvunud kohtuistungi protokolli, kohtuotsuse, apellatsiooni ja selle kohta
    esitatud seisukoha ning väärteoasja kõigi materjalidega, leiab, et maakohus ei ole oluliselt rikkunud
    menetlusõigust ega kohaldanud valesti materiaalõigust. Kohtuotsus on vajalikul määral põhistatud
    ning ringkonnakohus ei näe põhjust asja maakohtule uueks arutamiseks saata. Samuti ei ole põhjust
    maakohtu otsust tühistada. Vastusena apellatsioonile põhjendab ringkonnakohus kaevatava otsuse
    muutmata jätmist järgmiselt.
17. Nõustuda tuleb kaitsjaga, et maakohus on eiranud VTMS §-st 96 tulenevat nõuet väärteoprotokolli
    avaldamise kohta. Kohtuistungi protokollist ei nähtu, et kohtuvälisele menetlejale oleks tehtud
    ettepanek väärteoprotokolli avaldamiseks. Samas ei ole nimetatud rikkumine kajastatud VTMS § 150
    lg-s 1 ja ringkonnakohus ei pea seda antud juhul ka muuks oluliseks rikkumiseks § 150 lg 2 mõttes.
    VTMS § 96 lg 1 mõte on eelkõige tagada, et menetlusalune isik ja teised istungil osalevad
    menetlusosalised saaksid aru, millist süüdistust arutatakse. Istungiprotokolli kohaselt on asja arutamise
    juures viibinud isikutele olnud selge, millist väärteoasja arutatakse. E. Massalin on kohtule saatnud
    enda kirjaliku seisukoha väärteo toimepanemise kohta ning palunud asja arutamist ilma temata. Seega
    oli isik teadlik, millist väärteoasja tema suhtes arutatakse. Kuna rikkumine ei ole toonud kaasa
    ebasoovitud tagajärgi, ei ole põhjust pidada seda oluliseks.
18. Ka on maakohus rikkunud VTMS § 97, mille järgi kuulab maakohus ära menetlusosaliste arvamuse
    tõendite uurimise järjekorra kohta ja teeb selle kohta määruse, mis kantakse kohtuistungi protokolli.
    Samas ei saa ka seda rikkumist pidada praegusel juhul oluliseks. Käesolevas asjas viibis kohtuistungil
    vaid kohtuvälise menetleja esindaja, kes ei ole tõendite uurimise järjekorrale mingeid etteheiteid
    esitanud. Ringkonnakohtul ei ole põhjust arvata, et tõendite uurimise järjekord oleks mõjutanud
    väärteomenetluse lõpptulemust või halvendanud kuidagi E. Massalini olukorda. Kohtuistungil
    protokollis kajastatud lause menetlusalusele isikule õiguste tutvustamise kohta on pelgalt hooletus,
    mis ei mõjuta kuidagi asja arutamise käiku ega tulemust.
19. Maakohus on ekslikult märkinud 9. märtsi 2016 otsuse resolutsiooni E. Massalini karistuse kandmisaja
    alguse. VTMS § 205 lg 2 näeb ette, et maakohus oleks pidanud tegema eraldi määruse selle kohta, mis
    ajaks ja millisesse arestimajja peab E. Massalin karistuse kandmiseks ilmuma. Viru Maakohus on aga
    19. aprilli 2016 määrusega nimetatud vea kõrvaldanud. Seega ei tingi nimetatud eksimus praegusel
    juhul enam Viru Maakohtu 9. märtsi 2016 otsuse osalist tühistamist.
20. Ka ringkonnakohtu hinnangul pani E. Massalin väärteo toime kaudse tahtlusega. Viru Maakohtu
    10. septembri 2015 otsusega võeti menetlusaluselt isikult ära juhtimisõigus 4 kuuks. E. Massalini
    kaitsja esitas nimetatud otsusele küll kassatsiooni, kuid isik pidi teadma, et maakohtu otsuse jõustudes
    kaotab ta koheselt õiguse mootorsõidukit juhtida. Riigikohtu 25. jaanuari 2016 määrusega jäeti
    E. Massalini kaitsja kassatsioon menetlusse võtmata, mis tähendas, et juhtimisõiguse äravõtmise kohta
    tehtud otsus jõustus. Vastav Riigikohtu seisukoht avalikustati koheselt Riigikohtu kodulehel. Määrus
    saadeti järgmisel päeval E. Massalinile tema antud e-posti aadressile ja tehti isikule ning tema kaitsjale
    AET-i kaudu nähtavaks. Riigikohtu määruse saatmisest kuni väärteo toimepanemiseni möödus
    10 päeva, mil E. Massalin oleks pidanud tema kohta tehtud kohtulahendi kohta teada saama. Olles
    teadlik, et juhtimisõiguse äravõtmine võib lähiajal jõustuda, jätkas E. Massalin siiski mootorsõiduki
    juhtimist ega kontrollinud, kas maakohtu otsus on jõustunud. Eelnevast järeldub, et E. Massalin pidi
    pidama võimalikuks, et ta võib juhtida mootorsõidukit ilma vastava õiguseta ja möönis seda.
    Menetlusalusel isikul ei olnud mingit konkreetset alust, millele tuginedes ta saanuks tõsikindlalt loota,
    et tema suhtes tehtud Viru Maakohtu otsus ei ole jõustunud. Hoolimatus tema suhtes tehtud
    kohtulahendi osas ei tähenda, et E. Massalinil oleks objektiivne põhjust eeldada, et maakohtu otsus ei
    olnud jõustunud. Eriti arvestades asjaolu, et süüteo toimepanemise ajaks oli otsuse jõustumisest



                                                        4
   möödas juba üle nädala aja. KarS § 17 eeldab, et toimepanija ei pidanud oma teos süüteokoosseisule
   vastava asjaolu esinemist isegi mitte võimalikuks (vt nt RKKKo 3-1-1-95-05, p 8). Nagu eelnevalt
   mainitud, pidi E. Massalin objektiivselt pidama võimalikuks, et ta juhib mootorsõidukit ilma vastava
   õiguseta. Järelikult ei ole tegemist koosseisueksimusega.
21. Maakohus on arusaadavalt E. Massalinile mõistetud karistuse liiki ja määra põhistanud. Arvestades
    isiku rohkeid väärteokaristusi ning tasumata rahatrahve ei ole talle uue rahatrahvi mõistmine mingil
    juhul mõistlik. Mõistetav karistus peab mõjutama isikut edaspidi hoiduma uute süütegude
    toimepanemisest ning rahalist liiki karistus ei ole E. Massalinile ilmselgelt sellist mõju avaldanud.
    Karistusregistri väljavõttest nähtuvalt on E. Massalinile varasemalt korduvalt kohaldatud ka
    üldkasulikku tööd ja aresti. Ükski karistusliik ei ole aga mõjutanud E. Massalinit selliselt, et ta käituks
    õiguskuulekalt, mistõttu on praegusel juhul põhjendatud mõista E. Massalinile arest. Arvestades vaid
    menetlusaluse isiku süü suurust ja karistust kergendavat asjaolu, tuleks talle mõista arest alla
    sanktsiooni keskmise määra. Karistuse mõistmisel tuleb aga lisaks arvestada ka preventiivseid
    kaalutlusi, mistõttu tuleb E. Massalini liiklusalaste rikkumiste rohkust ja isiku hoolimatut käitumist
    arvestades mõista talle karistus üle sanktsiooni keskmise määra. Seega on maakohtu mõistetud karistus
    igati asjakohane.
22. Eeltoodu alusel ja juhindudes VTMS § 145 lg-st 1 ja § 147 lg 1 p-st 1 jätab Tartu Ringkonnakohus
    maakohtu otsuse muutmata ja apellatsiooni rahuldamata.
23. Ringkonnakohtule esitas tasutaotluse E. Massalini kaitsja vandeadvokaat A. Suuban, kes taotleb
    apellatsioonimenetluses osutatud õigusabiteenuse eest tasu 120 eurot, sh käibemaks 20 eurot.
    Tasutaotluste kohaselt kulus kaitsjal asja materjalidega tutvumiseks, nõustamiseks ning apellatsiooni
    koostamiseks kokku 2,5 tundi. Kolleegium peab taotletud kaitsjatasu põhjendatuks ja rahuldab kaitsja
    taotluse. Tulenevalt VTMS § 38 lg-st 1 ja KrMS § 185 lg-st 2 jäävad E. Massalinil tekkinud
    menetluskulud summas 120 eurot isiku enda kanda.




   (allkirjastatud digitaalselt)
   Mati Kartau
   Kohtunik




                                                        5

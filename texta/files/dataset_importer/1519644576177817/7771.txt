                       KOHTUMÄÄRUS
Kohus                           Harju Maakohus

Määruse tegemise aeg ja koht    06.09.2016.a Tallinn, Liivalaia kohtumaja

Kohtuasja nr                    1-15-8788

Kohtunik                        Eha Popova

Kohtuistungisekretär            Julia Senkevitš

Kohtuasi                        Vangla materjalid Jaan Pihu tingimisi enne tähtaega
                                vangistusest vabastamiseks

Süüdimõistetu                   Jaan Pihu    (ik 37906236535) viibib Vanglas

Kohtuistungi toimumise aeg,     29.08.2016.a Tallinn,     Liivalaia   kohtumaja,   avalik
                                kaugkohtuistung
koht


RESOLUTSIOON

1. Vabastada Jaan Pihu karistuse kandmisest tingimisi enne tähtaega katseajaga kuni
24.12.2017.a, millest esimeseks 2 (kaheks) kuuks kohaldada tema suhtes elektroonilist
valvet.

2. KarS § 76 lg 5 alusel allutada Jaan Pihu katseajal KarS §-s 75 sätestatud
käitumiskontrollile ning kohustada teda järgima KarS § 75 lg 1 p 1 -6 sätestatud
kontrollnõudeid:
   1) elama kohtu määratud alalises elukohas s, XXX;
   2) ilmuma kriminaalhooldaja määratud ajavahemike järel kriminaalhooldusosakonda
      registreerimisele;
   3) alluma kriminaalhooldaja kontrollile oma elukohas ning esitama talle andmeid oma
      kohustuste täitmise ja elatusvahendite kohta;
   4) saama kriminaalhooldusametnikult eelneva loa elukohast lahkumiseks Eesti
      territooriumi piires kauemaks kui viieteistkümneks päevaks;
   5) saama kriminaalhooldusametnikult eelneva loa elu-, töö- või õppimiskoha
      vahetamiseks;
                                               2
   6) saama kriminaalhooldusametnikult eelneva loa Eesti territooriumilt lahkumiseks ja
      väljaspool Eesti territooriumi viibimiseks.

3. Kohaldada Jaan Pihu suhtes käitumiskontrolli ajal KarS § 75 lg 2 p 2, 4, 5, 8 ja 9
sätestatud kohustusi:
- mitte tarvitada alkoholi;
- asuda tööle või võtta end Töötukassas arvele 1 (ühe) kuu jooksul peale vanglast
vabanemist;
- pöörduda vanglast vabanemisel 1 (ühe) kuu jooksul psühhiaatri poole ja läbida
alkoholismivastane ravi ning esitada kriminaalhooldajale sellekohane tõend;
- osaleda kriminaalhooldaja poolt määratud sotsiaalprogrammis;
- alluda elektroonilisele valvele tähtajaga 2 (kaks) kuud alates elektroonilise valveseadme
paigaldamisest.

4. Jaan Pihule määratud katseaja ja käitumiskontrolli kulgemist arvestada alates
kohtumääruse jõustumisest.

5. Määrata Jaan Pihule kriminaalhooldaja Vangla Ida-Harju kriminaalhooldusosakonna
juhataja määramisel ja saata määrus täitmiseks kriminaalhooldusosakonnale.

6. Jaan Pihu vabastada määruse jõustumisel.

Määrus saata teadmiseks vanglale, prokurörile ja süüdimõistetule.

Edasikaebamise kord

Määrusele saab esitada 15 päeva jooksul määruskaebuse Harju Maakohtule.

Asjaolud ja kohtumääruse põhjendused

 Vangla esitas Harju Maakohtule materjalid kinnipeetava Jaan Pihu tingimisi enne tähtaega
vangistusest vabastamiseks.

Jaan Pihu tunnistati Harju Maakohtu 26.10.2015.a otsusega süüdi KarS § 424 järgi ja talle
mõisteti karistuseks 3 kuud vangistust. KrMS § 238 lg 2 alusel vähendati mõistetavat
põhikaristust 1/3 võrra ja lõplikuks karistuseks mõisteti 2 kuud vangistust. KarS § 74 lg 5 ja §
65 lg 2 alusel suurendati mõistetud karistust Harju Maakohtu 14.08.2014.a otsusega mõistetud
karistuse ärakandmata osa – vangistus 2 aastat – võrra ja mõisteti lõplikuks ärakandmisele
kuuluvaks karistuseks vangistus 2 aastat ja 2 kuud. Karistuse kandmise alguseks loeti
24.10.2015.a. Kohtuotsus jõustus 24.12.2015.a.

Karistuse kandmise algus oli 24.10.2015.a ja lõpp on 24.12.2017.a.

Jaan Pihu kohta kinnipidamisasutuses koostatud iseloomustusest nähtub, et ta alustas
osalemist sotsiaalprogrammis „Eluviisitreening“. Distsiplinaarkaristusi ei ole. Vangla toetab J.
Pihu tingimisi ennetähtaegset vabastamist.

Jaan Pihu kohta kriminaalhoolduses koostatud iseloomustusest nähtub, et kinnipeetav asub
vabanemisel elama s, XXX asuvasse XXXkuuluvasse korterisse, kus elab tema elukaaslane
koos kahe lapsega. Korteriomanik ja korteris elavad täisealised isikud andsid nõusoleku
                                               3
elektroonilise valve paigaldamiseks. Elamispind vastab elektroonilise valve kohaldamise
nõuetele. Kinnipeetaval on vabanemisel võimalus asuda tööle ettevõttes XXX OÜ-s.

Jaan Pihu taotleb kohtult tingimisi ennetähtaegset vanglast vabastamist. Kriminaalkorras
karistatud 15 korda, vanglas viiendat korda. Vanglas oli viimati 12 aastat tagasi. Kannab
karistust joobes juhtimise eest. Elama asub oma elukaaslase juurde s, XXX, kus elavad ka
kinnipeetava poeg ja elukaaslase tütar. Tegemist on üürikorteriga, korteri omanik elab XXX.
Vabanemisel töökoht on olemas. Tunnistab probleeme alkoholiga ja on nõus alluma
alkoholiravile ja täitma lisakohustusi.

Abiprokurör Katrin Tron esitas kirjaliku seisukoha, mille kohaselt prokurör toetab Jaan Pihu
tingimisi ennetähtaegset vabastamist. Juhul, kui kohus otsustab süüdimõistetu ennetähtaegselt
vabastada, siis prokurör nõustub vangla ja kriminaalhooldaja ettepanekuga määratavate
kontrollnõuete, kohustuste ja nende tähtaegade osas.

Kohus, tutvunud esitatud materjalide ja prokuröri kirjaliku seisukohaga ning ära kuulanud
süüdimõistetu arvamuse, leiab, et Jaan Pihu võib vangistusest tingimisi ennetähtaegselt
vabastada.

Tingimisi enne tähtaega vangistusest vabastamise otsustamisel arvestab kohus kuriteo
toimepanemise asjaolusid, süüdlase isikut, varasemat elukäiku ning käitumist karistuse kandmise
ajal, samuti tema elutingimusi ja neid tagajärgi, mida võib süüdlasele kaasa tuua tingimisi enne
tähtaega karistusest vabastamine. Seega võtab kohus taotluse läbivaatamisel arvesse kõik Jaan
Pihu isikut iseloomustavad andmed – tema käitumist nii kuriteo toimepanemisele eelnenud ajal,
sellel ajal ning sellele järgnenud perioodil.

Antud juhul peab kohus põhjendatuks vabastada kinnipeetav vangistusest tingimisi
ennetähtaegselt koos elektroonilise valve kohaldamisega. Jaan Pihu on suutnud karistuse
kandmise ajal käituda korrektselt, mida kinnitab distsiplinaarkaristuste puudumine. Kohus
arvestab ka sellega, et kinnipeetava püüdlemist õiguskuuleka elu poole kinnitab tema
resotsialiseeriv tegevus vangistuse ajal – osalemine sotsiaalprogrammis. Vangla ja prokurör
toetavad J. Pihu tingimisi ennetähtaegset vabastamist.

Kohus usub, et praegune vangistus on pannud J. Pihu mõistma, et toimepandud kuritegudele
järgnevad tema igapäevast elu ja heaolu oluliselt piiravad tagajärjed ning ta on enda
õigusvastasest käitumisest ka vajalikud järeldused teinud. Kohus leiab, et kinnipeetavale võib
anda võimaluse näidata, et ta on suuteline õiguskuulekalt käituma.

Kohtu hinnangul võimaldab J. Pihu tingimisi ennetähtaegne vabastamine ühes elektroonilise
valvega kohaldada tema üle käitumiskontrolli ning seeläbi teostada järelevalvet väljaspool
kinnipidamisasutust, kindlustamaks positiivseid muutusi, andes samas talle võimaluse tõestada,
et ta on asunud paranemise teele ning on võimeline edaspidi järgima seaduskuulekat eluviisi.
Katseajal on võimalik hinnata kinnipeetava püüdlusi oma elu korraldamisel, samuti kehtivate
tavade ja reeglite järgimisel. Kriminaalhooldusseaduse § 1 lg 1 kohaselt valvatakse
kriminaalhoolduse käigus kriminaalhooldusaluse käitumise ja temale kohtu või prokuröri poolt
pandud kohustuste täitmise järele ning soodustatakse kriminaalhooldusaluse sotsiaalset
kohanemist eesmärgiga mõjutada teda hoiduma kuritegude toimepanemisest. Vanglamaterjalide
kohaselt on kuritegude toimepanemise soodusteguriks olnud alkoholi tarvitamine. Kohus lähtub
ennetähtaegsel    vabastamisel    kinnipeetava    kohtuistungil   avaldatud     valmisolekust
sõltuvusprobleemidega tegelemiseks ning soovi pöörduda vastavale ravile ning paneb talle
vabanemisel kohustuseks läbida alkoholismivastane ravi. Kohtu hinnangul aitab kinnipeetava
                                              4
arusaam sõltuvusainete kahjulikkusest ning tahe neid edaspidises elus vältida eelduslikult ära
hoida ka uute süütegude toimepanemist.

Pärast vabanemist on J. Pihul olemas kindel elu- ja töökoht ning kriminaalhoolduse ja
elektroonilise valve kohaldamisega on nõustunud ka süüdimõistetu, saades aru selle
vajalikkusest ja kasulikkusest oma edasise elu korraldamisel. Kõik need asjaolud aitavad kohtu
hinnangul kaasa kinnipeetava edaspidisele õiguskuulekale käitumisele ning ühiskonnas
aktsepteeritavate hoiakute ja tõekspidamiste omaksvõtmisel. Kohus usub, et süüdimõistetu on
nüüdseks teinud karistusest vastavad järeldused ning oskab edaspidises elus käituda
normikohaselt.

Kohus juhindub KarS § 76 ja KrMS §-dest 426, 432, 383, 384.


Eha Popova
Kohtunik

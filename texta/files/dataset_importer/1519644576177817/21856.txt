                             TARTU HALDUSKOHUS
                                Jõhvi kohtumaja


                          KOHTUMÄÄRUS
Kohtuasja number                3-16-192
Määruse kuupäev                 8. märts 2016.a
Kohtunik                        Karin Jõks
Kohtuasi                        V.Ki kaebus Viru Vangla vastu kahju 300 euro hüvitamise
                                nõudes
Menetlusosalised                Kaebaja V.K
Resolutsioon                    1. Tagastada kaebus.
                                2. Tagastada kaebajale tema poolt esitatud tõendid.
                                3. Jätta rahuldamata kaebaja taotlus kaebuse ärakirja
                                saamiseks.
Edasikaebamise kord ja          4. Määruse resolutsiooni punkti 1 (kaebuse tagastamise) peale
muud selgitused                 võib esitada määruskaebuse Tartu Ringkonnakohtule Tartu
                                Halduskohtu kaudu 15 päeva jooksul arvates määruse
                                kättetoimetamisest. Muus osas ei saa määruse peale
                                määruskaebust esitada.
                                5. Määrus ja selle tõlge vene keelde toimetatakse kätte
                                kaebajale.

Asjaolud
1. V.K esitas Tartu Halduskohtule kaebuse (tl 3, tõlge tl 5). Kaebaja pöördus kohtusse seoses
sellega, et vanglaametnikud kasutasid tema suhtes erivahendeid ja füüsilist vägivalda ning
tekitasid sellega talle kehavigastusi. Kaebaja soovis saada hüvitist 300 eurot.
Vastuseks kohtu 03.02.2016.a puuduste kõrvaldamise määrusele esitas kaebaja kaebuse
täienduse (tl 13-14, tõlge tl 22-23). Selles ei väida kaebaja enam, et talle tekitati
kehavigastusi, vaid tugineb sellele, et kaebaja suhtes kasutatud füüsiline vägivald tekitas
kahju tema tervisele. Kaebajal on mandlite mädanik. Kaebaja suhtes kasutatud füüsilise
vägivalla tõttu ei kuulu see ravimisele, vaid mandlid tuleb välja lõigata. Valvurid ei pööranud
tähelepanu sellele, et kaebajal valutab kurk ja jätkasid füüsilise jõu kasutamist. Kaebaja
taotleb kompensatsiooni tervisekahju tekitamise eest summas 300 eurot.
Koos kaebuse täpsustusega esitas kaebaja Viru Ringkonnaprokuratuurile esitatud avalduse (tl
15-16, tõlge tl 24). Sellest dokumendist tuleneb, et füüsilise jõu kasutamine kaebaja suhtes
toimus ajavahemikul 07.07.2015.a - 17.07.2015.a.
2. 03.02.2016.a kohtumääruses palus kohus kaebajal teatada, kas ta on esitanud Viru
Vanglale kahju hüvitamise taotluse ning millal ja kuidas vangla selle lahendas. Kaebaja
sellekohaseid andmeid kohtule ei esitanud.


                                              1
3. Viru Vangla teatel (tl 31) ei ole kaebaja esitanud vangale taotlust hüvitada ajavahemikul
07.07.2015.a - 17.07.2015.a. kaebaja suhtes füüsilise jõu kasutamisega tekitatud kahju.
4. Kaebaja esitas kaebuses taotlused saada kõikide paberite ja kaebaja avalduse koopiad ning
nõuda vanglalt välja videosalvestused, mis on tehtud kaebaja märgitud aegadel.

Kohtu seisukoht
Kaebuse tagastamine
5. Kohus tagastab kaebuse halduskohtumenetluse seadustiku (HKMS) § 121 lg 1 p 4 alusel,
kuna kaebaja ei ole kinni pidanud nõude kohtueelseks lahendamiseks ettenähtud
kohustuslikust korrast.
Vangistusseaduse § 11 lg 8 kohaselt on kinnipeetaval õigus esitada halduskohtule kaebus
vangla tekitatud kahju hüvitamiseks tingimusel, et kinnipeetav on eelnevalt esitanud kahju
hüvitamise taotluse vanglale ning vangla on selle tagastanud või rahuldamata või tähtaegselt
läbi vaatamata jätnud. Kaebaja ei ole vanglale kahju hüvitamise taotlust esitanud ja seega ei
ole kohtueelset menetlust läbinud. Kaebajal ei ole praegu õigust esitada kaebuses toodud
nõuet kohtule.
6. Kohus selgitab kaebajale, et HKMS § 43 lg 2 kohaselt ei võta kaebuse tagastamine õigust
pöörduda uuesti kohtusse. Selleks tuleb kaebajal eelnevalt läbida kohustuslik kohtueelne
menetlus ehk esitada kahju hüvitamise taotlus vanglale. Kohtusse saab kaebaja pöörduda
pärast seda, kui vangla on kaebaja kahju hüvitamise taotluse õigusvastaselt tagastanud, jätnud
rahuldamata või jätnud tähtaegselt lahendamata.
Kaebaja taotluste lahendamine
7. Kaebaja palus väljastada talle kaebuse ärakirja.
HKMS § 27 lg 1 p 1 ja § 88 näevad küll ette menetlusosalise õiguse saada toimikust ärakirju,
kuid HKMS § 28 lg 1 ja 2 kohaselt on menetlusosaline kohustatud kasutama oma
menetlusõigusi heauskselt ja kohus ei luba menetlusosalisel oma õigusi kuritarvitada.
Kohtupraktikas mõistetakse neid kaht sätet koosmõjus nii, et menetlusosalisel ei ole õigust
saada menetlusdokumentidest ärakirju, kui vajadus selleks puudub või on sedavõrd väike, et
taotlust võib ilmselgelt pidada pahatahtlikuks või läbimõtlematuks. Menetlusosalisel puudub
üldjuhul põhjendatud vajadus saada ärakirju tema enda poolt kohtule esitatud
menetlusdokumendist.
Praeguses asjas taotleb kaebaja ärakirja kaebusest, mille kaebaja ise koostas ja kohtule
edastas, mille sisu on kaebajale teada ning millest kaebajal oli endal võimalik teha ärakirju (sh
käsikirjalist ärakirja). Seetõttu puudub kaebajal ilmselgelt vajadus kaebuse ärakirja saamiseks
ja kohus jätab kaebaja taotluse rahuldamata.
8. Kaebaja palus väljastada ärakirjad ka muudest kohtule esitatud dokumentidest. Nendeks
dokumentideks on kaebaja poolt esitatud tõendid. Kuna kohus kaebust sisuliselt läbi ei vaata
ja kaebaja võib vajada neid dokumente uue kaebuse esitamisel, siis tagastab kohus kaebaja
poolt kohtule esitatud tõendid (tl 15-19). Toimikusse jäävad nende dokumentide koopiad.
9. Kaebuse tagastamise tõttu puudub vajadus lahendada kaebaja taotlust tõendite kogumiseks
kohtu poolt.

/allkirjastatud digitaalselt/

Karin Jõks
Kohtunik




                                               2

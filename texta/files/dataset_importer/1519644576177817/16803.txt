                          KOHTUMÄÄRUS
Kohus                             Tallinna Ringkonnakohus
Kohtukoosseis                     Ulvi Loonurm, Gaida Kivinurm, Indrek Soots
Määruse tegemise aeg ja koht      29.04.2016, Tallinn
Tsiviilasja number                2-16-4051
Tsiviilasi                        SA avaldus võlgade ümberkujundamiseks
Vaidlustatud lahend               Harju Maakohtu 23.03.2016 määrus                avalduse
                                  menetlusse võtmisest keeldumiseks
Kaebuse esitaja ja kaebuse SA määruskaebus
liik
Menetlusosaline      ja    tema Avaldaja SA (ik XXXXXXXXXXX, elukoht XXX)
esindaja
Menetluse liik                    Kirjalik menetlus

Resolutsioon
   1. Jätta Harju Maakohtu 23.03.2016 määrus muutmata ja määruskaebus
      rahuldamata.
   2. Jätta määruskaebuse menetlemise kulud SA kanda.
   3. Määruse peale võib Riigikohtule esitada määruskaebuse 15 päeva jooksul
      määruse ärakirja kättesaamisest alates.

Asjaolud ja menetluse käik
1. 10.03.2016 esitas SA (avaldaja) Harju Maakohtule avalduse võlgade ümberkujundamiseks.

Avalduse kohaselt esitas avaldaja tsiviilasjas nr 2-16-3386 Harju Maakohtule 02.03.2016
võlgade ümberkujundamise avalduse, mille menetlusse võtmisest maakohus 08.03.2016
määrusega keeldus, kuna avaldaja ei olnud suuteline täitma võlgade ümberkujundamise
kavaga võetavaid kohustusi. Avaldusega soovis avaldaja kujundada ümber võlausaldajate
Eesti Haigekassa (sh kohtutäitur Marek Laanemets tasud), Era Liisingu Inkassoteenused
Aktsiaseltsi (sh kohtutäitur Mati Kadak tasud), Swedbank Liising Aktsiaseltsi (sh Elin
Vilippus tasud), Swedbank AS (sh kohtutäitur Elin Vilippus tasud), kohtutäitur Arvi Pinki,
Koduliising OÜ (sh kohtutäitur Mati Roodes tasud), Politsei- ja Piirivalveameti (sh
kohtutäitur Toomas Saarma tasud), Pindi Kinnisvarahaldus OÜ (sh kohtutäitur Elin Vilippus
tasud), UV ja Maksu- ja Tolliameti nõudeid. Pandiga tagatud Nordea Bank Finland Plc Eesti
filiaali nõude palus avaldaja jätta ümber kujundamata. Avaldaja kulutused ühe kuu kohta on
550 eurot, kõikide kulutuste eest tasub üleneja sugulane. Avalduse esitamise ajaks on avaldaja
olnud töötu üle kolme aasta, kuigi on püüdnud tööd leida. Kuna avaldaja ei leidnud tööd, ei
olnud tal võimalusi võlausaldajatega läbirääkimiste pidamiseks. Avaldaja ei olnud seoses töö
kaotamisega võimeline täitma võetud kohustusi, kuid ta jätkab tööotsinguid. Võlgade
ümberkujundamise kavast tulenevaid kohustusi aitab tal täita tema üleneja sugulane.



                                                                                             1
Avaldaja palus maakohtul 10.03.2016 võlgade ümberkujundamise avaldus menetlusse võtta,
kuna avaldaja esitas lisaks eeltoodule kolmanda isiku garantiikirja, mille kohaselt tagab kolmas
isik kohtu poolt kinnitatud ja jõustunud ümberkujundamiskavast tulenevate kohustuste täitmist.
Avaldaja palus kohtul koheselt peatada tema ainsa vara (kinnisasi XXX, Tallinn) suhtes toimuv
täitemenetlus, kuna kinnisasja enampakkumise võõrandamise korral muutuks võlgade
ümberkujundamise menetluse otsustamine sisutuks, sest võlgniku ainus vara oleks
võõrandatud. Kinnisasja enampakkumisel võõrandamise korral ei toimuks võlausaldajate
võrdset kohtlemist.

Maakohtu määrus
2. 23.03.2016 määrusega keeldus maakohus avaldust menetlusse võtmast võlgade
ümberkujundamise ja võlakaitse seaduse (VÕVS) § 17 lg 2 p-de 1-3 alusel. Kohus jättis
menetluskulud avaldaja kanda (VÕVS § 8 lg 1). 18.03.2016 kuulas kohus avaldaja telefoni
teel ära, kuna kohtule said teatavaks asjaolud, mida avaldaja kohtule ei esitanud.

Määruse kohaselt ei nähtunud avaldusest ja selle lisadest, et avaldaja oleks suuteline täitma
oma ümberkujundamiskava, mille järgi tuleks tal võlgnevused tasuda 24 kuu jooksul. Iga kuu
tuleks tasuda 650 eurot 5 senti (kohustuste täitmise summad: 69 eurot 61 senti; 179 eurot 33
senti; 1895 eurot 33 senti; 173 eurot 61 senti; 65 eurot 9 senti; 137 eurot 16 senti; 104 eurot
69 senti; 1070 eurot 10 senti; 10 569 eurot 71 senti ja 1336 eurot 62 senti, kokku 15 601 eurot
25 senti). Lisaks on avaldajal laenukohustuse jääk panga ees 42 257 eurot 23 senti. Avaldajal
puudub sissetulek üle 3 aasta. Võlgade ümberkujundamise menetlus ei saa toimuda n-ö
nulltariifiga, menetluse eelduseks on asjaolu, et avaldajal on või saab olema mingi sissetulek,
millest oma võlgnevusi katta. Sissetuleku eeldust ei saanud täita Reinmaa & Partnerid
Advokaadibüroo OÜ garantiikiri, milles garantiiandja garanteerib avaldaja võlgade
ümberkujundamise kavast tulenevate kohustuste täitmist kuni 16 000 euroni. Kuna avaldajal
sissetulek puudub ja tal ei ole õnnestunud tööd leida üle 3 aasta, ei ole avaldajal võimalik
võlgnevusi märgitud aja jooksul tasuda. Avaldaja pangakonto jääk oli seisuga 21.02.2016 2
senti ja viimase 3 aasta jooksul ei ole kontole arvestatavaid summasid laekunud. Avaldajal
puudub ka (peale eluasemeks oleva kinnisasja) muu oluline vara, mille arvelt oleks võimalik
kohustusi täita. Avaldaja ainsaks lahenduseks on pankroti väljakuulutamine ja
pankrotimenetluse järgselt kohustustest vabastamise menetlus.

Tõendamata oli, et avaldaja üleneja sugulane (ema), kelle sissetulekuks on pension ja kes
väidetavalt juba praegu kannab avaldaja igakuiseid kulusid 550 eurot, avaldaja kulutusi
kandma asub. Kuigi avaldaja kinnitas, et ta nõus oma kohustusi tasuma, ei ole ta võlgnevusi
vähendama asunud, mis viitas sellele, et avaldaja ei suuda reaalselt ümberkujundamiskava
täita. Isegi kui avaldaja väited raha olemasolu kohta vastaksid tõele, avaldas avaldaja esiteks
kohtule esialgselt ebaõigeid andmeid ja teiseks ei ole võlgade ümberkujundamise menetluse
eesmärgiks isiku võlgade vähendamine, kes ei soovi rahalisi kohustusi terves ulatuses tasuda.

Avalduses oli märgitud, et kuna avaldajal ei õnnestunud leida tööd üle 3 aasta, ei olnud tal
võimalusi võlausaldajatega läbirääkimiste pidamiseks. Samas selgus avaldaja ärakuulamisel,
et avaldajal ei olegi kavatsust (legaalselt) tööle asuda, kuna siis kohtutäiturid arestivad tema
arvelduskontod. Seega ei täitnud avaldaja VÕVS § 10 lg-s 1 sätestatud kohustust ja ei
püüdnud enne võlgade kujundamise avalduse kohtusse esitamist saavutada võlausaldajatega
võlgade ümberkujundamiseks kohtuvälist kokkulepet.

Avaldaja esitas kohtule eksitavaid ja ebaõigeid andmeid, kui kinnitas, et tal sissetulek puudub,
kuid samas avaldas, et tal on raha kõikide ümberkujundatavate võlgade kohe äratasumiseks.


                                                                                              2
Avaldaja ei maininud ka oma kehtivat seost äriühingutega (OÜ N, P OÜ, A OÜ, T OÜ, T
OÜ), kus ta on juhatuse liige. Ärakuulamisel selgitas avaldaja, et äriühingud kuuluvad talle,
kuid varana avaldaja neid ei märkinud. Äriregistri andmetest nähtuvalt on avaldajal
praeguseks kehtetuid seoseid 17 äriühinguga. Avaldaja on nendes tegutsenud juhatuse liikme
või likvideerijana juba pikemat aega (mh oli avaldaja Osaühingu V ja osaühingu C osanik).
Seega ei olnud avaldaja töötu. Usutav ei olnud, et avaldaja osutas teenuseid tasuta. Pigem
viitas avaldaja käitumismuster sellele, et avaldajal võib olla (varjatud) sissetulek.

Määruskaebus
3. Avaldaja esitas määruskaebuse, milles palub maakohtu määrus tühistada ja teha uus
määrus, millega võtta avaldus menetlusse. Maakohus rikkus menetlusõiguse norme ja
diskretsiooniõigust.

Maakohus jättis põhjendamatult arvestamata garantiikirja, mida kohus võis VÕVS § 17 lg 2 p
1 kohaldamisel arvestada. Võlgnevuse täitmine ümberkujundamise kavaga hõlmatud
võlausaldajate ees on garanteeritud. Üleneja sugulase kinnitust võlgade tasumise kohta on
võimalik nõuda avalduse sisulise arutamise käigus. Kohus jättis ekslikult avalduse menetlusse
võtmata ja VÕVS § 17 lg 2 p-de 2 ja 3 alusel. Avaldaja on täitemenetluse kestel
kontakteerunud võlausaldajatega ja soovinud jõuda võlgade ümberkujundamise osas
kohtuvälisele kokkuleppele, kuid see ei ole õnnestunud võlausaldajate vastuseisu tõttu.
Avaldaja väide saab kinnitust sisulise menetluse käigus. Tartu Ringkonnakohus on
07.05.2012 määruse nr 2-11-26290 p-s 7 märkinud, et VÕVS § 10 lg 1 kohustuse täitmine ei
tähenda, et võlausaldajate paljususe korral peab võlgnik enne avalduse kohtule esitamist
olema suhelnud kõigi võlausaldajatega. Mh on kohus asjas nr 2-11-26290 selgitanud, et
VÕVS § 17 lg 2 nimetatud asjaolude esinemisel on kohtul diskretsiooniotsus, kas võtta
avaldus menetlusse ja kahtluse korral tuleb eelistada võlgniku huve. Kohtu järeldus avaldaja
võimaliku (varjatud) sissetuleku osas on oletuslik. Rahaliste vahendite olemasolu ei tähenda
sissetuleku olemasolu. Avaldaja osutab OÜ-le N OÜ-le, A OÜ-le, T OÜ-le, T OÜ-le
likvideerimisteenust, mille eest ta tasu ei saa. Vastupidine seisukoht on oletuslik. Tallinna
Halduskohus vabastas 31.03.2016 määrusega nr 3-16-544 avaldaja riigilõivu tasumise
kohustusest, tuvastades, et avaldajal puuduvad sissetulekud.

4. Maakohus jättis määruskaebuse rahuldamata ja edastas selle TsMS § 663 lg 5 alusel
läbivaatamiseks ja lahendamiseks Tallinna Ringkonnakohtule.

Ringkonnakohtu seisukoht
4. Ringkonnakohus, tutvunud määruskaebuse ja tsiviilasja materjaliga, leiab, et Harju
Maakohtu 23.03.2016 määrus on seaduslik ja põhjendatud ning määruskaebuse väited ei anna
alust maakohtu määruse tühistamiseks. Määrus tuleb jätta muutmata ning määruskaebus
rahuldamata.

Maakohus on käsitlenud võlgade ümberkujundamise avalduse menetlusse võtmise eeldusi
ning selgitanud nõutava põhjalikkusega, miks ei saa esitatud avaldust menetlusse võtta.
Avaldaja võlgade ümberkujundamise avaldus ei vasta võlgade ümberkujundamise ja
võlakaitse seaduse tegelikele eesmärkidele ning on pigem suunatud kohustuste täitmisest
kõrvalehoidmisele. Võlgade ümberkujundamise menetlus on mõeldud ajutises makseraskustes
isikutele, mitte maksejõuetutele isikutele. Võlgade ümberkujundamise avalduse menetlemise
üheks eelduseks on see, et isikul endal oleks stabiilne ning legaalne sissetulek, mille arvelt
oma kohustusi oleks reaalselt võimalik täita. Avaldaja sissetuleku eeldust ei täida
advokaadibüroo garantiikiri.


                                                                                            3
Maakohus leidis õigesti, et avaldaja võlgade ümberkujundamise avalduse menetlusse
võtmisest tuleb keelduda VÕVS § 17 lg 2 p-de 1-3 alusel. VÕVS § 17 lg 2 alusel võlgade
ümberkujundamise avalduse menetlusse võtmisest keeldumine on kohtu diskretsiooniotsus.
Ringkonnakohtu arvates ei ole maakohus diskretsioonipiire ületanud, mis annaks aluse kohtu
diskretsiooniotsusesse sekkuda.

Avaldaja pakutud võlgade ümberkujundamiskava täitmine on ebatõenäoline. Asja
materjalidest nähtub, et avaldajal ei ole olnud tööd vähemalt 3 aasta vältel enne avalduse
esitamist ning väidetavalt peab teda üleval pensionärist ema. Samas tõendeid selle kohta
avaldaja ei ole esitanud. Hoolimata kinnitusest, et tal on võlgade tasumiseks rahalised
vahendid olemas, ei ole avaldaja kohtu ette toonud selliseid asjaolusid, millest saaks
järeldada, et avaldajal on kavatsus ja võimalus tegelikkuses oma kohustusi täitma asuda.
Avaldaja ei ole tõendanud ka VÕVS § 10 lg-st 1 tulenevat kohustust pidada enne võlgade
ümberkujundamise avalduse esitamist mõne võlausaldajaga läbirääkimisi. Lisaks puudub
vaidlus selles, et avaldaja andis kohtule valeinformatsiooni oma varade kohta.

Eespool toodust tulenevalt tuleb avalduse menetlusse võtmisest keelduda. Määruskaebuse
menetlemise kulud jäävad VÕVS § 8 lg 1 alusel avaldaja kanda.



  /allkirjastatud digitaalselt/   /allkirjastatud digitaalselt/   /allkirjastatud digitaalselt/
       Ulvi Loonurm                    Gaida Kivinurm                        Indrek Soots




                                                                                                  4

                                   MÄÄRUS
Kohus                                 Tartu Ringkonnakohus
Kohtukoosseis                         Maili Lokk, Agu Timmi, Tiina Pappel
Määruse tegemise aeg ja koht          02.02.2016, Tartu
Haldusasja number                     3-14-52431
Haldusasi                             Andrei Barzii kaebus Tallinna Vanglalt mittevaralise
                                      kahju hüvitamise nõudes summas 4326 eurot
                                      seonduvalt Tallinna Vangla kinnipidamistingimustega
                                      perioodil 13.06.2011-18.04.2012
Vaidlustatud kohtulahend              Tartu Halduskohtu 30.10.2015. a otsus
Menetluse alus ringkonnakohtus        Andrei Barzii ja Tallinna Vangla apellatsioonkaebused
Asja läbivaatamine                    Kirjalik menetlus
Menetlusosalised                      Kaebaja Andrei Barzii
                                      Vastustaja Tallinna Vangla


RESOLUTSIOON
1. Tagastada kaebaja apellatsioonkaebus.
2. Tühistada Tartu Halduskohtu 30.10.2015. a otsus ja lõpetada asja menetlus.
3. Tagastada G.B. 08.11.2014 tasutud riigilõiv summas 20 eurot ja T.K. 15.12.2015
   tasutud riigilõiv summas 45 eurot.

EDASIKAEBAMISE KORD
Määruse peale võib esitada määruskaebuse otse Riigikohtule 15 päeva jooksul määruse
teatavakstegemisest.

ASJAOLUD JA MENETLUSE KÄIK

1. Tallinna Vangla registreeris 28.01.2014 ja 30.01.2014 kaebaja kahju hüvitamise taotlused,
milles kaebaja leidis, et teda on hoitud Tallinna Vanglas ebainimlikes kinnipidamistingimustes
perioodil 13.06.2011-18.04.2012, kuna kambrid oli 6-kohalised, mis ei jätnud kinnipeetavale
3 m2 isiklikku vaba ruumi. Kaebaja taotles 15 eurot hüvitist iga ööpäeva eest, mille ta on
pidanud veetma kambris, kus on vähem kui 3 m² ruumi kinnipeetava kohta.

2. Tallinna Vangla teavitas kaebajat 02.04.2014. a kirjaga nr 5-18/14 taotluste lahendamisest
ühes menetluses ning andis kaebajale kahju hüvitamise nõudes puuduste kõrvaldamiseks
10-päevase tähtaja. Kaebaja vastuskiri puuduste kõrvaldamiseks registreeriti vanglas
09.04.2014.
3. Tallinna Vangla tõlgendas kaebaja vastuskirja puudustega mittevaralise kahju hüvitamise
taotluseks ning andis 03.07.2014 kaebajale uue tähtaja kahju hüvitamise taotluses puuduste
kõrvaldamiseks. Kaebaja vastus registreeriti Tallinna Vanglas 15.07.2014.

4. Tallinna Vangla tagastas 30.09.2014. a kirjaga nr 5-18/14/10609-6 kaebaja kahju hüvitamise
taotluse osaliselt enne 13.06.2011 kaebajale tekkinud kahju osas ning jättis muus osas taotluse
rahuldamata.

5. Kaebaja esitas 14.10.2014 Tartu Halduskohtule kaebuse, milles ta palus mõista talle välja
õiglane hüvitis kohtu äranägemisel. Kaebaja märkis, et ta viibis Tallinna Vanglas
13.06.2011-18.04.2012, mil teda hoiti kambrites, milles oli vaba pinda vähem kui 3 m² inimese
kohta, arvestades maha mööbli ja inventari alla jääva ruumi. Kaebaja tõi välja, et kitsastele
oludele lisaks oli kambrites ka puudulik ventilatsioonisüsteem, mille tõttu levis kambrites
ebameeldiv lõhn, mis põhjustas terviseprobleeme. Kaebaja leidis, et sellised
kinnipidamistingimused rikuvad räigelt kaebaja inimõigusi ning need on tekitanud kaebajale
moraalset kahju ja vaevuseid ning alandanud tema inimväärikust. Kaebaja esitas 22.10.2014
Tartu Halduskohtule kaebuse lisa, milles palus kohtul Tallinna Vanglalt hüvitisena kaebaja
kasuks välja mõista 14 eurot iga Tallinna Vanglas viibitud päeva eest.

6. Tartu Halduskohus rahuldas 30.10.2015. a otsusega kaebaja kaebuse osaliselt ja mõistis
Tallinna Vanglalt kaebaja kasuks välja hüvitise 708 eurot ja riigilõivu 3,27 eurot. Otsuse
põhjendused:
1) Alates 13.06.2011 oli kaebaja vahistatu staatuses ja viibis ööpäev läbi lukustatud kambris,
v.a jalutuskäigu aeg. Alates 01.03.2012 viibis kaebaja kinnipeetavana vastuvõtuosakonnas, kus
tulenevalt VangS § 14 lg-st 3 ja vangla sisekorraeeskirja (VSkE) § 8 lg-st 4 puudus kaebajal
vaba liikumise võimalus väljaspool oma elukambrit. Samas sai kaebaja osaleda hõivetegevuses,
samuti osales kaebaja erinevates programmides – eesti keele õppes ja suitsetamisest loobumise
programmis ning kaebajale võimaldati nii lühiajalisi kokkusaamisi kui ka üks pikaajaline
kokkusaamine, mis on täiendavalt vähendanud kaebaja kambris viibimise aega.
2) Kambri põrandapinnast ei tule maha arvata kambri inventari (mööbli) alla jäävat
põrandapinda. Ka tualetti ei saa kambri põrandapinna määramisel arvesse võtta. Arvestades, et
kambrit oli akna kaudu võimalik õhutada ning vangla ventilatsioonisüsteemid töötavad, ei ole
selles osas mittevaralise kahju väljamõistmine põhjendatud. 236 päeva viibis kaebaja
kambrites, kus põrandapinda oli vähem kui 3 m², mistõttu on põhjendatud välja mõista 3 eurot
päeva kohta, kokku 708 eurot.

MENETLUSOSALISTE PÕHJENDUSED RINGKONNAKOHTUS

7. Kaebaja esitas 24.11.2015 apellatsioonkaebuse, milles ta palub tühistada Tartu
Halduskohtu 30.10.2015. a otsus ja rahuldada tema kaebus. Kaebaja jääb täies ulatuses oma
esialgse kaebuse juurde, kuid täiendab seda. Kaebaja märgib, et vastustaja tegevus oli
õigusvastane ka osas, kus kaebaja isiklik ruum kambris jäi alla 4 m2 ning et kohus peab kaebaja
isikliku ruumi arvutamisel arvesse võtma ka seda, et mööbli alla jääv pind piirab täiendavalt
kinnipeetava isiklikku ruumi. Samuti toob kaebaja välja Piinamise ja Ebainimliku või Alandava
Kohtlemise või Karistamise Tõkestamise Euroopa Komitee raportid, milles on välja toodud, et
Tallinna Vangla paljudes kambrites on halb ventilatsioon ja esineb hallitust. Kaebaja hinnangul
tõendavad need, et Tallinna Vangla kambrites on halb ventilatsioon. Kaebaja viitab Riigikohtu
otsusele nr 3-3-1-38-13, mille kohaselt on põhjendatud välja mõista 6,39 eurot iga kartseris
viibitud päeva eest ja mida kaebaja tõlgendab nii, et talle tuleb välja mõista vähemalt 6,39 eurot
iga Tallinna Vanglas viibitud päeva eest, kuid arvestades kinnipidamistingimuste kumulatiivset


                                                2
mõju peaks kaebajale mõistetav hüvitis kaebaja hinnangul olema oluliselt suurem kui 6,39 eurot
päevas.

8. Tallinna Vangla esitas 30.11.2015 apellatsioonkaebuse, milles ta palub tühistada Tartu
Halduskohtu 30.10.2015. a otsuse osas, millega kohus rahuldas kaebuse osaliselt ja mõistis
Tallinna Vanglalt kaebaja kasuks välja hüvitise 708 eurot ja riigilõivu 3,27 eurot ning teha
asjas uus otsus, millega jätta kaebus täielikult rahuldamata ja kaebaja menetluskulud tema enda
kanda. Vastustaja leiab, et halduskohus on ebaõigesti arvestanud põrandapinna arvutamisel
kambri üldpindalast maha WC aluse pindala ning WC pinna üldpinna hulka arvutamisel on
kaebajale tagatud kõikidel Tallinna Vanglas viibitud päevadel vähemalt 2,61 m², seega ei ole
vangla rikkunud siseriikliku õiguse norme. Vastustaja märgib, et kohus on arvestanud EIK
praktikat valikuliselt ja jätnud arvestamata olulised seisukohad, mis välistavad võimaluse
lugeda alla 3 m² põrandapinda isiku kohta kambris automaatselt Euroopa inimõiguste ja
põhivabaduste kaitse konventsiooni (EIÕK) art 3 rikkumiseks. Vastustaja märgib, et
halduskohus on jätnud tähelepanuta vangla poolt väljatoodu, mille kohaselt ei ole kaebaja
püüdnud mittevaralise kahju tekkimist ära hoida ega seda vähendada. Vastustaja hinnangul on
halduskohus kaebajale välja mõistnud ebamõistlikult suure hüvitise ning ei ole hüvitise summa
oas tehtud kaalutlusotsust põhjendanud.

9. Ringkonnakohus jättis 02.12.2015. a määrusega kaebaja apellatsioonkaebuse käiguta ning
andis kaebajale tähtaja riigilõivu tasumiseks. Ühtlasi leidis ringkonnakohus kaebaja tähelepanu
sellele, et kaebus halduskohtule ei olnud tähtaegne, leides, et kuigi vangla RVastS § 18 lg-st 1
tulenev kohustus kahju hüvitamise taotlus kahe kuu jooksul lahendada, algab nõuetekohase
taotluse esitamisest, saab RVastS § 18 lg-st 1 järeldada, et ka mittenõuetekohase taotluse puhul
tuleb vanglal hiljemalt kahe kuu jooksul taotluse saamisest asuda taotlust menetlema ning
nõuda taotlejalt puudustega taotluse parandamist. Vangla kaks kuud vältava tegevusetuse korral
tekib kaebajal RVastS § 18 lg-s 2 sätestatud kohustus 30 päeva jooksul halduskohtusse
pöörduda olenemata sellest, kas haldusorgan eelmainitud 30 päeva jooksul taotluse lahendab
või selle puuduste tõttu käiguta jätab. Ringkonnakohus andis kaebajale tähtaja kaebuse
esitamise tähtaja ennistamise põhjendatud taotluse ning võimalike vastuväidete esitamiseks
ringkonnakohtu seisukohale kaebuse tähtaegsuse kohta.

10. Kaebaja taotles 14.12.2015 ringkonnakohtult kaebetähtaja ennistamise taotluse esitamise
tähtaja pikendamist kuu lõpuni.

11. 21.12.2015. a määrusega võttis ringkonnakohus Tallinna Vangla apellatsioonkaebuse
menetlusse ning kohustas Tallinna Vanglat esitama ringkonnakohtule kaebuse tähtaegsuse osas
omapoolse seisukoha, jättes samas kaebaja taotluse kaebetähtaja ennistamise taotluse esitamise
tähtaja pikendamiseks rahuldamata.

12. Tallinna Vangla esitas 22.12.2015 seisukoha kaebuse esitamise tähtaja osas, milles ta on
seisukohal, et halduskohus on võtnud kaebaja kaebuse ebaõigesti menetlusse. Vastustaja palub
tühistada Tartu Halduskohtu 30.10.2015. a otsus ja lõpetada asja menetlus.

RINGKONNAKOHTU PÕHJENDUSED

13. Ringkonnakohus leiab, et kaebaja apellatsioonkaebus tuleb tagastada, Tartu Halduskohtu
30.10.2015. a otsus tuleb tühistada olenemata vastustaja apellatsioonkaebuse sisust ja lõpetada
asja menetlus.



                                               3
14. HKMS § 197 lg 1 kohaselt kontrollib ringkonnakohus apellatsiooni korras halduskohtu
otsuse seaduslikkust ja põhjendatust üksnes apellatsioonkaebusega vaidlustatud ulatuses ning
lg 2 kohaselt ei ole ringkonnakohus seotud apellatsioonkaebuse õiguslike põhjendustega.
Kohtupraktikas on selgitatud, et ulatuses, milles esimese astme halduskohtu lahend on
vaidlustatud, kontrollib ringkonnakohus otsuse seaduslikkust kõigist asja lahendamisel
olulistest materiaalõiguslikest, protsessuaalsetest ja tõendamisse puutuvatest aspektidest
lähtudes (Riigikohtu 15.01.2014. a otsus nr 3-3-1-71-12, p 13.3; 13.11.2008. a otsus
nr 3-3-1-26-08, p 11; 11.03.2004. a otsus nr 3-3-1-8-04, p 24; 16.10.2002. a otsus
nr 3-3-1-41-02, p 15). Seega on ringkonnakohtul käesolevas asjas õigus kontrollida, kas
halduskohus on kaebaja hüvitamiskaebuse õigesti menetlusse võtnud.

15. Asja materjalidest nähtuvalt on Tallinna Vangla registreerinud kaebaja poolt esitatud kahju
hüvitamise taotlused 28.01.2014 ja 30.01.2014. Tallinna Vangla taotlusi tähtaegselt, st kahe
kuu jooksul alates taotluste registreerimisest, ei lahendanud, ega teavitanud ka kaebajat
taotlustes esinevatest puudustest. Kaebuse halduskohtule esitas kaebaja alles 13.10.2014.

16. Hüvitamiskaebusega halduskohtusse pöördumisel näeb VangS § 1¹ lg 8 ette, et vangla
tekitatud kahju hüvitamiseks on kinnipeetaval või vahistatul õigus halduskohtu poole pöörduda
tingimusel, et kinnipeetav või vahistatu on eelnevalt esitanud RVastS-is sätestatud korras kahju
hüvitamise taotluse vanglale ning vangla on taotluse tagastanud või rahuldamata või tähtaegselt
läbi vaatamata jätnud. RVastS § 18 lg-st 1 tuleneb vanglale 2-kuuline tähtaeg taotluse
lahendamiseks. Kohtupraktikas on sedastatud, et VangS § 1¹ lg-s 8 toodud kohtueelse
menetluse läbimise järgselt kohtusse pöördumisele kehtib RVastS § 18 lg-st 2 tulenev
30-päevane kohtusse pöördumise tähtaeg. RVastS § 18 lg 2 reguleerib kohtusse pöördumist ka
taotluse tähtaegselt lahendamata jätmise korral (Riigikohtu 08.10.2008. a määrus
nr 3-3-1-41-08, p 9; 04.06.2013. a määrus nr 3-3-1-86-12, p 11). Seega peab kinnipeetav või
vahistatu kohtusse pöörduma hiljemalt 30 päeva jooksul vanglale esitatud taotluse
läbivaatamiseks ettenähtud 2-kuulise tähtaja möödumisest. Kaebajal oli kohustus esitada
halduskohtule kaebus hiljemalt 29.04.2014, kuid kaebaja on kaebuse halduskohtusse esitanud
alles 13.10.2014. Seega on kaebaja esitanud hüvitamiskaebuse halduskohtule mittetähtaegselt.
Kuna kaebus on esitatud halduskohtusse mittetähtaegselt, siis on halduskohus võtnud kaebaja
kaebuse ebaõigesti menetlusse ja teinud otsuse mittelubatava kaebuse suhtes.

17. Kaebuses ei ole kaebaja tähtaja ennistamise taotlust esitanud. Ringkonnakohus kohustas
kaebajat 02.12.2015. a määrusega (tl 90-91) esitama ringkonnakohtule kaebuse esitamise
tähtaja ennistamise põhjendatud taotlus hiljemalt 14.12.2015. 14.12.2015 esitas kaebaja
taotluse, et ringkonnakohus pikendaks kaebajale antud tähtaega kaebuse esitamise tähtaja
ennistamise põhjendatud taotluse esitamiseks kuni kuu lõpuni. 21.12.2015. a määrusega (tl 95)
jättis ringkonnakohus kaebaja taotluse rahuldamata, kuna kaebaja ei põhjendanud, miks ta
tähtaja pikendamist taotleb. Tulenevalt HKMS § 71 lg-st 1, kui menetlusosaline lasi mööda
seaduses sätestatud menetlustähtaja, ennistab kohus tähtaja menetlusosalise avalduse alusel, kui
menetlusosaline ei saanud tähtaega järgida mõjuval põhjusel. Kuigi ringkonnakohus andis
kaebajale võimaluse taotleda kaebuse esitamise tähtaja ennistamist, ei ole kaebaja
ringkonnakohtule taotlust esitanud. Kohtupraktikas on leitud, et tähtaja ennistamise mõjuvad
põhjused peab ära näitama tähtaja mööda lasknud protsessiosaline. Kohus ei pea analüüsima
tähtaja ennistamist otsustades asjaolusid, mida ennistamist taotlev isik ei ole mõjuvate
põhjustena välja toonud (RKHK 19.01.2001. a otsus asjas nr 3-3-1-59-00, p 2). Seega ei saa
ringkonnakohus asuda kaebaja kaebetähtaega ennistama ilma, et kaebaja oleks seda taotlenud
ning tähtaja ennistamiseks mõjuvaid põhjusi esile toonud.



                                               4
18. HKMS § 200 p 5 kohaselt on ringkonnakohtul apellatsioonkaebuse lahendamisel õigus
tühistada määrusega halduskohtu otsus osaliselt või täielikult ja jätta kaebus läbi vaatamata või
lõpetada asja menetlus. HKMS § 152 lg 1 p 2 kohaselt lõpetab kohus määrusega menetluse
kaebetähtaja ületamise korral vastavalt käesoleva seadustiku § 124 lg-le 2. HKMS § 124 lg 2
kohaselt kohus lõpetab määrusega asja menetluse, kui kaebus on esitatud tähtaega rikkudes ja
tähtaeg ei kuulu ennistamisele. HKMS § 155 lg 3 ls 1 kohaselt kui kaebuse jätab läbi vaatamata
või menetluse lõpetab kõrgema astme kohus, tühistab ta ühtlasi määrusega alama astme kohtu
lahendi. Kuna Tartu Halduskohus on menetlenud tähtaja rikkumisega esitatud kaebust, siis
tühistab ringkonnakohus halduskohtu otsuse täielikult ja lõpetab asja menetluse.

19. HKMS § 187 lg 3 p 5 kohaselt tagastab kohus apellatsioonkaebuse määrusega apellandile,
kui apellatsioonkaebuses esitatud väidete õigust eeldades ei saaks apellatsioonkaebust
ilmselgelt rahuldada. Kuna eelnevast tulenevalt on halduskohus kaebuse kaebetähtaja
rikkumise tõttu ebaõigesti menetlusse võtnud, kaebaja kaebuse esitamise tähtaeg jääb
ennistamata ning esineb HKMS § 124 lg-s 2 toodud alus menetluse lõpetamiseks, ei saaks
ringkonnakohus kaebaja apellatsioonkaebust menetlusse võttes seda ilmselgelt rahuldada.
Seega tuleb kaebaja apellatsioonkaebus HKMS § 187 lg 3 p 5 alusel kaebajale tagastada.

20. HKMS § 104 lg 5 p 4 kohaselt tasutud riigilõiv tagastatakse, kui kohus lõpetab menetluse
HKMS § 152 lg 1 p 2 või p 4 alusel. Tartu Halduskohus rahuldas 04.11.2014. a määrusega
(tl 32-33p) osaliselt kaebaja taotluse riigilõivu tasumisest vabastamiseks kaebuse esitamisel
ning andis kaebajale puuduse kõrvaldamiseks, s.o riigilõivu 20 eurot tasumiseks tähtaja.
Nõutud riigilõiv on Kohtute Infosüsteemi andmetel tasutud 8.11.2014 G.B. poolt. Tartu
Ringkonnakohus rahuldas 02.12.2015. a määrusega osaliselt kaebaja menetlusabi taotluse
apellatsioonkaebuse esitamisel riigilõivu tasumisest vabastamiseks ning kohustas kaebajat
apellatsioonkaebuselt tasuma riigilõivu osaliselt summas 45 eurot. Nõutud riigilõiv on tasutud
15.12.2015 T.K. poolt. Kuna ringkonnakohus lõpetab asja menetluse HKMS § 152 lg 1 p 2
alusel, siis kuulub asjas tasutud riigilõiv summas 20 eurot tagastamisele G.B. le ja riigilõiv
summas 45 eurot tagastamisele T.K. le.

21. Tallinna Vangla oli apellatsiooniastmes riigilõivu tasumisest HKMS § 104 lg 10 alusel
vabastatud. Eeltoodut arvestades puudub alus antud osas menetluskulude jaotamiseks.




  /allkirjastatud digitaalselt/    /allkirjastatud digitaalselt/   /allkirjastatud digitaalselt/
           Maili Lokk                      Agu Timmi                       Tiina Pappel




                                                5

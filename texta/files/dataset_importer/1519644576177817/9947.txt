                             KOHTUMÄÄRUS
    Kohus                                  Tartu Ringkonnakohus

    Määruse tegemise aeg ja koht           3. august 2016 Tartu (kirjalik menetlus)

    Kriminaalasja number                   1-08-16551

    Kohtukoosseis                          Mati Kartau, Tiit Lõhmus, Maarika Kuusk


    Vaidlustatud kohtulahend               Viru Maakohtu (Jõhvi kohtumaja) 13. juuni 2016
                                           määrus Aleksei Katšani (ik 38709213715) tingimisi
                                           enne tähtaega elektroonilise valvega vangistusest
                                           vabastamata jätmise kohta
    Kaebuse esitaja ja kaebuse liik        Süüdimõistetu Aleksei Katšan, määruskaebus



   RESOLUTSIOON
   Jätta Viru Maakohtu 13. juuni 2016 määrus muutmata ja määruskaebus rahuldamata.


   Edasikaebamise kord
   KrMS § 384 lg 2 ja § 387 lg 1 kohaselt võib käesoleva määruse peale esitada
   määruskaebuse Tartu Ringkonnakohtu kaudu Riigikohtule prokuratuur, advokaadist
   kaitsja või advokaadi vahendusel teised kohtumenetluse pooled 15 päeva jooksul, alates
   päevast, mil isik sai vaidlustatud määrusest teada või pidi teada saama.


   Asjaolud ja menetluse käik
1. Viru Maakohtu 24. novembri 2011 otsusega mõisteti Aleksei Katšanile KarS § 114 p 1 ja § 257
   järgi karistuseks 11 aastat vangistust. KarS § 65 lg 2 alusel suurendati karistust Viru Maakohtu
   18. detsembri 2007 otsusega mõistetud karistuse kandmata osa võrra ning mõisteti A. Katšanile
   liitkaristuseks 11 aastat 7 kuud 28 päeva vangistust. KarS § 68 lg 1 alusel arvati eelvangistuse
   aeg karistusaja hulka ning karistuse kandmise alguseks loeti 8. juuli 2008.
2. Viru Vangla esitas 18. aprillil 2016 Viru Maakohtule materjalid kinnipeetava A. Katšani
   vangistusest tingimisi enne tähtaega elektroonilise valvega vabastamise otsustamiseks.
3. Viru Maakohtu 13. juuni 2016 määrusega jäeti süüdimõistetu vangistusest tingimisi enne
   tähtaega vabastamata. A. Katšani on kriminaalkorras karistatud kaks korda ning ta kannab teist
   vangistust. Käesoleva karistuse kaasa toonud raske isikuvastase kuriteo pani süüdlane toime
   katseajal. Positiivseks pidas kohus, et kinnipeetaval ei ole kehtivad distsiplinaarkaristusi ning
   ta on osalenud sotsiaalprogrammides ja õppinud. Vabaduses on A. Katšanile tagatud elu- ja
   töökoht ning perekonna toetus. Kinnipeetava ennetähtaegse vabastamise välistavad aga kuriteo
   toimepanemise asjaolud ja isiku varasem elukäik. A. Katšani puhul on endiselt olemas ka oht
   uute kuritegude toimepanemiseks ning suureks ohuteguriks on alkoholi tarvitamine ja
   suhtlemine kriminaalsete isikutega. Kohus ei ole veendunud, et A. Katšani puhul on karistuse
   eesmärgid saavutatud ning pidas tema ennetähtaegset vabastamist praegusel ajal ennatlikuks.


   Määruskaebus
4. Maakohtu määruse peale esitas kaebuse A. Katšan, kes taotleb Viru Maakohtu määruse
   tühistamist ja vangistusest tingimisi enne tähtaega elektroonilise valvega vabastamist.
   Kinnipeetav on vangistuses osalenud aktiivselt taasühiskonnastavates tegevustes ning tal ei ole
   kehtivaid distsiplinaarkaristusi. Vabanemisel saab A. Katšan asuda elama oma ema juurde ning
   talle on tagatud töökoht. Isik soovib vabanedes tasuda võlgnevused ning käituda
   seaduskuulekalt. Enne 2016. aasta aprilli oli A. Katšani hinnang „ohtlik“, kuid vangla
   eeskirjade muutumise tõttu muudeti kinnipeetav „kõrgohtlikuks“. Kinnipeetav ise ei ole kuidagi
   seda hinnangu muutust põhjustanud. Samas ei ole A. Katšanil selle tõttu võimalik alustada
   sügisest karistuse kandmist avavanglas. Kinnipeetav märgib, et teda on kriminaalkorras
   karistatud kaks korda ning ta kannab esimest vanglakaristust.


   Ringkonnakohtu seisukoht
5. Ka ringkonnakohus ei vabasta A. Katšani vangistusest tingimisi enne tähtaega ning nõustub
   maakohtu põhjendustega. Kuna maakohus on kõiki asjas tähtsust omavaid asjaolusid hinnanud,
   märgib kolleegium vastusena määruskaebusele vaid järgmist.
6. A. Katšanil ei ole kehtivaid distsiplinaarkaristusi ning ta on vangistuses osalenud erinevates
   taasühiskonnastavates tegevustes. Lisaks on isiku puhul positiivne, et talle on vabaduses
   tagatud töö- ja elukoht ning perekonna toetus. Samuti hindab kohus A. Katšani soovi muutuda.
   Samas ei toeta kinnipeetava varasem elukäik ja kuritegude toimepanemise asjaolud tema
   vabastamist. Kuigi kinnipeetava väitel kannab ta vangistust esimest korda, siis tegelikult on
   A. Katšan viibinud varasemas kriminaalasjas eelvangistuses. Hetkel kannab A. Katšan karistust
   väga raske kuriteo eest, mille ta pani toime katseajal. Nimetatud asjaolud annavad kinnitust, et
   süüdlase ennetähtaegseks vabastamiseks peavad esinema kaalukad asjaolud ning uute
   kuritegude toimepanemise risk peab olema minimaalne. A. Katšani puhul püsib aga endiselt
   suur risk uute kuritegude toimepanemiseks ja seepärast ei toeta ka vangla süüdlase vabastamist.
   Eeltoodust tulenevalt nõustub ringkonnakohus maakohtuga, et A. Katšani ennetähtaegne
   vabastamine oleks käesoleval ajal ennatlik. Järgnevat karistusaega saab ta kasutada temas
   tekkinud positiivsete muutuste kinnitamiseks.
7. Eeltoodust tulenevalt ja juhindudes KrMS §-st 390 ja § 337 lg 1 p-st 1 tuleb jätta Viru Maakohtu
   13. juuni 2016 määrus muutmata ning määruskaebus rahuldamata.



   /allkiri/                            /allkiri/                             /allkiri/
   Mati Kartau                          Tiit Lõhmus                           Maarika Kuusk

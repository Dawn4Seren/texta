                       KOHTUMÄÄRUS

Kohus                            Tallinna Ringkonnakohus

Määruse tegemise aeg ja koht     19. oktoober 2016, Tallinn
Kriminaalasja number             1-16-5215

Kohtukoosseis                    Andres Parmas, Meelika Aava ja Pavel Gontšarov

Kriminaalasi                     Dmitri Poddubnõi süüdistus KarS § 199 lg 2 p-de 4 ja 7
                                 järgi
Vaidlustatud kohtulahend         Pärnu Maakohtu 25. augusti 2016. a otsus, lühimenetluses
Apellatsioonide esitajad         Kaitsja
Süüdistatav                      Dmitri Poddubnõi (ik: 38404254227); elukoht: XXX;
                                 varem       korduvalt     kriminaalkorras        karistatud;
                                 kahtlustatavana kinni peetud 12.–13. aprillil 2016; tõkend:
                                 elukohast lahkumise keeld alates 13. aprillist 2016
Prokurör                         Lääne ringkonnaprokurör Merry Tiitus

Kaitsja                          Vandeadvokaat Ants Nõmmik



RESOLUTSIOON

1.      Jätta Dmitri Poddubnõi kaitsja vandeadvokaat Ants Nõmmiku apellatsioon kui
ilmselt põhjendamatu läbi vaatamata.

2.     Määrata Advokaadibüroole Nõmmik seoses vandeadvokaat Ants Nõmmiku poolt
Dmitri Poddubnõile apellatsioonimenetluses riigi õigusabi osutamisega makstavaks
tasuks 48 (nelikümmend kaheksa) eurot (sh käibemaks).

3.     Välja mõista Dmitri Poddubnõilt apellatsioonimenetluses osutatud õigusabi eest
kaitsjale makstud tasu katteks riigieelarve tuludesse 48 (nelikümmend kaheksa) eurot,
mis tuleb tasuda kohtumääruse jõustumisest 30 päeva jooksul. Makseinfo koos
viitenumbriga menetluskulude tasumiseks edastatakse Dmitri Poddubnõile eraldi
dokumendina.




                                                                                          1
EDASIKAEBAMISE KORD

Määruse peale võib esitada määruskaebuse Riigikohtule 15 päeva jooksul Tallinna
Ringkonnakohtu kaudu alates päevast, mil menetlusosaline sai vaidlustatavast kohtumäärusest
teada või pidi teada saama. Süüdistataval on määruskaebuse esitamise õigus advokaadist
kaitsja vahendusel.


ASJAOLUD JA MENETLUSE KÄIK

1.     Dmitri Poddubnõile esitati süüdistus KarS § 199 lg 2 p-de 4 ja 7 järgi kvalifitseeritava
kuriteo toimepanemises selles, et varem varguse toime pannud isikuna asetas 12. aprillil 2016
Pärnus XXX asuvas S kaupluses A. Themasele äravõtmiseks valmis 7 t-särki, misjärel A.
Themas võttis need särgid endaga ebaseadusliku omastamise eesmärgil kaasa ja väljus
kauplusest. Niisuguse tegevuse olid D. Poddubnõi ja A. Themas eelnevalt omavahel
kooskõlastanud.

2.      Pärnu Maakohtu 25. augusti 2016. a otsusega mõisteti D. Poddubnõi talle esitatud
süüdistustes süüdi ning teda karistati 9 kuu vangistusega. KrMS § 238 lg 2 alusel vähendati
karistust 1/3 võrra ning karistuseks mõisteti 6 kuud vangistust. KarS § 69 lg 7 ja § 65 lg 2 alusel
suurendada mõistetud karistust eelmise kohtuotsusega mõistetud karistuse ärakandmata osa 1
aasta ja 26 päeva vangistuse võrra ning liitkaristuseks mõisteti 1 aasta 6 kuud ja 26 päeva
vangistust. Karistusaja hulka arvestati D. Poddubnõi kahtlustatavana kinnipidamise aeg, s.o 2
päeva ja karistusaja algust arvati alates karistuse kandmisele asumisest. Tõkendina kohaldatud
elukohast lahkumise keeld tühistati alates kohtuotsuse jõustumisest. Maakohus mõistis D.
Poddubnõilt ja kaassüüdistatav Andres Themaselt solidaarselt S AS kasuks välja tsiviilhagi
29,99 eurot. Samuti mõistis maakohus D. Poddubnõilt ositi 12 kuu jooksul välja menetluskulud:
sundraha 645 eurot ja tasu riigi õigusabi eest 432 eurot. Kohus lahendas ka asitõenditega
seonduvad küsimused.

3.1. Maakohus leidis, et D. Poddubnõile süüdistusaktis ette heidetud kuriteo toimepanemine
ühiselt koos A. Themasega on kriminaalasja materjalide põhjal täielikult tõendamist leidnud.
Subjektiivsest küljest luges maakohus varguse toime panduks kavatsetusega. Kohus tuvastas
ka selle, et D. Poddubnõi on varem varguste eest karistatud isik. Maakohus ei tuvastanud D.
Poddubnõi teo õigusvastasust või tema süüd välistavaid asjaolusid.

3.2. D. Poddubnõile karistust mõistes tuvastas maakohus tema süüd kergendava asjaoluna
puhtsüdamliku kahetsuse. Süüdistatav on varem kriminaalkorras korduvalt karistatud, mistõttu
ei ole tema karistamine rahalise karistusega kui kergeima karistusega põhjendatud. Ta on
jätkanud kuritegude toimepanemist ka pärast eelmisi süüdimõistvaid kohtuotsuseid. D.
Poddubnõid karistati viimati 17. veebruaril 2016. Seega pani ta uue varguse toime paari kuu
möödudes pärast viimase kohtuotsuse kuulutamist. D. Poddubnõi pani uue kuriteo toime
üldkasuliku töö sooritamise ajal. Seega ei ole varasemad karistused talle mõju avaldanud.
Kohus märkis, et kuritegude varasem toimepanemine ei ole küll vaadeldav iseseisva raskendava
asjaoluna, kuid varasemat kuritegu võib arvestada siis, kui see on uue kuriteoga seotud ning
näitab süüdlase hoolimatut suhtumist eelmisesse karistamisse. Jätkuvalt samalaadsete
kuritegude toimepanemine näitab üheselt, et süüdistataval on tekkinud karistamatuse tunne.
Varem kriminaalkorras karistatud isiku poolt uue samalaadse kuriteo toimepanemine nõuab
eripreventiivsel kaalutlusel süüdlasele range meetmete kohaldamist. Süüdistatava arusaama

                                                                                                 2
enda tegude tähendusest ning ka tagajärgedest suudab, sh õiguskorra huvisid silmas pidades
käesoleval juhul tagada vaid reaalne vanglakaristus. Eeltoodud kaalutlustel karistas maakohus
D. Poddubnõid 9 kuu vangistusega, mida KrMS § 238 lg 2 alusel kergendati 1/3 võrra. Samas
suurendas maakohus mõistetud karistust KarS § 69 lg 7 ja § 65 lg 2 alusel varasema
kohtuotsusega mõistetud ja üldkasuliku tööga asendatud vangistuse ärakandmata osa võrra.

3.3. Sama otsusega tunnistati süüdi ja karistati ka Andres Themast, kuid tema osas ei ole
maakohtu otsust vaidlustatud.

4.      Pärnu Maakohtu otsusele esitas apellatsiooni süüdistatava kaitsja vandeadvokaat Ants
Nõmmik, kes taotleb maakohtu otsuse tühistamist mõistetud karistuse osas ja tema karistamist
rahalise karistusega keskmises määras, jättes varasema kohtuotsusega mõistetud ja üldkasuliku
tööga asendatud vangistuse täitmisele iseseisvalt. Kaitsja ei nõustu maakohtu hinnanguga, nagu
oleks D. Poddubnõid võimalik mõjutada vaid reaalse vangistusega. Süüdistatav on enda süüd
tunnistanud, avaldanud puhtsüdamlikku kahetsust toimepandu suhtes, nõustunud tsiviilhagi
hüvitamisega, mistõttu oleks esimese astme kohus pidanud D Poddubnõid karistama
kergemaliigilise karistusega. Esimese astme kohtus on kohtulikul uurimisel tõendamist leidnud
asjaolu, et D Poddubnõi täidab igati korralikult üldkasuliku töö kohustust, samuti töötab ta
alaliselt, mistõttu ei ole võimalik nõustuda kohtuga selles, et D Poddubnõil on tekkinud
karistamatuse tunne.


RINGKONNAKOHTU PÕHJENDUS JA JÄRELDUSED

5.     Kohtukolleegium, tutvunud kriminaalasja materjalidega ning esitatud apellatsiooniga,
leiab üksmeelselt, et apellatsioon on ilmselt põhjendamatu, perspektiivitu ning tuleb sellest
tulenevalt jätta läbi vaatamata.

6.      KrMS § 326 lg 3 kohaselt võib ringkonnakohus jätta apellatsiooni määrusega läbi
vaatamata, kui kriminaalasja arutav kohtukoosseis üksmeelselt leiab, et apellatsioon on ilmselt
põhjendamatu. Riigikohus on mitmel puhul selgitanud, et ilmselt põhjendamatuks saab lugeda
apellatsiooni, mille rahuldamine pole võimalik põhjusel, et apellandi argumendid ei ole
õiguslikult asjakohased või mille väited on küll õiguslikult asjakohased, kuid konkreetse
kohtuasja eripärast tulenevad asjaolud võimaldavad kolmeliikmelise kohtukoosseisu liikmetel
juba eelmenetluses jõuda veendumusele, et tegemist on perspektiivitu kaebusega. Selline
olukord võib kõne alla tulla juhul, mil maakohtu otsus on kooskõlas kohtupraktikas selgelt ja
üheselt välja kujunenud seisukohtadega ja ringkonnakohus ei pea vajalikuks kohtupraktikat
muuta (vt nt RKKKm-d nr 3-1-1-120-09, p-d 8.2-8.5; 3-1-1-36-11, p 8; 3-1-1-43-11, p 6;
3-1-1-64-11, p 6; 3-1-1-71-11, p 6 ja 3-1-1-82-11, p 7).

7.     Kriminaalkolleegium leiab, et D. Poddubnõi kaitsja apellatsioonil puudub ilmselgelt
edulootus ja seda alljärgnevatel põhjustel.

8.      Apellatsioonis esitatud taotlus karistuse kergendamiseks on perspektiivitu. D.
Poddubnõile varguse eest mõistetud karistus jääb oluliselt alla sanktsiooni keskmise määra.
Maakohus on mõistetavat karistust arusaadavalt motiveerinud. Karistus ei ole vastuolus seaduse
ega kohtupraktikaga. D. Poddubnõi on kriminaalkorras varguste toimepanemise eest ka varem
karistatud ning ta pani järjekordse varguse toime kriminaalhoolduse all viibides, mil ta pidanuks
tegema hoopis üldkasulikku tööd. Karistuse raskus on proportsioonis süüdistatava süüga,
arvestatud on tema isikut ja õiguskorra kaitsmise huve, samuti seda, et tuvastamist pole leidnud

                                                                                               3
süüd raskendavaid asjaolusid ja tuvastatud on süüd kergendava asjaoluna tema puhtsüdamlik
kahetsus. Seega on kohus arvestanud kõigi asjakohaste nõuetega ning jõudnud mõistetava
karistuse osas põhjendatud järeldusele.

10.    Eelnevast tulenevalt leiab kohtukolleegium, et maakohus on kriminaalasja lahendamisel
arvestanud täiel määral kõiki aspekte, mida kehtiva seaduse kohaselt tuleb silmas pidada ning
mis on asjakohased. Ringkonnakohus asub üksmeelselt seisukohale, et apellatsioonid on ilmselt
põhjendamatu ja perspektiivitu. Eeltoodu alusel ja juhindudes KrMS § 326 lg-st 3 jätab
kohtukolleegium apellatsioonid kui ilmselt põhjendamatud läbi vaatamata.

11.     Kaitsja on esitanud taotluse määrata apellatsiooni koostamisel riigi õigusabi osutamise
eest tasuna kindlaks 120 eurot (sh käibemaks). Kolleegiumi hinnangul on taotlus nõuetekohane,
kuid see on sisuliselt põhjendatud üksnes osaliselt. Kaitsja on taotluse kohaselt kulutanud 1
tunni ja 15 minutit maakohtu otsusega tutvumiseks ja sama kaua apellatsiooni koostamiseks.
Kolleegiumi hinnangul on arusaamatu, miks on kaitsjal kulunud tund ja 15 minutit 9 lk pikkuse
maakohtu otsusega tutvumiseks, millest maakohtu seisukoht moodustab kokku 4 lk. Samavõrra
arusaamatu on, miks on kaitsjal kulunud 1 tund ja 15 minutit 2 lk pikkuse apellatsiooni
koostamisele, millest tema sisult triviaalne argumentatsioon ja taotlused hõlmavad vähem kui
1 lehekülje. Seetõttu tuleb kaitsja taotlus rahuldada osaliselt. Kolleegium leiab, et nii maakohtu
otsusega tutvumise kui ka apellatsiooni koostmaise eest on tasu põhjendatud välja mõista ühe
pooltunni töö eest, s.o kokku 48 eurot (sh käibemaks). KrMS §-d 185 lg 2 sätestab, et kui
apellatsioonimenetluses jätab ringkonnakohus esimese astme kohtu otsuse muutmata ja
apellatsiooni rahuldamata, s.o. teeb KrMS § 337 lg 1 p 1 nimetatud kohtulahendi, siis jäävad
menetluskulud selle isiku kanda, kellel need on tekkinud. Ringkonnakohus jätab esitatud
apellatsiooni ilmselt põhjendamatuna läbi vaatamata, mis tähendab, et maakohtu otsus jääb
apellatsioonimenetluses muutmata. Seega            jääb süüdistusasjas määratud kaitsja tasu
süüdistatava enda kanda.


/allkirjastatud digitaalselt/




                                                                                                4

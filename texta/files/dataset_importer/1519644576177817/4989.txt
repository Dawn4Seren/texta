                            KOHTUOTSUS
                              EESTI VABARIIGI NIMEL


Kohus                              Tartu Ringkonnakohus

Kohtukoosseis                      Kai Kullerkupp, Kersti Kerstna-Vaks, Triin Uusen-Nacke

Otsuse tegemise aeg ja koht        14. oktoober 2016 Tartu

Tsiviilasja number                 2-15-120219

Tsiviilasi                         OMEGA INVEST OÜ hagi Krista Gornovi vastu
                                   võlgnevuse väljamõistmiseks
Tsiviilasja hind                   747 eurot 88 senti
apellatsioonikohtus

Vaidlustatud kohtulahend           Viru Maakohtu 22. jaanuari 2016 otsus

Kaebuse esitaja ja kaebuse liik    Krista Gornovi apellatsioonkaebus

Kohtuistungi toimumise aeg         Kirjalik menetlus

Menetlusosalised ja nende          Apellant (kostja): Krista Gornov (isikukood: XXXXX);
                                   esindaja Irina Kuzmina
esindajad                          Vastustaja (hageja): OMEGA INVEST OÜ (registrikood:
                                   10866568); volitatud esindaja Anne-Liis Veski
RESOLUTSIOON                       1. Apellatsioonkaebus rahuldada.
                                   2. Tühistada Viru Maakohtu 22. jaanuari 2016. a otsus
                                   osas, millega maakohus rahuldas OMEGA INVEST OÜ
                                   hagi Krista Gornovi vastu ja saata asi Viru Maakohtule
                                   uueks läbivaatamiseks.
                                   3.    Menetluskulude     jaotuse  määrab     maakohus
                                   lõpplahendiga.
 Edasikaebamise kord                     Otsuse peale võib esitada kassatsioonkaebuse Riigikohtule 30
                                         päeva jooksul otsuse kättetoimetamisest.
                                         Hagimenetluses      Riigikohtus     võib    menetlusosaline
                                         menetlustoiminguid teha ning avaldusi ja taotlusi esitada
                                         üksnes vandeadvokaadi vahendusel, kui seaduses ei ole
                                         sätestatud teisiti.
                                         Juhul, kui menetlusosaline taotleb menetlusabi, peab ta
                                         esitama tähtaja kestel kassatsioonkaebuse. Kaebuse
                                         põhjendamiseks või riigilõivu tasumiseks või kaebuses esineva
                                         sellise puuduse kõrvaldamiseks, mis on seotud menetlusabi
                                         taotlemisega, annab kohus mõistliku tähtaja pärast
                                         menetlusabi taotluse lahendamist, kui nimetatud taotlus ei ole
                                         esitatud põhjendamatult või tähtaja pikendamise eesmärgil.

MENETLUSOSALISTE NÕUDED, VASTUVÄITED JA PÕHJENDUSED
1. Omega Invest OÜ (hageja) esitas 22. septembril 2015 maksekäsu kiirmenetluse avalduse
Krista Gornovi (kostja) vastu võlgnevuse väljamõistmiseks. Seoses esitatud vastuväitega jätkus
vaidluse lahendamine hagimenetluses.
30. novembri 2015 hagiavalduse kohaselt sõlmisid AS Sampo Pank ja kostja 20. veebruaril
2004 limiidilepingu nr 474JM041655 (tl 19–20), millega AS Sampo Pank võimaldas kostjal
lepingus sätestatud järelmaksu limiidisumma (10 000 Eesti krooni) kasutamist ning kostja
kohustus kasutatud järelmaksu limiidisumma tagastama igakuiste maksetega hiljemalt
21. veebruariks 2007. 15. veebruaril 2007 sõlmiti lepingu lisa 1 (tl 22–23), mille kohaselt
muudeti limiidi summa 15 000 Eesti kroonile. Limiidilepingu lisa 4 (tl 24–26) järgi lepiti limiidi
summaks 958 eurot 59 senti. Kostja jättis järelmaksusumma tagastamata.
Pank ütles lepingu 8. oktoobril 2014 (tl 30) üles. Ülesütlemisavalduse kohaselt on kostja
kohustuse lõpptähtaeg 27. oktoober 2014. Pank loovutas nõude hagejale. 4. detsembril 2014
sõlmis hageja kostjaga kokkuleppe (tl 31–33), millega kostja kohustus tasuma hagejale 662
eurot 68 senti, millele lisandub aastaintress 25% ning viivituse korral viivis 0,1% päevas
võlasummalt. Hagiavalduse esitamise seisuga on kostja põhivõlg 592 eurot 68 senti.
Kuivõrd hageja tegevuseks ei ole võlgade sissenõudmine, sõlmis hageja kostja võlgnevuse
sissenõudmiseks käsunduslepingu OK Incure OÜ-ga, millest hagejale tekkis kahju 191 eurot
73 senti, mille hüvitamist hageja kostjalt nõuab.
2. Kostja vaidles hagile vastu. Kostjal oli leping AS-ga Sampo Pank, kuid AS Sampo Pank ei
ole teavitanud kostjat nõude loovutamisest. Kostja näeb võlatunnistust esmakordselt. Hageja ei
ole esitanud võlgnevuse kujunemise arvestust koos intresside ja laekumistega. Ebaselge on
viivise kujunemine.

MAAKOHTU LAHEND
3. Viru Maakohus rahuldas 22. jaanuari 2016 otsusega hagi osaliselt, mõistis kostjalt hageja
kasuks välja 747 eurot 88 senti, jättis menetluskulud kostja kanda ja mõistis kostjalt hageja
kasuks välja hageja menetluskulud 445 eurot.
Vaidlust ei ole, et AS Sampo Pank ja kostja sõlmisid 20. veebruaril 2004 tarbijakrediidilepingu,
mida muudeti mitmeid kordi. Maakohus leidis, et nõude loovutamine AS Sampo Pank poolt
hagejale on piisavalt tõendatud AS Sampo Pank õigusjärglase Danske Bank AS-i 28. novembri
2014 teatisega kostjale nõude loovutamisest (tl 40) ning hageja ja kostja vahel 4. detsembri


                                                2
2014 kokkuleppega (tl 31–33). Väär on kostja väide, et ta ei ole teadlik hageja ja kostja
vahelisest kokkuleppest. 4. detsembril 2014 hageja ja kostja vahel sõlmitud kokkulepe on
digitaalselt allkirjastatud hageja esindaja ja kostja poolt (tl 31–33).
Maakohtu otsuse põhjenduste kohaselt on nimetatud kokkuleppe puhul tegemist
võlatunnistusega võlaõigusseaduse (VÕS) § 30 mõistes, millega pooled lõid iseseisva
kohustuse st kostja tunnistas oma võlgnevust hagejale summas 662 eurot 68 senti ja kohustus
selle tasuma vastavalt võlatunnistuse lisale 1 (tl 32) hiljemalt 8. detsembriks 2016
aastaintressiga 25% ja viivisega 0,1% päevas tasumata võlasummalt. Kostja tasus peale
võlatunnistuse sõlmimist üksnes 70 eurot. Kostja ei ole vaidlustanud võlatunnistusest tuleneva
põhivõlgnevuse, intressi ja viivise arvestust. Eeltoodust tulenevalt ei ole asjakohased kostja
viited ebaselgusele, st milline nõue loovutati, kuidas nimetatud võlgnevus kujunes, kas nõude
loovutajal oli õigus arvestada intressi ja viivist.
Hageja kahjunõue ei ole põhjendatud. Kohtule ei ole esitatud tõendeid selle kohta, et hageja on
kandnud kulusid seoses OK Incure OÜ volitamisega hageja esindamiseks. Koos hagiga on
esitatud menetluskulude hüvitamise taotlus, milles hageja taotleb OK Incure OÜ poolt tasutud
riigilõivu ja õigusabikulude hüvitamist. Seoses hagi osalise rahuldamisega jättis maakohus
menetluskulud TsMS § 162 alusel kostja kanda. Hageja menetluskulu 445 eurot, s.o riigilõiv
175 eurot ja õigusabikulu 270 eurot, on põhjendatud.

MENETLUSOSALISTE TAOTLUSED JA PÕHJENDUSED
4. Kostja esitas maakohtu otsuse peale apellatsioonkaebuse, milles palub tühistada maakohtu
otsus hagi rahuldamise ulatuses ja teha tühistatud osas uus otsus, millega jätta hagiavalduses
esitatud nõuded rahuldamata või alternatiivselt tühistada maakohtu otsus hagi rahuldamise osas
ja saata asi esimese astme kohtule uueks läbivaatamiseks.
Apellatsioonkaebuse kohaselt on maakohus hinnanud tõendeid ja asjaolusid ebaõigesti. Asjas
tähtsust omav asjaolu on jäänud välja selgitamata. Maakohus ei ole jaganud tõendamiskoormust
ning on rikkunud selgitamiskohustust. Maakohus on jätnud enamuse kostja esitatud seisukohti
tähelepanuta ja kostja vastuväited analüüsimata.
Hageja ei ole tõendanud võlgnevuse kujunemist ega ka asjaolu, et viivistelt ei ole arvestatud
viivist. Hageja ei ole oma väidete tõendamiseks esitanud ühtegi arvestust, mistõttu on selgusetu,
kuidas põhisumma on kujunenud. Danske Bank AS-i 8. oktoobri 2014 limiidilepingu
ülesütlemise avalduses on kostja võlgnevus 247 eurot 33 senti. Kuna kostja pidi tasuma
igakuiseid makseid, mis koosnesid põhisummast ja laenusumma põhiosa kasutamise eest
arvestatud intressidest, siis sisaldas võlgnetav summa lisaks põhivõlgnevusele ka tasumata
intresse. Limiidilepingu ülesütlemise avalduse kolmanda lõigu kohaselt võlgneb kostja hagejale
juhul, kui ta ei tasu võlgnevust tähtaegselt, 519 eurot 16 senti. 4. detsembri 2014 kokkuleppe
kohaselt on aga kostja põhivõlgnevuseks 662 eurot 68 senti. On ebaselge, mida nimetatud
põhisumma sisaldab ja kuidas on põhivõlgnevus kujunenud.
Danske Bank AS 14. veebruaril 2012 sõlmitud täiendava kasutatava laenulimiidi suurendamise
kokkulepe on läinud vastuollu VÕS § 113 lg-s 6 sätestatuga, kuivõrd refinantseeris ka võlgu
olevad intressid põhivõlgnevuseks ja hakkas nendelt arvestama intresse. Sätte kohaldamist ei
saa vältida ühe võlasuhte teisega asendamise teel (Riigikohtu 19. veebruari 2014 otsus
tsiviilasjas nr 3-2-1-169-13, p 29). VÕS § 113 lg 6 esimesest lausest tuleneb keeld nõuda viivist
intressi tasumisega viivitamise korral. Nimetatud keeldu võlgniku kahjuks rikkuv kokkulepe
on VÕS § 113 lg 6 teise lause järgi tühine (Riigikohtu 15. jaanuari 2014 määrus tsiviilasjas
nr 3-2-1-170-13, p 16). Ka võlatunnistuses on lubatud intressi ja viivist arvestada vaid esialgse
laenulepingu järgselt põhivõlalt. Alates 2012. aastast ei ole pank arvestanud intressi ja viivist


                                               3
üksnes esialgse laenulepingu järgselt põhivõlalt, vaid kogu võlgnevuselt.
Pärast laenulepingu ülesütlemist 27. oktoobril 2014 puudus pangal õigus arvestada
lepingujärgset intressi ja viivist. Pangal ja hagejal oli peale lepingu ülesütlemise tähtaega õigus
nõuda viivist VÕS § 113 lg 1 sätestatud määras.
Viivise nõue on põhjendamatu ainuüksi seetõttu, et kostja vastu esitatud põhinõue ei kuulu
rahuldamisele. Viivise nõue tuleks jätta rahuldamata, kuna hagis ei ole esitatud asjaolusid
viivise nõude tekkimise tuvastamiseks (ei ole esitatud viivise arvestust).
Maakohus on vääralt jaotanud menetluskulud. Kuna hagi rahuldati osaliselt, siis oleks
maakohus pidanud jaotama menetluskulud vastavalt TsMS § 163 sätestatule, s.o jaotada
menetluskulud võrdeliselt hagi rahuldamise ulatusega või jätta need poolte endi kanda.
5. Hageja vaidles kostja apellatsioonkaebusele vastu, palus jätta see rahuldamata ja
menetluskulud kostja kanda.
Vastuse kohaselt tuvastas maakohus, et hageja on tõendanud võlatunnistuse sõlmimist,
võlatunnistusega loodi VÕS § 30 mõistes iseseisev kohustus ning kostja viited nõude
ebaselgusele ei ole asjakohased. Riigikohus on asunud kohtuasjas 3-2-1-175-14 p-s 16
seisukohale, et poolte kokkuleppel ei ole välistatud kogu seniselt võlgnevuselt, sh
sissenõutavaks muutunud intressilt ja viiviselt, intressi nõudmist. Seadus ei keela arvestada
sissenõutavaks muutunud intressilt ja viiviselt intressi.

RINGKONNAKOHTU PÕHJENDUSED
6. Ringkonnakohus leiab, et apellatsioonkaebus tuleb rahuldada. Ringkonnakohus tühistab
menetlusõiguse normi olulise rikkumise tõttu maakohtu otsuse ja saadab tsiviilasja TsMS § 657
lg 1 p 3 alusel Viru Maakohtule uueks läbivaatamiseks.
Ringkonnakohus kontrollib apellatsiooni korras esimese astme kohtu otsuse seaduslikkust ja
põhjendatust üksnes osas, mille peale on edasi kaevatud. Apellatsioonkaebuses palub kostja
tühistada maakohtu otsus osas, milles maakohus rahuldas hagi. Kostja ei ole maakohtu otsust
vaidlustanud, seega on maakohtu otsus jõustunud osas, millega maakohus jättis hageja nõude
rahuldamata.
Ringkonnakohus leiab, et maakohus on jätnud hageja nõude sisu, suuruse ja õigusliku
põhjendatuse välja selgitamata. Ringkonnakohus leiab, et kuna kohus on oluliselt rikkunud
eelmenetluse sätteid, jättes mh kostja vastuväited täielikult tähelepanuta ning täitmata
selgituskohustuse nõude, ei ole ringkonnakohtul võimalik asja lahendada.
8. Maakohus on õigesti lugenud tuvastatuks ja pooled ei vaidle apellatsioonimenetluses selle
üle, et hageja ja kostja sõlmisid 4. detsemberil 2014 kokkuleppe, mille p-i 2 järgi võlgneb
kostja hagejale kogusumma 662 eurot 68 senti. Hagiavalduse kohaselt oli nimetatud summa
kostja ja AS Sampo Pank vahelisest lepingust tulenev võlgnevus.
Kostja vaidles hageja nõudele vastu leides mh, et hageja ei ole esitanud võlgnevuse kujunemise
arvestust koos intresside ja laekumistega.
Maakohus on kostja vastuväited jätnud täielikult tähelepanuta. Maakohus on otsuses ilma
õigusliku põhjenduseta ning ilma et pooled oleksid menetluses sellele tuginenud, asunud
seisukohale, et 4. detsembri 2014 kokkulepe on konstitutiivne võlatunnistus. Maakohus on
sellega sisuliselt hageja nõuet õiguslikult kvalifitseerinud hagiavalduses esitatud asjaoludest
erinevalt.
Maakohus on ekslikult jaganud konstitutiivse võlatunnistuse olemasolu tõendamiskoormise.
Tõendamaks, et võlgnik tunnistas kohustusi hageja ees konstitutiivse võlatunnistusega


                                                4
VÕS § 30 mõttes, tuleb hagejal esmalt tõendada poolte tahe luua iseseisev kohustus, vastasel
juhul eeldatakse deklaratiivset võlatunnistust (vt Riigikohtu 18. novembri 2015. a otsus
tsiviilasjas nr 3-2-1-125-15, p 13).
9. Juhul, kui 4. detsembri 2014 kokkulepe on deklaratiivne võlatunnistus, peab kostja
kohustusest vabanemiseks ja hagi rahuldamata jätmiseks tõendama, et tal ei ole
võlatunnistusega tunnistatud võlga. Kostja on 15. jaanuari 2016 menetlusdokumendis (tl 66jj)
asunud seisukohale, et pank on refinantseerinud võlgnetavad intressid põhivõlgnevuseks ning
nendelt arvestanud viivist. Seega leiab kostja, et tal ei ole hagis esitatud suuruses võlga hageja
ees. Kostja selgitas nimetatud menetlusdokumendis võlgnevuse kujunemist. Maakohus on
ekslikult otsuses leidnud, et kostja viited nõude ebaselgusele ei ole asjakohased.
Ringkonnakohus leiab, et praegusel juhul võib olla tegemist olukorraga, kus asjaolu tõendamise
koormis pöördub ümber. Kostja on esitanud asjaolud, mis viitavad nõude puudumise
võimalikkusele (vt Riigikohtu 12. märts 2015. a otsus 3-2-1-149-14, p 13). Hagejal tuleb
sellisel juhul hagi rahuldamiseks tõendada kausaalsuhtest tulenevat võlga: selgitada võla
tekkimise asjaolusid ja esitada tõendeid.
Maakohus peab pooltele selgitama tõendamiskoormist.
Maakohus leidis, et hageja kinnitusega on tõendatud, et kostja on tasunud 70 eurot. Maakohus
ei ole selgitanud, millist tõendit maakohus TsMS § 229 järgi on silmas pidanud.
Ringkonnakohtul ei ole, arvestades maakohtus puudunud eelmenetlust, võimalik asjas uut
otsust teha. Ringkonnakohus saadab asja maakohtule uueks läbivaatamiseks.
10. Asjas kantud menetluskulude jaotuse otsustab TsMS § 173 lg 3 teise lause kohaselt
maakohus vastavalt asja uue läbivaatamise tulemusele.




  /allkirjastatud digitaalselt/      /allkirjastatud digitaalselt/       /allkirjastatud digitaalselt/

        Kai Kullerkupp                  Kersti Kerstna-Vaks                  Triin Uusen-Nacke




                                                5

                                                                               2-16-113645




                              KOHTUOTSUS
                                EESTI VABARIIGI NIMEL
                                      Tagaseljaotsus

Kohus                            Viru Maakohus
Kohtunik                         Tarmo Tina
Otsuse tegemise aeg ja koht      14. november 2016, Jõhvi kohtumaja
Tsiviilasja number               2-16-113645

Tsiviilasi, hageja nõue          TCM Estonia OÜ hagi A. S. vastu võlgnevuse 1232, 40
                                 euro nõudes
Tsiviilasja hind                 1232, 40 eurot
Menetlusosalised ja nende        Hageja: TCM Estonia OÜ (RK 12003417, asukoht
esindajad                        Mustamäe tee 16, 10617 Tallinn)
                                 Hageja lepinguline esindaja: Anne-Liis Veski (OK Incure
                                 OÜ, e-post anne-liis.veski@okincure.ee )
                                 Kostja: A. S. (IK xxx, elukoht xxx, tegelik elu-või
                                 viibimiskoht teadmata)
Asja lahendamise viis            Kirjalik menetlus


RESOLUTSIOON

   1. Rahuldada hagi tagaseljaotsusega osaliselt.
   2. Välja mõista A. S.ilt TCM Estonia OÜ kasuks 11.08.2012 sõlmitud laenulepingu nr
      491162 võlgnevus 782, 54 eurot, sh. põhivõlgnevus 616, 20 eurot ja sissenõutavaks
      muutunud viivis 166, 34 eurot perioodi 12.05.2013-20.09.2016 eest.
   3. Tunnistada tagaseljaotsus tagatiseta viivitamata täidetavaks.

Menetluskulude jaotus ja kindlaksmääramine
  4. Jätta hageja menetluskuludest 63, 49 % kostja kanda ja 36, 51 % hageja kanda.
  5. Välja mõista A. S.ilt TCM Estonia OÜ kasuks põhjendatud ja vajalikud
      menetluskulud 203, 17 eurot, sh. tasutud riigilõiv 126, 98 eurot ja õigusabikulud 76,
      19 eurot.
  6. Välja mõista A. S.ilt TCM Estonia OÜ kasuks viivis väljamõistetud menetluskuludelt
      (203, 17 eurot) võlaõigusseaduse § 113 lg 1 teises lauses ettenähtud määras.

Kohtuotsuse avalik kättetoimetamine
  7. Toimetada A. S.ile (IK 38708252218) kohtuotsuse resolutsioon ja edasikaebamise
      kord kätte avalikult väljaande Ametlikud Teadaanded kaudu.
  8. Lugeda kohtuotsuse resolutsioon ja edasikaebamise kord A. S.ile avalikult
      kättetoimetatuks 15 päeva möödumisel väljavõtte väljaandes Ametlikud Teadaanded
      ilmumise päevast.

                                                                                      1/4
                                                                                      2-16-113645

EDASIKAEBAMISE KORD

Hageja, kelle avalduse alusel on tehtud tagaseljaotsus või kelle avaldust kostja vastu
tagaseljaotsuse tegemiseks ei rahuldata ja jäetakse tema hagi rahuldamata, võib esitada otsuse
peale apellatsioonkaebuse. Kaebus esitatakse Tartu Ringkonnakohtule 30 päeva jooksul, alates
otsuse kättetoimetamisest, kuid mitte hiljem kui viie kuu möödumisel esimese astme kohtu otsuse
avalikult teatavakstegemisest. Kaebus võidakse lahendada kirjalikus menetluses, kui kaebuses ei
taotleta selle lahendamist istungil. Tartu Ringkonnakohus võib apellatsioonkaebuse lahendada
kirjalikus menetluses, kui kaebuses endas ei taotleta selle lahendamist istungil.
Apellatsioonkaebuse esitamisel tasutakse riigilõivu sama palju, kui tuleb tasuda esialgsel
esitamisel maakohtule, arvestades kaebuse ulatust.

Kostjal on õigus esitada kohtule kaja tagaseljaotsuse kättetoimetamisest alates 30 päeva jooksul,
lisades kajale asja ettevalmistamise lõpuleviimiseks vajalik ning tasudes Rahandusministeeriumi
kontole nr EE571010220229377229 SEB Pank; nr EE062200221059223099 Swedbank; nr
EE513300333522160001 Danske Bank; EE221700017003510302 Nordea Bank kautsjon, mis
vastab riigilõivule poolelt hagihinnalt, kuid mitte vähem kui 100 eurot ja mitte rohkem kui 1500
eurot. Kui tagaseljaotsus toimetatakse kätte avalikult, võib kaja esitada 30 päeva jooksul alates
päevast, kui kostja sai tagaseljaotsusest või selle täitmiseks algatatud täitemenetlusest teada.

Kohus selgitab, et vastavalt TsMS § 187 lg 6 peab menetlusabi taotlemise korral menetlusabi
taotleja seaduses sätestatud tähtaja järgimiseks tegema tähtaja kestel ka menetlustoimingu, mille
tegemiseks ta menetlusabi taotleb, eelkõige esitama kaebuse. Kaebuse põhjendamiseks või
riigilõivu tasumiseks või kaebuses esineva sellise puuduse kõrvaldamiseks, mis on seotud
menetlusabi taotlemisega, annab kohus sellisel juhul mõistliku tähtaja pärast menetlusabi andmise
taotluse lahendamist, kui nimetatud taotlus ei olnud esitatud põhjendamatult või tähtaja
pikendamise eesmärgil. See ei välista menetlustähtaja ennistamist.

Asjaolud

Hageja esitas hagi kostja vastu võlgnevuse nõudes. Kohus võttis hagi 21.09.2016 määrusega
menetlusse ja andis tähtaja kirjaliku vastuse esitamiseks. Kohtul ei õnnestunud kostjale
menetlusdokumente kätte toimetada, kuna kostja tegelik viibimiskoht on teadmata. Kohus toimetas
kohtudokumendid kostjale kätte avalikult väljaande Ametlikud Teadaanded kaudu.

Kohtuotsuse põhjendused

Kohus, tutvunud hagiavalduse ja toimiku materjalidega, leiab, et hagi on kostja suhtes õiguslikult
põhjendatud ja kuulub tsiviilkohtumenetluse seadustiku (TsMS) § 407 lg 1 alusel rahuldamisele
tagaseljaotsusega. TsMS § 407 lg-te 1 ja 3 kohaselt võib kohus hageja taotlusel või omal algatusel
hagi tagaseljaotsusega rahuldada ilma kohtuistungit pidamata hagiavalduses märgitud ja
asjaoludega õiguslikult põhjendatud ulatuses, kui kostja, kellele kohus on määranud vastamise
tähtaja, ei ole tähtaegselt vastanud, isegi kui hagi toimetati kostjale kätte avalikult. Sel juhul
loetakse hageja esitatud faktilised väited kostja poolt omaksvõetuks.

Kostjale toimetati hagimaterjalid kätte avalikult väljaande Ametlikud Teadaanded kaudu. Teade
avaldati 11.10.2016 (tl 51). Vastuse esitamise tähtajaks oli 09.11.2016. Kostja ei ole hagile
tähtaegselt vastanud ega taotlenud vastamise tähtaja pikendamist.
TsMS § 444 lg 4 alusel kirjeldava ja põhjendava osa võib välja jätta ka tagaseljaotsusest ja kostja
õigeksvõtul põhinevast otsusest, sõltumata hagihinnast. Tagaseljaotsuse puhul võib põhjendavas
osas piirduda ka üksnes õigusliku põhjenduse märkimisega.

                                                                                              2/4
                                                                                       2-16-113645

Kohus leiab, et hagi on tõendatud kostja omaksvõtuga ning õiguslikult põhjendatud
võlaõigusseaduse (VÕS) §-ga 76 lg 1, 100, 101 lg 1 p-d 1 ja 6, 108 lg 1, 113 lg 1, 402 lg 1 ja 415
lg 1 kohaselt ning kuulub rahuldamisele osaliselt. Poolte vahel sõlmiti 11.08.2012 laenuleping nr
491162. Laenulepingu üldtingimuste p. 8.1 kohaselt kohustus kostja tasuma viivist 0, 5% päevas
ehk 182, 50 % aastas (0, 5*365) (tl 13, 25). Lepingujärgne viivisemäär on enam kui kolm korda
suurem seadusjärgsest VÕS § 113 lg 1 sätestatud viivisemäärast. Hageja arvestas perioodil
12.05.2013-20.09.2016 viivist kokku 3780, 39 eurot. Hageja palub välja mõista kostjalt
võlgnevuse kokku 1232, 24 eurot sh põhivõlgnevus 616, 20 eurot ja sissenõutavaks muutunud
viivis 616, 20 eurot perioodi 12.05.2013-20.09.2016 eest.

Kuna tegemist on tarbijakrediidilepinguga, siis ei või tarbijalt võlgnetavate maksete tasumisega
viivitamisel nõuda kõrgemat viivist kui VÕS § 113 lg 1 sätestatud viivise määr (VÕS § 415 lg 1).
Perioodil 12.05.2013-30.06.2014 oli seadusjärgne viivisemäär 0, 023% päevas ning alates
01.07.2014 kuni käesoleva ajani 0, 022% päevas (8, 05/365). Hageja arvestas viivist 0, 5% päevas.
Seega tuleb viivisenõue rahuldada osaliselt ja välja mõista kostjalt seadusjärgne viivis VÕS § 113
lg 1 sätestatud määras. Tulenevalt eeltoodust rahuldab kohus hagi osaliselt ja mõistab välja kostjalt
hageja kasuks 782, 54 eurot sh põhiosa 616, 20 eurot ja sissenõutavaks muutunud viivised 166, 34
eurot (616, 20*0, 022%*1227) perioodi 12.05.2013-20.09.2016 eest.

Menetluskulude jaotus ja kindlaksmääramine

TsMS § 163 lg 1 kohaselt hagi osalise rahuldamise korral kannavad pooled menetluskulud
võrdsetes osades, kui kohus ei jaota menetluskulusid võrdeliselt hagi rahuldamise ulatusega või ei
jäta menetluskulusid täielikult või osaliselt poolte endi kanda. Menetluskulude jaotus tuleb
kohtulahendis märkida ka siis, kui menetlusosalised seda ei taotle (TsMS § 173 lg 2).

Kuna kohus rahuldab hagi osaliselt so 63, 49 % ulatuses (782, 54 /1232, 40), jaotatakse
menetluskulud võrdeliselt hagi rahuldamise ulatusega. Kohus jätab hageja menetluskuludest 63, 49
% kostja kanda ja 36, 51 % hageja kanda.

Menetluskulude rahalise suuruse määrab menetluskulude jaotuse alusel vajalikus ja põhjendatud
ulatuses kindlaks asja menetlev kohus samas tsiviilasjas, millega seoses kulud tekkisid. Kohus
määrab menetluskulude rahalise suuruse kindlaks ka siis, kui menetlusosalised ei esita
menetluskulude kindlaksmääramise taotlust, võttes aluseks menetluskulude nimekirja või
tsiviilasja materjalid (TsMS § 174 lg 1).

TsMS § 138 lg-te 1 ja 2 alusel on menetluskulud menetlusosaliste kohtukulud ja kohtuvälised
kulud. Kohtukulud on riigilõiv, kautsjon ning asja läbivaatamise kulud. TsMS § 144 p 1 alusel
kohtuvälised kulud on menetlusosaliste esindajate ja nõustajate kulud.

Hageja palub välja mõista kostjalt menetluskulud 470 eurot sh maksekäsu kiirmenetluses tasutud
riigilõiv 45 eurot, hagiavalduse esitamisel tasutud täiendav riigilõiv 155 eurot ja õigusabikulud 270
eurot käibemaksuta.

TsMS § 175 lg 1 kohaselt peab kohus hindama menetlusosalist esindanud lepingulise esindaja
kulude põhjendatust ja vajalikkust. Kohus leiab, et õigusabikulud hagiavalduse koostamise eest
270 eurot on põhjendatud osaliselt. Kuna tegemist on trafaretse ja mitte keeruka hagiga
võlgnevuse nõudes, loeb kohus põhjendatud ajaks 1 tunni. Riigikohtu senises praktikas on
põhjendatud ja vajalikuks peetud tunnihind 120 eurot käibemaksuta (Riigikohtu tsiviilkolleegiumi
määrus tsiviilasjas nr 3-2-1-93-13). Seega on põhjendatud õigusabikulu 120 eurot 1 tunni eest.


                                                                                                3/4
                                                                                    2-16-113645
Kohus märgib menetluskulude kindlaksmääramist taotlenud isiku avalduse alusel menetluskulude
kindlaksmääramise lahendis, et hüvitamisele kuuluvatelt menetluskuludelt tuleb tasuda
menetluskulude suurust kindlaks tegeva lahendi jõustumisest alates kuni täitmiseni viivist VÕS §
113 lõike 1 teises lauses ettenähtud ulatuses (TsMS § 177 lg 4).
Hageja on vastava taotluse kohtule esitanud.

Kuna kohus rahuldab hagi osaliselt tagaseljaotsusega, mõistab kohus kostjalt välja hageja kasuks
põhjendatud ja vajalikud menetluskulud 203, 17 eurot s.h tasutud riigilõiv 126, 98 eurot (200*63,
49 %) ja õigusabikulud 76, 19 eurot (120*63, 49 %) ning viivise väljamõistetud menetluskuludelt
(203, 17 eurolt) VÕS § 113 lg 1 teises lauses ettenähtud ulatuses.

Viivitamatu täitmine

Vastavalt TsMS § 468 lg 1 p 2 tunnistab kohus omal algatusel tagatiseta viivitamata täidetavaks
tagaseljaotsuse.

Kohus tunnistab käesoleva kohtuotsuse tagatiseta viivitamatult täidetavaks.

Kohtuotsuse avalik kättetoimetamine

Kuna hagimaterjalid toimetati kostjale kätte avalikult väljaande Ametlikud Teadaanded kaudu,
tuleb ka käesoleva kohtuotsuse resolutsioon ja edasikaebamise kord toimetada kostjale kätte
avalikult. Kostja viibimiskoht on kohtule teadmata. Avaldada vastav teade väljaande Ametlikud
Teadaanded kaudu (TsMS § 317 lg 1).

Kohus toimetab kohtuotsuse resolutsiooni ja edasikaebamise korra kostjale kätte avalikult
väljaandes Ametlikud Teadaanded ja loeb selle kättetoimetatuks 15 päeva möödumisel väljavõtte
väljaandes Ametlikud Teadaanded ilmumise päevast (TsMS § 317 lg 5).



Tarmo Tina
Kohtunik
/allkirjastatud digitaalselt/




                                                                                            4/4

                          KOHTUOTSUS
                                 Eesti Vabariigi nimel

Kohus                         Tallinna Halduskohus

Kohtunik                      Daimar Liiv

Otsuse avalikult teatavaks 17. mai 2016, Tallinn
tegemise aeg ja koht

Haldusasja number             3-15-3176
                              P.D.i kaebus Politsei- ja Piirivalveameti 01.07.2015
Haldusasi
                              pikaajalise elaniku elamisloa andmisest keeldumise
                              otsuse nr 15.3-3/400-1 tühistamiseks
Menetlusosalised              Kaebaja: P.D.
                              Kaebaja esindaja: Jelena Karzetskaja
                              Vastustaja: Politsei- ja Piirivalveamet
                              Vastustaja esindaja: Jelena Pribõslavskaja
Asja läbivaatamise viis       Kirjalik menetlus

RESOLUTSIOON

1. Jätta P.D.i kaebus rahuldamata.
2. Jätta poolte menetluskulud nende enda kanda.

Edasikaebamise kord
Otsuse peale võib Tallinna Ringkonnakohtule esitada apellatsioonkaebuse 30 päeva
jooksul otsuse avalikult teatavakstegemisest arvates, s.o hiljemalt 16. juuni 2016.
Vastuseks esitatud apellatsioonkaebusele võib teine menetlusosaline esitada
vastuapellatsioonkaebuse        14       päeva      jooksul    apellatsioonkaebuse
vastuapellatsioonkaebuse esitajale kättetoimetamisest arvates või ülejäänud
apellatsioonitähtaja jooksul, kui see on pikem kui 14 päeva (HKMS § 184 lg 3). Kui
apellant soovib asja arutamist kohtuistungil, tuleb tal seda apellatsioonkaebuses
märkida, vastasel korral eeldatakse, et ta on nõus asja lahendamisega kirjalikus
menetluses (HKMS § 182 lg 1 p 9).
Kui menetlusosaline soovib apellatsioonkaebuse esitamiseks saada menetlusabi, tuleb
tal Tallinna Ringkonnakohtule esitada vastavasisuline taotlus. Menetlusabi taotluse
esitamine ei peata menetlustähtaja kulgemist (HKMS § 116 lg 5) ning
apellatsioonitähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb, eelkõige esitama
apellatsioonkaebuse (HKMS § 116 lg 6).


                                            1
ASJAOLUD JA MENETLUSE KÄIK
1. 17.10.2014 esitas P.D. pikaajalise elaniku elamisloa taotluse (edaspidi ka taotlus) VMS §
230 alusel. Taotlus registreeriti ja võeti menetlusse numbriga 1030186986. Taotluse juurde
esitas P.D. avalduse, milles palus lugeda põhjendatuks Eestist eemalviibimised alates
12.01.2013 kuni 23.02.2013, 04.04.2013 kuni 07.05.2013 ja 19.05.2013 kuni 12.06.2013.
12.01.2015 esitas P.D. avalduse, mille kohaselt palus ta lugeda Eestist eemal viibimise
põhjendatuks perioodidel 01.11.2012 kuni 01.12.2012, 12.01.2013 kuni 23.02.2013,
04.04.2013 kuni 07.05.2013 ja 19.05.2013 kuni 12.06.2013.
Politsei- ja Piirivalveamet (PPA) teavitas Jelena Karžetskajat, kui P.D.i lepingulist esindajat,
pikaajalise elaniku elamisloa andmisest keeldumise aluseks olevatest asjaoludest 19.05.2015
kirjaga nr 15.3-1376-2.
15.06.2015 esitas P.D. postiga arvamuse ja vastuväited, millele kirjutasid peale P.D.i alla ka S.
G. ja ZAO Audit i Konsultirovanie peadirektor N.F.P.
PPA hindas kõiki asjaolusid veelkord kogumis ning PPA 01.07.2015 otsusega nr 15.3-3/400-1
keelduti P.D.ile pikaajalise elaniku elamisloa andmisest VMS § 237 lg 2 punkti 3 ja § 237 lg 1
punkti 2 alusel (tl 6-10 pöördel).
2. 18.09.2015 registreeriti PPA-s vaide esitaja volitatud esindaja poolt esitatud vaie nr 15.3-
10/4830-1. PPA 30.10.2015 kirjaga nr 15.3-10/4830-5 teatas PPA, et ta ennistab vaide esitamise
tähtaja ning seoses vajadusega hinnata vaide esitaja poolt toodud väiteid, pikendas PPA vaide
läbivaatamise tähtaega kuni 30.11.2015.
31.11.2015 otsustas PPA jätta vaide rahuldamata haldusmenetluse seaduse § 85 punkti 4 alusel
(tl 11-15 pöördel).
3. 21.12.2015 esitas P.D. Tallinna Halduskohtule kaebuse Politsei- ja Piirivalveameti
01.07.2015 otsuse nr 15.3-3/400-1 tühistamiseks. Kohus võttis kaebuse oma 22.12.2015
määrusega menetlusse. 26.02.2016 määrusega määras kohus asja lahendamise viisiks kirjaliku
menetluse.
KAEBUSE ESITAJA NÕUDED JA PÕHJENDUSED
4. Kaebuse esitaja palub tühistada PPA 01.07.2015 pikaajalise elaniku elamisloa andmisest
keeldumise otsuse nr 15.3-3/400-1 alljärgnevatel põhjustel.
4.1. Kaebaja märgib, et PPA keeldus talle pikaajalise elaniku elamisloa andmisest põhjusel, et
kaebaja puhul ei ole kõik pikaajalise elamisloa andmise tingimused täidetud. Kaebaja ei ole nõus
PPA seisukohaga ning leiab, et tema poolt on kõik pikaajalise elaniku elamisloa andmise
tingimused täidetud.
Kaebaja viitab välismaalaste seaduse (VMS) § 232 lg 1, § 233 lg 3 ja märgib, et vastavalt VMS
seletuskirjale nimetatud VMS § 233 lg 3 sätted on vajalikud, et võimaldada Eesti elanikkonna
hulka kuuluvatel välismaalastel viibida ajutiselt välisriigis eelkõige seoses ajutise iseloomuga
põhjustel nagu õppimine ja töötamine, ilma et nad kaotaksid võimaluse Eestis elamiseks.
Samuti on pikaajalise elaniku elamisloa omamine Eesti kodakondsuse saamise üheks
tingimuseks, mistõttu ei saa pidada eesmärgipäraseks liigsete piirangute kehtestamist elamisloa
saamiseks või säilitamiseks eeldatavalt eelkõige nooremapoolsetele isikutele, kes vastavad
muus osas Eesti kodakondsuse saamise tingimustele, kuid soovivad viibida ajutiselt välisriigis.
Järelikult, kui välismaalane taotleb pikaajalise elaniku elamisloa andmist ning üksnes tema
Eestist eemal viibimine taotluse esitamisele eelnenud viimase viie aasta jooksul on kestnud
kauem kui kuus kuud järjest ja kokku kümme kuud viimase viie aasta jooksul (ehk mitte üle
310 päeva), võib ta paluda PPA lugeda tema eemalviibimise tagantjärele põhjendatuks.


                                               2
VMS § 253 kohaselt võib Politsei- ja Piirivalveamet välismaalase Eestist eemalviibimise
registreerida, kui välismaalane kavatseb viibida ajutiselt välisriigis järgmisel eesmärgil: 1)
õppimine; 2) töötamine; 3) välisriigi relvajõududes ajateenistuses viibimine või 4) muu ajutise
iseloomuga põhjus, mis eeldab välismaalase Eestist eemalviibimist.
Võttes arvesse, et VMS § 253 annab asjaolude loetelu, mis loetakse põhjendustena Eestist
eemalviibimiseks (see on õppimine, töötamine, välisriigi relvajõududes ajateenistuses
viibimine või muu ajutise iseloomuga põhjus, mis eeldab välismaalase Eestist eemalviibimist),
väidab kaebaja, et tema registreerimata jäänud eemalviibimised on võimalik lugeda
põhjendatuks.
VMS § 233 lg 3 tugineb Euroopa Ühenduse nõukogu 25.11.2003 direktiivi 2003/109/EÜ
(pikaajalistest elanikest kolmandate riikide kodanike staatuse kohta) art 4 lg-le 3, mille kohaselt
võivad liikmesriigid aktsepteerida ka rohkem kui kuus järjestikust kuud või viimase viie aasta
jooksul rohkem kui kümme kuud kestnud äraolekut liikmesriigis pidevalt elatud aja hulka
„konkreetsetel ja erakorralistel ajutistel asjaoludel ning kooskõlas siseriikliku õigusega“.
Kõnealuse direktiivi põhjenduse 10 kohaselt tuleks ette näha eeskirjade kogum, mis reguleerib
pikaajalise elaniku staatuse taotluse läbivaatamise korda. See kord peaks olema tõhus ja juhitav,
võttes arvesse liikmesriikide haldusasutuste tavalist töökoormust, ning samuti läbipaistev ja
õiglane, et asjaomastel isikutel oleks vajalik õiguskindlus. See kord ei tohiks kujuneda
vahendiks, millega takistada elamise õiguse kasutamist.
Põhiseaduse (PS) §-st 10 tuleneb õiguskindluse põhimõte. Kõige üldisemalt peab see printsiip
looma kindluse kehtiva õigusliku olukorra suhtes. Õiguskindlus tähendab nii selgust kehtivate
õigusnormide sisu osas (õigusselguse põhimõte) kui ka kindlust kehtestatud normide
püsimajäämise suhtes (õiguspärase ootuse põhimõte). Õigusselguse põhimõtte kohaselt peab
isikul olema võimalik piisava selgusega ette näha, missuguse õigusliku tagajärje üks või teine
tegevus kaasa toob (Riigikohtu 20.03.2006 otsus asjas 3-4-1-33-05).
Kaebaja on seisukohal, et võttes arvesse PS § 10, peab viidatud direktiivi artikkel 4 ja preambuli
põhjendust 10 tõlgendama nii, et riik on kohustatud kehtestama korra, mis reguleerib kogu
pikaajalise elaniku staatuse taotluse läbivaatamise menetlust, s.h. taotluse eemalviibimise
põhjendatuks lugemiseks läbivaatamist. VMS-ga sätestatud ja pikaajalise elaniku staatuse
taotluse läbivaatamisega seotud kord peab olema piisava selgusega selleks, et isikul oleks
võimalus ette näha, missuguse õigusliku tagajärje üks või teine tegevus kaasa toob, missugused
dokumendid või selgitused peab ta esitama koos vastava taotlusega lugeda eemalviibimine
tagantjärele põhjendatuks ja millisest VMS sättest lähtudes võtab PPA otsuse vastu.
VMS-s puudub otsene vastus, kuidas kasutada VMS §-ga 233 lg 3 ettenähtud võimalust. VMS
§-d 233 lg 3 ja 256 kasutavad erinevaid mõisteid. Kui VMS § 233 lg 3 räägib võimalusest
lugeda eemalviibimist tagantjärele põhjendatuks, siis VMS § 256 annab PPA-le õigus lugeda
välismaalase Eestist eemalviibitud aeg püsivalt Eestis elatud aja hulka.
VMS jaos 3 „Eestist eemalviibimine“ (§§ 253-258) ei kasutata üldse mõistet „eemalviibimise
tagantjärele põhjendatuks lugemine“.
VMS jagu 3 „Eestis eemalviibimine“ näeb ette keelu registreerida eemalviibimine
tagasiulatuvalt (VMS § 252 lg 2 - eemalviibimist on võimalik registreerida vaid edasiulatuvalt).
VMS § 258 alusel kehtestatud siseministri 19.07.2010 määrus nr 31 „Eestist eemalviibimise
registreerimise kord“ ei puuduta üldse võimalust esitada taotlus lugeda eemalviibimine
tagantjärele põhjendatuks (VMS § 233 lg 3) ega lugeda välismaalase Eestist eemalviibitud aeg
püsivalt Eestis elatud aja hulka (VMS § 256).
Kaebaja arvab, et Eesti riik viis Direktiivi ellu osaliselt. Direktiivi elluviimiseks vastuvõetud
VMS sätted ei ole täielikult kooskõlas direktiivi eesmärgiga. Juhul, kui seadusandja pole

                                                3
kehtestanud tõhusat ja lünkadeta põhiõiguste kaitse mehhanismi, peab kohtuvõim tulenevalt
põhiseaduse §-st 14 tagama põhiõiguste kaitse.
Kaebaja leiab, et PPA kohaldas valesti VMS sätteid. Lähtudes VMS § 233 lg-st 3 saab PPA
lugeda tagantjärele eemalviibimised 02.04.-20.04.2011, 04.04.-07.05.2013, 19.05.-12.06.2013,
01.11.-01.12.2012 põhjendatuks.
PPA kirjutab oma otsuses, et Vaide esitaja Eestist eemalviibimised ei ole järgmistel perioodidel
registreeritud ja PPA ei loe neid ka tagantjärele põhjendatuks: 17.10.2009 - 04.11.2011,
02.11.2012 - 16.07.2013, 10.01.2014 - 11.03.2014 ning 01.10.2014 - 16.10.2014. Erandina on
PPA lugenud lisaks registreeritud eemalviibimistele põhjendatuks vaide esitaja eemalviibimise
Eestist ajavahemikul 12.01.- 23.02.2013.
Kaebaja leiab, et PPA otsuses mainitud eemalviibimised pole korrektsed. Näiteks,
ajavahemikus 10.01.2014 – 13.03.2014 või 01.07.14-20.07.2014 viibis kaebaja püsivalt Eestis.
Seega ei saa PPA lugeda seda aega eemalviibimiseks.
Kaebaja leiab, et tegemist on niisuguse olulise menetlusveaga, mis võis oluliselt mõjutada
otsustuse sisu. Seetõttu otsus kuulub tühistamisele.
VASTUSTAJA SEISUKOHT
5. Vastustaja kaebusega ei nõustu ning palub jätta kaebus rahuldamata.
5.1. Vastustaja leiab, et P.D.ile pikaajalise elaniku elamisloa andmisest keeldumise otsus on
õiguspärane, proportsionaalne ning põhjendatud. PPA on kaebaja pikaajalise elaniku elamisloa
taotluse menetlemisel lähtunud seadusest tulenevatest nõuetest ning ei ole vääralt kohaldanud
VMS norme. PPA on vaidlustatud haldusakti andmisel piisava põhjalikkusega, ratsionaalselt ja
kooskõlas seadusega kaalunud kõiki huve ning langetanud õiguspärase otsuse.
5.2. PPA ei nõustu kaebuses toodud väidetega ning leiab järgmist. PPA tähtajalise elamisloa
pikendamisest keeldumise otsus on põhjendatud ning kaalutlusvigadeta, haldusorgan on
selgitanud piisava põhjalikkusega välja asja otsustamise seisukohast olulised asjaolud ning
andnud neile põhjendatud ja õiglase hinnangu.
Vastustaja viitab VMS § 237 lg 2 p 2, p 3, § 232 lg 1 p 1,§ 233 lg 1 lg 3, § 252 lg 1, § 256, §
257 ja märgib järgmist.
VMS § 237 lg 2 p 3 puhul on tegemist imperatiivse sättega. See tähendab, et seadusandja on
haldusorgani jaoks kehtestanud ühe lubatava tegutsemisjuhise, mis ei võimalda võtta otsuse
tegemisel arvesse muid asjaolusid kui välismaalase vastavus VMS-s sätestatud pikaajalise
elaniku elamisloa andmise tingimustele.
Pikaajalise elaniku elamisloa taotluse menetlemisel ilmnes, et kaebaja puhul ei ole täidetud
VMS § 232 lg 1 p-s 1 sätestatud pikaajalise elaniku elamisloa andmise tingimus. Seaduse
kohaselt võib pikaajalise elaniku elamisloa anda välismaalasele, kes on elanud Eestis elamisloa
alusel püsivalt vähemalt viis aastat vahetult enne pikaajalise elaniku elamisloa taotluse
esitamist. VMS § 233 lg 3 kohaldamise eelduseks on registreeritud või tagantjärele
põhjendatuks loetud eemalviibimine.
VMS § 257 kohaselt peab välismaalane Eestist eemalviibimise registreerimisel või taotluse
esitamisel eemalviibimise põhjendatuks lugemiseks tõendama eemalviibimise põhjust ja
asjaolusid. VMS § 257 sätestab imperatiivselt, et registreerimata eemalviibimise põhjendatuks
lugemiseks peab välismaalane esitama taotluse ning tõendama eemalviibimise asjaolusid ja
mõjuvate põhjuste esinemist.
Vastustaja rõhutab, et VMS § 256 alusel saab PPA lugeda registreerimata eemalviibimise
püsivalt Eestis elatud aja hulka üksnes siis, kui samaaegselt on täidetud tingimused, et
välismaalasel ei olnud mõjuval põhjusel võimalik oma eemalviibimist eelnevalt registreerida
                                               4
ning eemalviibimine on VMS §-de 253 ja 253 tähenduses ka sisuliselt põhjendatud. VMS §-st
257 tulenevalt peab vastavate asjaolude ja põhjuste esinemist seejuures tõendama taotleja ise.
Üksikasjalikumalt on eemalviibimise registreerimise ja tagantjärele arvestamise taotlemist
reguleeritud siseministri 19.07.2010 määruses nr 31 „Eestist eemalviibimise registreerimise
kord“.
5.3. Eeltoodud regulatsioon tugineb Euroopa Ühenduse Nõukogu 25.11.2003 direktiivi
2003/109/EÜ (pikaajalistest elanikest kolmandate riikide kodanike staatuse kohta) art 4 lg-le 3,
mille kohaselt võivad liikmesriigid aktsepteerida ka rohkem kui kuus järjestikust kuud või
viimase viie aasta jooksul rohkem kui kümme kuud kestnud äraolekut liikmesriigis pidevalt
elatud aja hulka, kuid seda üksnes „konkreetsetel ja erakorralistel ajutistel asjaoludel ning
kooskõlas siseriikliku õigusega“.
PPA peab vajalikuks märkida, et direktiivi art 4 lg 3 ei ole otsekohalduv ning ei pane
liikmesriigile kohustusi. Samale järeldusele jõudis ka Tallinna Ringkonnakohus oma
20.11.2007 otsuses nr 3-06-2510. Direktiiv on Eestis üle võetud VMS-ga.
Taotluse läbivaatamisel ilmnes, et P.D. on perioodil 18.10.2009 kuni 17.10.2014 (s.t. viimase
viie aasta jooksul vahetult enne pikaajalise elaniku elamisloa taotluse esitamist) viibinud Eestist
eemal kokku üle kümne kuu ning tema eelnevalt registreerimata eemalviibimisi ei saanud
haldusorgan lugeda püsivalt Eestis elatud aja hulka, mistõttu ei vasta kaebaja pikaajalise elaniku
elamisloa andmise tingimustele. PPA on pikaajalise elaniku elamisloa andmisest keeldumise
otsuses nr 15.3-3/400-1 ning ka 30.11.2015 vaideotsuses nr 15.3-10/6291-1 piisavalt
põhjendanud, miks ei saanud eelnevalt registreerimata eemalviibimisi lugeda püsivalt Eestis
elatud aja hulka ning vastustaja ei pea vajalikuks seda kõike üle korrata.
Eeltoodust tulenevalt esineb imperatiivne alus keelduda P.D.ile pikaajalise elaniku elamisloa
andmisest.
Kaebaja leiab, et PPA otsuses mainitud eemalviibimised pole korrektsed, mistõttu on tegemist
olulise menetlusveaga ning otsus kuulub seega tühistamisele. Vastustaja märgib, et kaebaja ei
ole PPA otsuses mainitud eemalviibimiste ebakorrektsust tõendanud. Lisaks märgib vastustaja,
et tulenevalt HMS §-st 58 ei saa haldusakti kehtetuks tunnistamist nõuda üksnes põhjusel, et
haldusakti andmisel rikuti menetlusnõudeid või et haldusakt ei vasta vorminõuetele, kui
eelnimetatud rikkumised ei võinud mõjutada asja otsustamist.
VMS § 237 lg 1 p 2 kohaselt võib pikaajalise elaniku elamisloa andmisest keelduda, kui
välismaalane on esitanud valeandmeid menetluses tähtsust omavate asjaolude kohta või
kasutanud pettust pikaajalise elaniku elamisloa taotlemisel.
Taotluse läbivaatamisel ilmnes, et P.D. on esitanud valeandmeid menetluses tähtsust omavate
asjaolude kohta, seega esineb täiendav alus P.D.ile pikaajalise elaniku elamisloa andmisest
keeldumiseks. Vastavad põhjendused on toodud vaidlustatud otsuse p-s 16 ja vaideotsuses (lk
4, 9-10). Nii on kaebaja püüdnud elukaaslase töövõimetuslehti siduda enda Eestist
eemalviibimiste põhjendatuks lugemisega. Kaebaja väitis, et hoolitses perioodil 19.05-
12.06.2013 oma elukaaslase eest ja palus seetõttu lugeda põhjendatuks tema Eestist
eemalviibimine, esitades selle kohta elukaaslase arstitõendi (alates 14.05-18.05.2013). Kuna
kaebaja viibis Eestis 07.05-19.05.2013, siis haiguslehe kehtivuse ajal kaebaja S. G. eest ei
hoolitsenud. Kui S. G. arstitõend lõppes 18.05.2013, viibis kaebaja Eestis alates 07.05-
19.05.2015 ja S. G. osales 29.05-31.05.2013 Moskvas konverentsil, siis ei tundu usutav, et
kaebaja perioodil 19.05-12.06.2013 S. G. eest hoolitses. PPA on selgitanud, et arvestades
arstitõendite kuupäevi ning kaebaja Eestis ja väljaspool Eestit faktilisi viibimisi, ei kinnita need
tõendid kaebaja elukaaslase abistamist ja hooldust kaebaja poolt nimetatud perioodil.


KOHTU SEISUKOHT JA PÕHJENDUSED
                                                 5
6. Käesolevas asjas on vaidluse esemeks Politsei- ja Piirivalveameti (PPA) 01.07.2015
pikaajalise elaniku elamisloa andmisest keeldumise otsus nr 15.3-3/400-1 (tl 6-10 pöördel),
millega jäeti rahuldamata P.D.i 17.10.2014 taotlus (tl 30-31) pikaajalise elaniku elamisloa
saamiseks. Vastustaja tugines keeldumisel VMS § 237 lg 2 p-le 3 ja asjaolule, et P.D.i puhul ei
ole täidetud VMS § 232 lg 1 p-s 1 sätestatud tingimus ning VMS § 237 lg 1 p 2 ehk asjaolule,
et P.D. on esitanud valeandmeid menetluses tähtsust omavate asjaolude kohta. Muu hulgas
märkis PPA otsuses, et ei saa lugeda taotleja Eestist eemalviibitud aega püsivalt Eestis elatud
aja hulka, sest taotleja ei ole toonud välja mõjuvat põhjust, mis takistas tal oma Eestist
eemalviibimist registreerida. Valeandmete esitamise osas on PPA mh seisukohal, et PPA ei
kahtle, mitte esitatud haiguslehtede ehtsuses, vaid selles, et esitatud arstitõendid ja taotleja
Eestist eemalviibimised on püütud panna üksteisest sõltuma.
7. VMS § 237 lg 2 p 3 näeb ette, et pikaajalise elaniku elamisloa andmisest keeldutakse, kui
välismaalane ei vasta VMS-s sätestatud pikaajalise elaniku elamisloa andmise tingimustele.
VMS § 232 lg 1 p 1 kohaselt võib pikaajalise elaniku elamisloa anda välismaalasele, kes on
elanud Eestis elamisloa alusel püsivalt vähemalt viis aastat vahetult enne pikaajalise elaniku
elamisloa taotluse esitamist. VMS § 233 lg 1 kohaselt arvatakse püsivalt Eestis elamise perioodi
hulka ka Eestist ajutine eemalviibimine, mis ei ületa kuut järjestikust kuud ja kokku kümmet
kuud viimase viie aasta jooksul vahetult enne pikaajalise elaniku elamisloa taotluse esitamist.
VMS § 233 lg 3 sätestab, et kui välismaalase Eestist eemalviibimine taotluse esitamisele
eelnenud viimase viie aasta jooksul on kestnud kauem kui kuus kuud järjest ja kokku kümme
kuud viimase viie aasta jooksul ning välismaalane on oma eemalviibimise eelnevalt PPA-s
registreerinud või PPA on lugenud tema eemalviibimise tagantjärele põhjendatuks, pikeneb
pikaajalise elaniku elamisloa saamiseks nõutav püsivalt Eestis elamise periood eemalviibitud
aja võrra, mis ületab VMS § 233 lg-s 1 nimetatud lubatud aega.
VMS § 252 kohaselt juhul, kui elamisluba omav välismaalane soovib Eestist eemal viibida
rohkem kui 183 päeva aasta jooksul, peab ta oma Eestist eemalviibimise eelnevalt PPA-s
registreerima. VMS §-st 254 tulenevalt on välismaalase Eestist eemalviibimise registreerimise
õiguslikuks tagajärjeks see, et tema Eestist eemalviibitud aeg loetakse püsivalt Eestis elatud aja
hulka. Välismaalase Eestist eemalviibimise registreerimise ja sellest keeldumise alused on
sätestatud VMS §-des 253 ja 2531. Muu hulgas võib PPA lugeda põhjendatuks välismaalase
Eestist eemalviibimise muul ajutise iseloomuga põhjusel, mis eeldab Eestist eemalviibimist
(VMS § 253 p 4). VMS § 256 reguleerib olukorda, kus välismaalane viibis küll Eestist eemal
rohkem kui 183 päeva aasta jooksul, kuid tal ei olnud mõjuval põhjusel võimalik oma
eemalviibimist eelnevalt PPA-s registreerida. Sellisel juhul võib PPA lugeda välismaalase
Eestist eemalviibitud aja püsivalt Eestis elatud aja hulka. VMS §-st 257 tulenevalt peab
välismaalane nii Eestist eemalviibimise registreerimisel kui ka registreerimata eemalviibimise
põhjendatuks lugemise taotlemisel tõendama oma eemalviibimise põhjust ja asjaolusid.
8. Kaebaja on leidnud tuginedes Euroopa Ühenduse Nõukogu 25.11.2003 direktiivi
2003/109/EÜ (pikaajalistest elanikest kolmandate riikide kodanike staatuse kohta) art 4 lg-le 3
ja sama direktiivi punktile 10, et VMS ei ole sätestatud piisavalt selget regulatsiooni, mis
reguleeriks pikaajalise elaniku staatuse taotluse läbivaatamisega seotud menetlust sh
eemalviibimise põhjendatuks lugemise taotluse läbivaatamist. Kohus sellise käsitlusega ei
nõustu. Esiteks kohaldub pikaajalise elamisloa taotluse menetlemisele haldusmenetluse seadus
(VMS § 12 lg 1), seega on tegemist tavalise haldusmenetlusega, kus tuleb järgida
haldusmenetluse seaduses sätestatud nõudeid ja põhimõtteid. Teiseks märgib kohus, et kuigi
tõepoolest ei ole VMS sätestatud eraldi täpsemat regulatsiooni, kuidas täpselt toimub menetlus
juhul kui isik esitab VMS § 256 sätestatud taotluse ja millal tuleks taotlus lugeda põhjendatuks,
siis ei ole see kuidagi vastuolus kaebaja poolt viidatud direktiivis sätestatuga. Seda esmalt
seetõttu, et tegemist on tavalise taotlusega haldusmenetluse seaduse tähenduses ja seda
vaadatakse läbi nagu kohus juba eelnevalt märkis kõiki HMS sätteid ja põhimõtteid järgides.
Seega puudub igasugune vajadus kehtestada mingi eraldi kord. Mis puudutab kaebaja väidet,
                                                6
et reguleeritud peaks olema ka see, millal tuleb taotlus põhjendatuks lugeda, siis kohus selgitab,
et selleks peavad olema täidetud järgmised tingimused. Nimelt välismaalase Eestist
eemalviibimist saab VMS § 233 lg 3 järgi püsivalt Eestis elamise perioodi hulka arvata vaid
tingimusel, et eemalviibimine on olnud eelnevalt VMS § 252 alusel PPA-s registreeritud või
PPA on tagantjärele lugenud registreerimata eemalviibimise VMS § 256 alusel põhjendatuks.
Tuleb rõhutada, et VMS § 256 alusel saab PPA lugeda registreerimata eemalviibimise püsivalt
Eestis elatud aja hulka üksnes siis, kui samaaegselt on täidetud tingimused, et välismaalasel ei
olnud mõjuval põhjusel võimalik oma eemalviibimist eelnevalt registreerida ning
eemalviibimine on VMS §-de 253 ja 2531 tähenduses ka sisuliselt põhjendatud. VMS §-st 257
tulenevalt peab vastavate asjaolude ja põhjuste esinemist seejuures tõendama taotleja ise.
Kohus märgib, et eeltoodud regulatsioon tugineb Euroopa Ühenduse Nõukogu 25.11.2003
direktiivi 2003/109/EÜ (pikaajalistest elanikest kolmandate riikide kodanike staatuse kohta) art
4 lg-le 3, mille kohaselt võivad liikmesriigid aktsepteerida ka rohkem kui kuus järjestikust kuud
või viimase viie aasta jooksul rohkem kui kümme kuud kestnud äraolekut liikmesriigis pidevalt
elatud aja hulka, kuid seda üksnes „konkreetsetel ja erakorralistel ajutistel asjaoludel ning
kooskõlas siseriikliku õigusega“.
Olukorras, kus PPA tuvastab pikaajalise elaniku elamisloa taotluse menetlemise käigus, et
taotleja ei vasta VMS § 232 lg 1 p-s 1 sätestatud tingimusele, kuid VMS § 233 lg-st 3 tulenevalt
ei oleks nimetatud tingimuse täitmine välistatud pärast VMS §-s 256 sätestatud menetluse
läbiviimist, tuleks sellise võimaluse olemasolu taotlejale selgitada.
Samas käesoleval juhul on kaebaja juba ise haldusmenetluses koheselt esitanud taotluse lugeda
põhjendatuks kaebaja eemalviibimised Eestist järgmistel perioodidel: 12.01.2013-23.02.2013,
04.04.2013-07.05.2013, 19.05.2013-12.06.2013 (tõlge tl 97). PPA on seejärel P.D.ile
selgitanud, et tema puhul ei ole täidetud pikaajalise elaniku elamisloa andmise alused ja andis
oma 14.11.2014 kirjaga P.D.ile omapoolse seisukoha esitamiseks tähtaja (tl 50). Kuivõrd
kaebaja nimetatud kirjale ei vastanud, siis saatis PPA samasisulise kirja kaebajale 22.12.2014
ja pikendas taotluse menetlustähtaega kuni 16.03.2015 (tl 46-47).
12.01.2015 esitas kaebaja PPA-le avalduse, mille kohaselt palus ta lugeda Eestist
eemalviibimise põhjendatuks perioodidel 01.11.2012-01.12.2012, 12.01.2013-23.02.2013,
04.04.2013-07.05.2013 ja 19.05.2013-12.06.2013, paludes lugeda need päevad põhjendatuks
17.10.2014 esitatud arstitõenditega. Lisaks palus kaebaja lugeda põhjendatuks ka periood alates
01.11.2012-01.12.2012, kuna haiguse tõttu ei tulnud ta tagasi Eestisse mitte 01.11.2012 vaid
01.12.2012. Kaebaja selgitas, et tehniliselt ei olnud tal võimalik Eestist eemalviibimise taotlust
esitada, kuna elektronpostiga ei oleks saanud seda teha ja postiga Venemaalt Eestisse saates
oleks see aega võtnud kuni 1 kuu (tl 102-103 tõlked).
Vastuseks kaebaja esindaja telefonikõnele pikendas PPA oma elektronkirjaga kaebajale
arvamuste ja vastuväidete esitamise aega kuni 15.03.2015 ja pikendas taotluse
menetlustähtaega kuni 16.05.2015 (tl 52).
16.03.2015 on P.D. oma esindaja kaudu esitanud vastuväited PPA kirjale (tl 52 pöördel-60
pöördel) koos täiendavate tõenditega. 30.03.2015 esitas kaebaja täiendava selgituse (tl 105
tõlge). 13.04.2015 saatis kaebaja PP-le postiga uuesti dokumendid, mis aga osutusid
loetamatuteks.
PPA vaatas kaebaja taotluse läbi ja leidis, et kaebaja ei vasta pikaajalise elaniku elamisloa
andmise tingimustele ja on esitanud valeandmeid menetluses tähtsust omavate asjaolude kohta.
PPA teavitas sellest ka kaebaja lepingulist esindajat 19.05.2015 kirjaga (tl 69-70) ja andis
kaebajale võimaluse esitada omapoolne seisukoht ja vastuväited hiljemalt 15.06.2015. Kaebaja
esitas PPA-le omapoolse seisukoha ja vastuväited, mis on registreeritud PPA-s 15.06.2015 (tl
111 ja selle pöördel tõlge, vene keelne dok tl 72 ja selle pöördel).

                                                7
Eeltoodust tuleneb, et kaebaja taotluse osas on läbi viidud kohane menetlus, kus kaebajale on
antud korduvalt võimalus oma seisukohti ja tõendeid esitada. Vastava menetluse läbiviimisel
ei ole rikutud HMS sätteid. Ka kaebaja ise ei ole sellisele rikkumisele viidanud. Eeltoodust
tulenevalt on kohus seisukohal, et kaebaja väited kohase menetluse puudumisele ei ole
põhjendatud. Seetõttu ei kuulu ka vaidlustatud otsus tühistamisele kaebaja poolt märgitud
põhjusel.
Lisaks toob kohus välja, et direktiivi p 10 ei tulene kohustust luua iga taotluse lahendamiseks
eraldi menetlust – vaid sellest tuleneb üldine põhimõte, et pikaajalise elaniku staatuse taotluse
läbivaatamiseks peab olema olemas taotluse läbivaatamise kord. Vastav kord on Eesti õiguses
olemas (VMS ja HMS). Asja menetluse käigus esitatud taotluste lahendamine toimub üldises
haldusmenetluse korras ja seda on käesoleval juhul järgitud. Lisaks rõhutab kohus, et direktiivi
art 4 p 3 tuleneb, et konkreetsetel ja erakorralistel ajutistel asjaoludel ning kooskõlas siseriikliku
õigusega võivad liikmesriigid aktsepteerida esimeses lõigus ettenähtust pikemaid
äraolekuaegu, mis lõikes 1 osutatud perioodi ei katkesta. Sellistel juhtudel ei arvesta
liikmesriigid lõikes 1 osutatud perioodi arvutamisel asjaomast äraolekuaega. Eesti õiguskorras
on vastav võimalus sätestatud ja selleks on Eestist eemalviibimise registreerimise kord. Samuti
on VMS § 256 sätestatud võimalus esitada taotlus lugeda välismaalase Eestist eemalviibitud
aeg püsivalt Eestis elatud aja hulka, kui välismaalane viibis Eestist eemal rohkem kui 183 päeva
aasta jooksul, kuid tal ei olnud mõjuval põhjusel võimalik oma eemalviibimist registreerida.
Eeltoodust tulenevalt on kohus seisukohal, et käesoleval juhul ei ole kuidagi rikutud kaebuse
esitaja poolt märgitud õiguspärase ootuse põhimõtet. Kohus rõhutab, et tegemist on erandiga,
mille üle otsustamine toimub siseriikliku õiguse alusel.
9. Vaidlust ei ole selles, et piiriületuste andmebaasi kohaselt viibis P.D. 17.10.2014 taotluse
esitamisele eelnenud viieaastase perioodil jooksul (s.o 18.10.2009–17.10.2014) Eestist
registreerimata eemal üle 10 kuu ehk rohkem kui seadusega sätestatud lubatud piirmäär. Kuigi
pooled vaidlevad väikeses osas ka registreerimata eemalviibimise päevade arvu osas, siis
vaidlusalune periood hõlmab 10.02.2014-13.03.2014 ja 01.07.2014-20.07.2014, mis
moodustab ca 1 kuud ja 20 päeva, siis isegi kui kaebaja väited oleks sellel perioodil Eestis
viibimise kohta tõendatud (mida nad ei ole), siis oleks kaebaja ikkagi viibinud Eestist eemal üle
10 kuu. Seejuures ei nähtu vaidlustatud otsusest, et vastustaja oleks väitnud oma otsuses, et
kaebaja viibis Eestist registreerimata eemal kaebaja poolt viidatud perioodil 01.07.2014-
20.07.2014, millest tulenevalt on vastavad väited ebaõiged. Perioodi 10.02.2014-13.03.2014
osas märgib kohus, et PPA on oma otsuses leidnud, et kaebaja viibis Eestist eemal 10.01.2014-
11.03.2014. Seega on kaebaja väited vähemalt kahe päeva osas jällegi ebaõiged. Seega jäävad
tegelikult vaidluse alla üksnes ajavahemik 10.02.2014-11.03.2014 ehk 30 päeva. Kohus ei
nõustu kaebuse esitajaga selles, et siinkohal oleks tegemist niivõrd olulise menetlusveaga, mis
oleks tinginud asja otsustamise ja millest tulenevalt toob juba üksnes vastav menetlusviga kaasa
otsuse tühistamise (HMS § 58).
Arvestades, et kaebaja on samal ajal viibinud Eestist eemal ka registreeritult (vt vaidlustatud
otsuse p 1 tl 6 ja vaideotsuse p 1 teine lõik tl 11) ja registreeritud ja registreerimata
eemalviibimised on toimunud sisuliselt paralleelselt, siis ei saa eemalviibimise registreerimata
jätmist õigustada taotleja teadmatusega kehtivast korrast.
Venemaal ravil käimise ja perekonna eest hoolitsemisest tingitud Eestist eemalviibimise
ligikaudne kestus ja seega eemalviibimise registreerimise vajadus pidi kaebaja jaoks olema ka
mõistlikult ettenähtav. Kaebaja ei ole lisaks esitanud ainsatki põhjendust, et tal esinenuks
objektiivsed takistused, mis ei võimaldanud tal enda Eestist eemalviibimist nõuetekohaselt
registreerida.
Usutavaks ei saa pidada ka kaebaja poolt haldusmenetluses esitatud väidet, et osaliselt põhjustas
eemalviibimise registreerimata jätmise asjaolu, et Venemaalt liigub post aeglaselt (kaebaja
arvates umbes 1 kuu ja et elektronpostiga ei olnud kaebajal võimalik registreerimise avaldust
                                               8
esitada. Kohus märgib, et kaebaja ei ole siinkohal väitnud, et post Eesti ja Vene vahel ei liiguks.
Järelikult ei saa sellele eemalviibimise registreerimata jätmise õigustamisel tugineda.
10. Nagu eespool märgitud, eeldab õigeaegselt registreerimata jäetud Eestist eemalviibitud aja
VMS § 256 alusel püsivalt Eestis elatud aja hulka lugemine vältimatult seda, et VMS § 252 lg-
s 1 sätestatud registreerimiskohustust rikkunud välismaalane tõendab, et tal esines
registreerimata jätmiseks mõjuv põhjus. Kui välismaalasel mõjuv põhjus puudus, siis tema
registreerimata eemalviibitud aega püsivalt Eestis elatud aja hulka ei arvata, olenemata sellest,
kas eemalviibimine oli sisuliselt põhjendatud või mitte. Kohus leiab, et kuivõrd PPA asus
01.07.2015 otsuses seisukohale, et P.D.i puhul mõjuv põhjus eemalviibimise registreerimata
jätmiseks puudus, siis ei olnud haldusorganil enam tarvis hakata üksikasjalikult analüüsima,
kas P.D.i esitatud andmed ja tõendid kinnitavad tema Eestist eemalviibimise sisulist vajalikkust
või mitte. Samas on PPA võtnud seisukoha ka P.D.i poolt esitatud andmete sisulise
põhjendatuse osas (lugedes seejuures erandina põhjendatuks P.D.i Eestist registreerimata
eemalviibimise perioodi 12.01.2013-23.02.2013 osas ning jättes muus osas kaebaja taotluse
rahuldamata).
Kohus peab siinkohal vajalikuks selgitada kaebajale täiendavalt, et sisuliste hinnangute
andmine, kas kaebaja eemalviibimine oli põhjendatud või mitte, on PPA pädevuses. Kohus ei
saa haldusorgani asemel välismaalase riigist eemalviibitud aega püsivalt Eestis elatud aja hulka
lugeda, vaid saab ainult kontrollida ja hinnata, kas haldusorgani poolne kaalutlusõiguse
teostamine on toimunud õiguspäraselt ning põhilisi kaalutlusreegleid järgides. Siinkohal tuleb
asuda seisukohale, et vaidlustatud haldusakti tühistamiseks ei ole alust. Vastustaja on
vaidlustatud otsuse 15. punktis piisavalt põhjendanud miks ei saanud eelnevalt registreerimata
eemalviibimisi lugeda püsivalt Eestis elatud aja hulka ning kohus ei pea vajalikuks seda kõike
lähtuvalt halduskohtumenetluse seadustiku (HKMS) § 165 lõikest 2 üle korrata (seejuures
nõustub kohus nii PPA poolt vaidlustatud otsuses kui ka selle suhtes 30.11.2015 tehtud
vaideotsuses nr 15.3-10/6291-1 (tl 11-15 pöördel) avaldud seisukohtadega).
Kuna P.D.i Eestist eemalviibitud aega, mis ületas 10 kuud (millises osas poolte vahel vaidlus
puudub), ei saanud arvestada tema püsivalt Eestis elatud aja hulka, siis ei vastanud kaebaja
VMS § 232 lg 1 p 1 tingimusele ja PPA keeldus VMS § 37 lg 2 p 3 alusel põhjendatult tema
17.10.2014 taotluse rahuldamisest.
11. Teise alusena on vaidlustatud otsuses toodud keelumise aluseks VMS § 237 lg 1 p 2, mis
sätestab, et pikaajalise elaniku elamisloa andmisest võib keelduda, kui välismaalane on esitanud
valeandmeid menetluses tähtsust omavate asjaolude kohta või kasutanud pettust pikaajalise
elaniku elamisloa taotlemisel. Otsuse kohaselt on P.D. esitanud valeandmeid menetluses
tähtsust omavate asjaolude kohta ehk püüdnud siduda esitatud arstitõendid ja taotleja Eestist
eemalviibimised.
Kaebuse esitaja ei ole kaebuses avaldanud ühtegi seisukohta, miks ei ole vastustaja poolt
märgitu kaebaja arvates tõene ega esitanud ühtegi tõendit, mis lükkaks ümber vastustaja poolt
vaidlusaluse otsuse p 16 märgitu. Eeltoodust tulenevalt ei saa kohus selles osas ka oma
seisukohti täpsemalt esitada. Kohus märgib üksnes, et nõustub vastustaja poolt vaidlustatud
otsuses märgitud järeldustega ega pea neid vajalikuks lähtudes HKMS § 165 lg 2 üle korrata.
12. Eelnevat arvestades tuleb kaebus jätta rahuldamata.




Menetluskulud
                                                9
13. Vastavalt HKMS § 108 lg kannab menetluskulud pool, kelle kahjuks otsus tehti. Otsus tehti
kaebaja kahjuks. Kuivõrd vastustaja ei ole menetluskulude hüvitamise nõuet esitanud, siis tuleb
menetluskulud jätta poolte enda kanda.


/Allkirjastatud digitaalselt/
Daimar Liiv
Kohtunik




                                              10

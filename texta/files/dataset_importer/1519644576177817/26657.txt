                             KOHTUOTSUS
                                EESTI VABARIIGI NIMEL


Kohus                       Harju Maakohus (Liivalaia kohtumaja)

Otsuse tegemise aeg ja      11.01.2016 Tallinnas

koht

Väärteoasja number          4-15-10387 (2315,15,010149)

Kohtukoosseis               Kohtunik Janika Kallin

Väärteoasi                  Alexey Nevzorovi kaebus Politsei- ja Piirivalveameti Põhja
                            Prefektuuri        Korrakaitsebüroo         Liiklusjärelvalvekeskuse
                            liiklusmenetlustalituse    09.11.2015   otsusele   väärteoasjas   nr
                            2315,15,010149

Kaebaja                     Alexey Nevzorov
                            isikukood: 37707080281; Vene Föderatsiooni kodanik; emakeel: vene
                            keel; elukoht: XXX; töökoht: XXX OÜ; e-post: XXX



Kohtuväline menetleja       Politsei- ja Piirivalveamet Põhja Prefektuur Korrakaitsebüroo
                            liiklusmenetlustalitus; asukoht: Rahumäe tee 6, Tallinn; kirjaliku
                            seisukoha esitas Oleg Lodeikin

Menetlustoiming             Väärteoasja lahendamine kirjalikus menetluses.



RESOLUTSIOON

Juhindudes karistusseadustiku (KarS) § 47 lg 1, § 50 lg 1 p 2, § 57 lg 1 p 3 ning
väärteomenetluse seadustiku (VTMS) § 120, 123 lg 2, § 132 p 2, § 133-135 kohus

                                           otsustas:

        1. Tühistada kohtuvälise menetleja 09.11.2015 otsus osaliselt ja teha asjas uus otsus.
        2. Süüdi mõista Alexey Nevzorov LS § 224 lg 2 järgi ja karistada rahatrahviga 225
            (kahesaja kahekümne viie) trahviühiku ulatuses, so 900,00 (üheksasada) eurot.
         3. KarS § 66 lg 2 järgi määrata, et Alexey Nevzorov tasub talle määratud rahatrahvi
            ositi, 12 (kaheteistkümne) kuu jooksul. Igakuise makse suurus on mitte vähem kui
            75,00 (seitsekümmend viis) eurot.
         4. Kohaldada Alexey Nevzorovi suhtes LS § 224 lg 3 p 1 alusel lisakaristust ja võtta
            temalt ära mootorsõiduki juhtimise õigus 4 (neljaks) kuuks.
         5. Rahatrahv tuleb tasuda kohtuvälise menetleja 09.11.2015.a otsuses näidatud
            arveldusarvele.


  Edasikaebamise kord
Väärteomenetluse seadustiku (VTMS) §-de 155 ja 156 alusel on menetlusaluse isiku
advokaadist kaitsjal, kohtuvälisel menetlejal või tema advokaadist esindajal õigus esitada
kassatsioonikaebus, teatades sellest kirjalikult maakohtule seitsme päeva jooksul alates
kohtuotsuse lõpposa kuulutamisest. Kui üks kohtumenetluse pool on nimetatud tähtaja jooksul
teatanud kassatsiooniõiguse kasutamise soovist ega ole sellest loobunud, on ülejäänud
kohtumenetluse pooltel kassatsiooniõigus olenemata sellest, kas nad ise on kassatsiooniõiguse
kasutamise soovist teatanud.

Kohtumenetluse poole soovist kasutada kassatsiooniõigust või teate esitamise järel
kassatsiooniõiguse kasutamisest loobuda, teatab maakohus teisele kohtumenetluse poolele
kirjalikult. Kassatsioon esitatakse Riigikohtule kirjalikult 30 päeva jooksul alates otsuse
avalikult teatavakstegemisest.


Asjaolud:
Politsei- ja Piirivalveameti Põhja Prefektuuri Ida-Harju politseijaoskonna poolt 18.10.2015 koostatud
väärteoprotokolli nr AB1426172 (2315,15,010149) kohaselt Alexey Nevzorov 18.10.2015.a kella
16:16 ajal Harju Maakonnas Tallinnas Muuga teel, liikudes Maardu suunas juhtis mootorsõidukit
Nissan Pathfinder, r/n XXX, juhile keelatud seisundis, kui ühes liitris väljahingatavas õhus oli
alkoholisisaldus mitte väiksem kui 0,72 mg/l. Tõendusliku alkomeetri mõõtetulemus 0,77 mg/l +/-
0,05 mg/l.
Menetlusalune isik rikkus seega LS § 69 lg 3 nõudeid, pannes sellega toime väärteo, mis on
kvalifitseeritav LS § 224 lg 2 järgi.

Politsei-ja Piirivalveameti Põhja Prefektuuri korrakaitsebüroo liiklusjärelvalvekeskuse
liiklusmenetlustalituse 09.11.2015 otsuse alusel väärteoasjas nr 2315,15,010149 karistati A.
Nevzorovit LS § 224 lg 2 alusel rahatrahviga 225 trahviühiku ulatuses, so 900,00 eurot ning LS §
224 lg 3 p 1 alusel mootorsõiduki juhtimisõigusega 6 kuuks.

Kaebaja seisukoht ja taotlus:
A.Nevzorov esitas kohtule kaebuse, mille kohaselt ei vaidlusta kaebaja faktilisi asjaolusid. Kaebaja
ei nõustu kohtuvälise menetleja otsusega osas, mis puudutab tema suhtes kohaldatud karistust ja
lisakaristust. Kaebuses esitatud argumendid on lühidalt järgmised:

   -   kohtuväline menetleja ei ole otsuse tegemisel arvestanud kaebaja kahetsusega ja palvega
       säilitada talle mootorsõiduki juhtimise õigus. Kaebaja kahetseb toimunut väga, ta tunneb suurt
       häbi ühiskonna ja oma lähedaste ees, et seadis oma kaasreisijate ja teiste kaasliiklejate elu
       ohtu. Ta lubab kohtule, et selline situatsioon enam ei kordu ja ta annab endast parima, et tema
       lähedased ja sõbrad oleksid seadusekuulekad autojuhid ega teeks samu vigu;
   -   mootorsõiduki juhtimine on kaebajale oluline järgmistel põhjustel: 1) ta elab Tallinnas ja
       töötab Maardus – otsene ühistranspordi ühendus kaebaja elu- ja töökoha vahel puudub,
       tööandja muid alternatiive töötajatele ei paku; 2) ta töötab laojuhataja ametikohal,
       tööülesannete täitmine eeldab juhilubade olemasolu, juhtimisõiguse puudumisel võib
       tööandja temaga sõlmitud töölepingu lõpetada või viia ta üle lihttöölise ametikohale
       brutopalgaga 390,00 eurot; 3) tema perekond on temast materiaalselt sõltuv. Pere elab hetkel
       tagasihoidlikult – peres on 2 alaealist last, leibkonna kogusissetulek ühes kuus on 1367,48
       eurot, kuid igakuised vajalikud kulutused on kokku 1366,60 eurot, 55,31% perekonna
       sissetulekutest kulutatakse alaealiste laste otseste vajaduste rahuldamiseks. Kulutuste
       vähendamine võimalik ei ole;
   -   kaebajal on keeruline leida uut töökohta – tal on ainult spetsiaalsed oskused, eesti keele tase
       on nõrk;
   -   kohus peaks otsuse tegemisel arvesse võtma alaealiste laste huvisid, asjaolu, et kaebajat ei ole
       varem LS sätete rikkumise eest karistatud ning kahetsust;
   -   kaebaja on nõus tasuma riigile maksimaalset trahvi, tegema üldkasulikku tööd või kandma
       nädalavahetustel ja riigipühadel aresti.

Kaebaja taotleb kohtult:

   -   kohtuvälise menetleja otsuse alusel määratud lisakaristuse tühistamist;
   -   kohtu äranägemise järgi rahalise karistuse määramist, mis võib olla suurem võrreldes otsuses
       märgituga või kaebajale üldkasuliku töö või nädalavahetustel ja riigipühadel kantava aresti
       kohaldamist;
   -   kohtuvälise menetleja otsuse alusel määratud rahatrahvi ajatamist selliselt, et igakuise
       osamaksu suurus ei ületa 150,00 eurot.

Kaebaja märkis, et soovib asja lahendamist kirjalikus menetluses ning esitas koos kaebusega kohtule
järgmised, kirjalikud tõendid: kohtuvälise menetleja 09.11.2015 otsuse koopia, tööandja avalduse,
isikliku pangakonto väljavõtte, abikaasa pangakonto väljavõtte.


Kohtuvälise menetleja seisukoht ja taotlus:
Kohtuväline menetleja nõustus asja lahendamisega kirjalikus menetluses ja esitas kohtule väärteoasja
toimiku. Oma kirjalikus seisukohas märgib menetleja, et A. Nevzorovi poolt toime pandud väärtegu
on tõendatud ja õigesti kvalifitseeritud. Kaebaja argumentidega karistuse liigse ranguse osas
menetleja ei nõustu. Kokkuvõtvalt palub kohtuväline menetleja kohtul otsuse tegemisel arvestada
alljärgnevaga:

   -   karistuse määramisel on kergendava asjaoluna arvesse võetud kaebaja kahetsust;
   -   väärteo eripära arvesse võttes tuleb süü suuruse hindamisel lähtuda isiku organismis kindlaks
       tehtud alkoholipiirmäära ületamise määrast, so numbrilisest näidust. Konkreetsel juhul on
       kaebajal tuvastatud alkoholijoove LS § 224 lg 2 teokoosseisu maksimaalmäära lähedal, seega
       on isiku süü suur, 0,03 mg/l võrra suurem näit oleks kaasa toonud isiku tegevuse
       kvalifitseerimise KarS § 424 järgi. Süü suurus tingis kaebajale LS § 224 lg 2 märgitud
       sanktsioonimäära maksimaalmäära lähedale jääva karistuse mõistmise;
   -   kaebaja pani teo toime tahtlikult;
   -   ajal, mil kaebaja politsei poolt kinni peeti, viibis seal koos kaebajaga 3 alaealist last, kelle elud
       kaebaja ohtu seadis;
   -   karistuse määramisel tuleb arvesse võtta üldpreventiivseid aspekte: joobes juhtimine on nn
       massüütegu ning seega peavad karistused olema ranged isikutele, kelle jaoks on normaalne
       sõiduki juhtimine alkoholijoobes;
   -   lisakaristuse kohaldamine on põhjendatud – kollektiivsed õigushüved kaasliiklejate elu ja
       tervise näol kaaluvad üles kaebaja huvi säilitada töökoht.
Kohtuväline menetleja leidis, et A. Nevzorovi kaebus tuleb jätta rahuldamata.

Kohtu seisukoht:
VTMS § 120 järgi võib maakohus kohtuistungit korraldamata lahendada kaebuse kirjalikus
menetluses ja teha lahendi VTMS § 132 sätteid järgides, kui kohus on saatnud kaebuse koopia
kohtumenetluse teisele poolele ning selgitanud tema seisukoha kaebuse suhtes ning kohtumenetluse
pooled on kaebuses või selle vastuses teatanud, et nad ei soovi istungist osa võtta.

Kohtu hinnangul saab käesoleva asja lahendada kirjalikus menetluses: kaebaja ja kohtuväline
menetleja nõustusid asja lahendamisega kirjalikus menetluses; kaebaja on kohtule esitanud
ammendavad selgitused, menetleja esitas väärteoasja originaaltoimiku ning kirjaliku seisukoha.

Kohus tutvunud väärteoasja materjalidega, hinnanud kogutud tõendeid kogumis, leiab, et A.
Nevzorovile etteheidetav tegu on tõendatud ja õigesti kvalifitseeritud LS § 224 lg 2 järgi.

Tunnistaja XXXütlustega on tõendatud, et 18.10.2015 kella 16.16 peatati kõik puhuvad
politseioperatsiooni käigus Tallinnas Muuga teel kinni sõiduauto Nissan Pathfinder r/n XXX, mis
liikus Maardu suunas. Sõidukit juhtis Alexey Nevzorov (isikukood: 377007080281). Isiku suust tuli
tugevat alkoholilõhna, indikaatorvahendi näit oli 0,58 mg/l kohta. Lisaks juhile oli sõidukis ka 3
alaealist last. Tunnistaja sõnu kinnitab 18.10.2015 indikaatorvahendi protokoll, mille kohaselt
kasutati nimetatud kuupäeval kella 16.16 Harjumaal Tallinnas Muuga teel indikaatorvahendit A.
Nevzorovi võimaliku joobe tuvastamiseks. Indikaatorvahendi näit oli 0,58 mg/l kohta.
Indikaatorvahendi kasutamise protokolli pöördel on joobeseisundile viitavate tunnuste kirjeldamise
protokoll, mille kohaselt olid A. Nevzorovil järgmised, joobeseisundile viitavad tunnused: punetavad
silmad, suured pupillid, unisus. Tõendusliku alkomeetri kasutamise protokollist nähtuvalt on
18.10.2015 kella 16.20 kontrollitud A. Nevzorovi võimalikku joovet tõendusliku alkomeetriga
Alcotest 7110 Typ MKIII EST nr ARDM-0068 (taatlustunnistuse nr TTRC-15-00106), mille lõplik
lugem oli 0,72 mg/l kohta (laiendmääramatus maha arvatud). Menetlusalune isik on andnud ütlusi
selle kohta, et tarvitas alkoholi 17.10.2015, enne rooli asumist tundis end adekvaatselt.

LS § 224 lg 2 näeb ette vastutuse mootorsõiduki, maastikusõiduki või trammi juhtimise eest isiku
poolt, kelle ühes grammis veres on alkoholisisaldus 0,50–1,49 milligrammi või kelle ühes liitris
väljahingatavas õhus on alkoholisisaldus 0,25–0,74 milligrammi. Käesolevas asjas on tõendatud, et
A. Nevzorovil tuvastati väljahingatavas õhus alkoholisisaldus 0,72 mg/l kohta, seega on isiku tegu
õigesti kvalifitseeritud LS § 224 lg 2 järgi. Kohtu hinnangul pani A. Nevzorov teo toime tahtlikult.
Kaebaja on menetlusaluse isikuna ülekuulamisel küll väitnud, et tundis ennast adekvaatselt, kuid
tunnistaja XXXsõnul tundis kaebaja suust tulevat alkoholilõhna. Kohtu arvates ei ole eluliselt usutav,
et see väike detail jäi A. Nevzorovile rooli asudes märkamata.

Karistus:

KarS § 56 järgi on karistamise aluseks isiku süü; karistuse mõistmisel arvestatakse kergendavaid ja
raskendavaid asjaolusid, tahtluse ja ettevaatamatuse liiki teo toimepanemisel, samuti võimalust
mõjutada süüdlast edaspidi hoiduma süütegude toimepanemisest ja õiguskorra kaitsmise huvisid.

LS § 224 lg 2 näeb karistusena ette rahatrahvi kuni 300 trahviühikut, aresti või sõiduki juhtimisõiguse
äravõtmist kuni kaheteistkümne kuuni; LS § 224 lg 3 p 1 kohaselt võib kohus või kohtuväline
menetleja kohaldada käesolevas paragrahvis sätestatud süüteo eest lisakaristusena sõiduki
juhtimisõiguse äravõtmist kolmest kuust kuni üheksa kuuni, kui isikut ei ole varem käesolevas
paragrahvis sätestatud süüteo eest karistatud
A.Nevzorovile on menetleja otsuse alusel määratud LS § 224 lg 2 alusel rahatrahv 225 trahviühiku
ulatuses, so 900,00 eurot ning LS § 224 lg 3 p 1 alusel kohaldati lisakaristust ja isikult võeti ära
mootorsõiduki juhtimisõigus 6 kuuks.

RKKKo on oma otsuses nr 3-1-1-113-12 sedastanud, et KarS § 56 lg 1 kohaselt rajaneb karistuse
mõistmine süüpõhimõttel. Eelöeldu tähendab, et andes hinnangut süü suurusele, tuleb esmajoones
lähtuda süüteo toimepanemise asjaoludest, mis võivad iseloomustada näiteks tegu ja tagajärge ning
süüdlase käitumise motiivi ja eesmärki, kuid ilmneda ka karistust kergendatavates ning raskendavates
asjaoludes (vt nt RKKKo 3-1-1-40-04, p 7). Tulenevalt KarS § 56 lg-st 2 peab karistuse
eripreventiivseid eesmärke silmas pidades arvesse võtma ka süüdistatava isikut.

Lisaks on kehtivas kohtupraktikas asutud seisukohale (vt RKKKo lahendid nr 3-1-1-58-13, 3-1-1-52-
13), et karistuse mõistmisel tuleb lähtepunktiks võtta karistusseadustiku eriosa normi sanktsiooni
keskmine määr. Seejärel tuvastatakse süüdistatava süü suurus (nt süüdistatava teoeelne ja –järgne
käitumine, kannatanu käitumine jms) ning karistust kergendavad ja raskendavad asjaolud, mille
põhjal saadakse konkreetse süüdlase süü suurusele vastav karistuse määr.

Kohus nõustub menetleja loogikaga selles, et LS § 224 lg 2 järgi kvalifitseeritava väärteo puhul
väljendub teosüü mh ka isiku joobeastme suuruses. A. Nevzorovil tuvastati väljahingatavas õhus
alkoholisisaldus 0,72 mg/l kohta, so peaaegu teokoosseisus märgitud maksimaalmäär. A. Nevzorov
ei ole menetlusaluse isikuna oma tegu kahetsenud, kuid on seda teinud hiljem (vt kohtuvälisele
menetlejale 21.10.2015 saadetud avaldus). Kohtuvälise menetleja otsuses märgitu kohaselt on
menetleja isiku kahetsust karistuse mõistmisel arvestanud. Kohtuväline menetleja on õigesti
märkinud, et karistuse määramisel tuleb vältimatult arvestada ka üldpreventiivsete aspektidega.
Kohus märgib, et sõiduki juhtimine alkoholijoobes mugavusest, hetkeemotsioonide ajendil, tundega,
et mis see pudel õlut ikka teeb, midagi ei juhtu, võtsin toidu kõrvale klaasikese ja tundsin ennast
normaalselt jm ettekäänetel ning põhjustel on Eesti ühiskonnas kahetsusväärselt levinud süütegu.

Põhikaristuse vähendamiseks kohtu arvates alus puudub, kuigi A. Nevzorov on kohtule esitanud
tõendid perekonna materiaalse olukorra osas (vt kaebaja ja tema abikaasa pangakonto väljavõtted,
kaebuses märgitud perekonna väljaminekud). Arvestades isiku tahtluse astet ning tal tuvastatud joobe
suurust, ei ole võimalik põhikaristust vähendada. Samas annavad A. Nevzorovi kaebuses toodud
väited ning kaebusele lisatud tõendid alust KarS § 66 lg 2 kohaldamiseks, mille kohaselt võib kohus
mõjuval põhjusel määrata rahatrahvi tasumise ositi. Käesoleval juhul on rahatrahvi ositi määramine
tingitud alaealiste laste ülalpidamisvajadusest. A. Nevzorov võib seega talle kohtuvälise menetleja
otsuse alusel mõistetud rahatrahvi 225 trahviühiku ulatuses (so 900,00 eurot) tasuda ositi, otsuse
jõustumisest arvates 12 kuu jooksul. Igakuise makse suurus on 75,00 eurot.

Samas ei ole kohtule esitatud kaebuses keskseks taotluseks mitte põhikaristuse vaid kaebajale
kohaldatud lisakaristuse küsimus. Kohus märgib esmalt, et kaebaja taotlusi suurema rahatrahvi,
üldkasuliku töö või aresti määramises ei ole kohtul võimalik kaaluda. VtMS § 132 p 2 võib maakohus
kohtuotsusega tühistada kohtuvälise menetleja otsuse täies ulatuses või osaliselt ja teha uue otsuse,
kui see ei raskenda menetlusaluse isiku olukorda. Esmalt raskendaks kaebaja poolt taotletud
alternatiivide - suurem rahatrahv, arest – kohaldamine tema olukorda. Teiseks ei näe kehtiv õigus ette
võimalust asendada isikule kohaldatud lisakaristus mõne muu alternatiiviga. Kolmandaks ei ole
üldkasuliku töö näol ei ole tegemist eraldiseisva karistusliigiga vaid tegemist on meetmega, mis
asendab isikule mõistetud vabaduskaotusliku karistust, so väärteo puhul aresti.

Kaebaja on nii kohtule kui ka kohtuvälisele menetlejale esitanud tööandja poolt väljastatud
iseloomustused (vt 21.10.2015 XXXOÜ iseloomustus ja 27.11.2015 XXXOÜ juhatuse liikme
avaldus). Tööandja iseloomustab A. Nevzorovit positiivselt. Väärteoasja toimikus on A. Nevzorovi
karistusregistri õiend, mille kohaselt puuduvad isikul kehtivad karistused. Samas ei saa kohus
lisakaristuse kohaldamise vaagimisel üle ega ümber tunnistaja XXXütlustest, mille kohaselt oli isikul
sõidukis ajal, mil ta joobe kontrollimiseks kinni peeti, 3 alaealist last. Samuti on kohtu hinnangul
XXXütluste pinnalt järeldatav (vt tunnistaja ütlused selle kohta, et juhil olid tugevad alkoholilõhnad),
et A. Nevzorov istus rooli teadmisega, et ta ei ole kaine. Kohus leiab, et A. Nevzorovi suhtes on
lisakaristuse kohaldamine vältimatu. Kaebaja väitel ohustab teda juhtimisõiguse äravõtmisel töökoha
kaotus või madalama palgaga ametikohale üle viimine, kaebaja sõnu kinnitab oma 27.11.2015
avalduses ka tööandja. Kohtupraktikas on antud küsimuse osas väljakujunenud seisukoht, mille
kohaselt ei saa töökoha kaotamise võimalus olla iseenesest mootorsõiduki juhtimise õiguse
äravõtmist välistavaks asjaoluks, sest KarS § 50 lg 2 kohaselt ei või mootorsõiduki juhtimise õigust
ära võtta üksnes isikult, kes kasutab seda sõidukit liikumispuude tõttu (RKKKo 3-1-1-26-10, p 7.3).
Antud juhul ei kasuta isik mootorsõidukit liikumispuude tõttu ning seega KarS § 50 lg-st tulenevalt
juhtimisõiguse äravõtmiseks välistavat asjaolu ei esine; töökoha olemasolu sõltumine
juhtimisõigusest pidi kaebajale teada olema ka joobnuna sõiduki rooli asumisel.

Kohtule esitatud kaebuses on kaebaja märkinud, et tuli 18.10.2015 hommikul kella 07.00 paiku sõbra
sünnipäevalt, magas kella 15.00-ni, tundis end normaalselt, tal oli hea tuju ning ta läks rooli.
Indikaatorvahendi kasutamise protokolli pöördel on politseiametnik talletanud oma tähelepanekud A.
Nevzorovi seisundi osas, mh on märgitud ka seda, et A. Nevzorovil esines unisus. Kaebaja ütlusi ning
protokollis kirjutatut kõrvutades tuleb nentida, et lisaks joobeseisundile võis A. Nevzorov olla ka
väsinud. Kahetsusväärselt ei näe kohus eeltoodu tõttu alust rahuldada kaebaja taotlust lisakaristuse
tühistamiseks. Samas leiab kohus, et kaebusest nähtuvalt on kaebaja oma rikkumise tõsidusest aru
saanud, isik on varem karistamata ning seega võib loota, et karistuse eesmärgi täidab ka mõnevõrra
väiksem lisakaristus. Kohtu hinnangul tuleb A. Nevzorovi suhtes LS § 224 lg 3 p 1 alusel kohaldada
lisakaristust ning temalt tuleb mootorsõiduki juhtimise õigus ära võtta 4 kuuks.

VtMS § 132 p 2 alusel tühistab kohus seega 09.11.2015 kohtuvälise menetleja otsuse osaliselt ja teeb
asjas uue otsuse, mille alusel tuleb A. Nevzorov süüdi mõista LS § 224 lg 2 järgi ning teda tuleb
karistada rahatrahviga 225 trahviühiku ulatuses, so 900,00 eurot. Määrata, et A. Nevzorov tasub talle
määratud rahatrahvi KarS § 66 lg 2 alusel ositi, 12 kuu jooksul arvates otsuse jõustumisest. Igakuise
makse suurus on mitte vähem, kui 75,00 eurot. Kohaldada A. Nevzorovi suhtes LS § 224 lg 3 p 1
alusel lisakaristust ja võtta temalt ära mootorsõiduki juhtimise õigus 4 kuuks.


/allkirjastatud digitaalselt/

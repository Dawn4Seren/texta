                        KOHTUMÄÄRUS
Kohus                                 Tallinna Ringkonnakohus
Kohtunik                              Virgo Saarmets
Määruse tegemise aeg ja koht          15. juuli 2016, Tallinn
Haldusasja number                     3-16-1192
Haldusasi                             AK kaebus Rae Vallavalitsuse 23. veebruari 2016. a
                                      korralduse nr 315 ja 6. märtsi 2016. a ehitusloa nr
                                      1612219/01954 tühistamiseks
Vaidlustatud kohtulahend              Tallinna Halduskohtu 20. juuni 2016. a määrus
Menetlusosalised                      Kaebuse esitaja – AK, esindaja v.adv Kelli Ristal
                                      Vastustaja – Rae vald, esindaja Maiga Liiv
                                      Kolmas isik – Tallinna Kaubamaja Kinnisvara AS,
                                        esindaja Holger Nõmm
Menetluse alus ringkonnakohtus        Tallinna Kaubamaja Kinnisvara AS määruskaebus
Asja läbivaatamine                    Kirjalik menetlus


RESOLUTSIOON

1.   Keelduda Tallinna Kaubamaja Kinnisvara AS määruskaebuse menetlusse
     võtmisest Tallinna Halduskohtu 20. juuni 2016. a määruse haldusasjas nr 3-16-
     1192 resolutsiooni punkti 7 peale.
2.   Tagastada Tallinna Kaubamaja Kinnisvara AS (registrikood 10544758) poolt
     haldusasjas nr 3-16-1192 määruskaebuse esitamisel tasutud riigilõiv 15 (viisteist)
     eurot    Tallinna    Kaubamaja     Kinnisvara      AS     arveldusarvele       nr
     EE171010220018291011 AS-s SEB Pank.


EDASIKAEBAMISE KORD

Määruse peale ei saa edasi kaevata (HKMS § 252 lg 7).


ASJAOLUD JA MENETLUSE KÄIK

1.   Rae Vallavalitsus otsustas 23.02.2016 korraldusega nr 315 väljastada Tallinna
Kaubamaja Kinnisvara AS-le ehitusloa tankla ehitamiseks Rae vallas Peetri alevikus asuvale
Raudkivi tee 1 kinnistule. Korralduse alusel väljastas Rae Vallavalitsus 06.03.2016 ehitusloa
nr 1612219/01954, mille kohaselt võib Raudkivi tee 1 kinnistule ehitada büroohoone ja
sõidukite teeninduse hoone ehitisealuse kogupinnaga 732,5 m2.
                                                                                 3-16-1192

2.    AK esitas 13.06.2016 Tallinna Halduskohtule kaebuse Rae Vallavalitsuse 23.02.2016
korralduse nr 315 ja 06.03.2016 ehitusloa nr 1612219/01954 tühistamiseks. Kaebus sisaldas
esialgse õiguskaitse taotlust peatada vaidlustatud ehitusloa kehtivus.

3.    Tallinna Halduskohus võttis 20.06.2016 määrusega AK kaebuse menetlusse
(resolutsiooni p 1) ning rahuldas tema esialgse õiguskaitse taotluse ja peatas Rae
Vallavalitsuse 23.02.2016 korralduse nr 315 ja 06.03.2016 ehitusloa nr 1612219/01954
kehtivuse kuni haldusasjas tehtava lõpplahendi jõustumiseni (resolutsiooni p 7).

4.    Tallinna Kaubamaja Kinnisvara AS esitas 04.07.2016 Tallinna Ringkonnakohtule
määruskaebuse, milles palub halduskohtu määrus esialgse õiguskaitse kohaldamise osas
tühistada.

5.    AK esitas 06.07.2016 Tallinna Halduskohtule avalduse kaebusest loobumiseks. Rae
vald ja Tallinna Kaubamaja Kinnisvara AS nõustusid 07.07.2016 seisukohtades kaebusest
loobumise avaldusega ning loobusid kaebajalt menetluskulude väljamõistmisest.

6.    Tallinna Halduskohus võttis 14.07.2016 määrusega AK avalduse kaebusest
loobumiseks vastu ja lõpetas haldusasja nr 3-16-1192 menetluse (resolutsiooni p 1) ning
tühistas Tallinna Halduskohtu 20.06.2016 määruse reolutsiooni p 7, millega oli asjas
kohaldatud esialgset õiguskaitset (resolutsiooni p 2).


RINGKONNAKOHTU PÕHJENDUSED

7.    HKMS § 210 lg 1 kolmanda lause kohaselt võib esialgse õiguskaitse küsimuses tehtud
määruse peale esitatud määruskaebuse lahendada üks ringkonnakohtunik, kui see on vajalik
asja kiiremaks lahendamiseks. Kuivõrd praegusel juhul oleks määruskaebuse läbivaatamine
kolmeliikmelise kohtukoosseisu poolt võimalik alles pärast puhkusteperioodi möödumist, siis
lahendab selle ringkonnakohtu kohtunik ainuisikuliselt. Kohtute infosüsteemi kohaselt on
haldusasja nr 3-16-1192 ettevalmistavaks kohtunikuks määratud Kaire Pikamäe, kuid tema
puhkusel viibimise tõttu lahendab esialgse õiguskaitse määruse peale esitatud kiireloomulise
määruskaebuse kohtunik Virgo Saarmets.

8.    HKMS § 253 lg 1 annab kohtule võimaluse esialgse õiguskaitse määrust igas
menetlusstaadiumis tühistada või seda muuta. HKMS § 253 lg 3 kohaselt tühistab kohus
esialgse õiguskaitse muu hulgas asja menetluse lõpetamise korral. Tegemist on erinevate
olukordadega, sest HKMS § 252 lg-st 3 tulenevalt jõustub esialgse õiguskaitse määruse
tühistamise määrus selle teatavakstegemisel, kui määruse teinud kohus ei määra teisiti, kuid
HKMS § 253 lg 3 alusel esialgse õiguskaitse tühistamise korral jõustub see samaaegselt
haldusasja menetlust lõpetava kohtulahendi jõustumisega (nt Tallinna Ringkonnakohtu
28.01.2015 otsus nr 3-12-2238, p 20).

9.    Tallinna Halduskohus 14.07.2016 määruse põhjendustes (p 10) HKMS § 253 lg-le 3
viitamisest olenemata nähtub ringkonnakohtu hinnangul määruse resolutsiooni p-st 2 üheselt,
et kohus tühistas Tallinna Halduskohtu 20.06.2016 määruse resolutsiooni p 7 ehk esialgse
õiguskaitse määruse, mitte pelgalt esialgse õiguskaitse abinõu kohaldamise. Määravat
tähendust ei saa omistada asjaolule, et halduskohus ei ole tühistamist vormistanud eraldi
määrusega. Kuna halduskohtu 14.07.2016 määrus on kohtute infosüsteemi andmetel
toimetatud samal päeval kätte kõigile haldusasja nr 3-16-1192 menetlusosalistele, siis on


                                                                                       2(3)
                                                                                 3-16-1192

määruskaebemenetluse esemeks olev halduskohtu 20.06.2016 määruse resolutsiooni p 7
kehtivuse kaotanud.

10. Kohus keeldub määruskaebuse menetlusse võtmisest, kui asjas tehtav kohtumäärus ei
saaks muutunud asjaolude tõttu enam ilmselgelt mõjutada määruskaebuse esitaja õigusi
(HKMS § 187 lg 3 p 6 ja § 206 lg 1). Kuivõrd vaidlusalune esialgse õiguskaitse määrus on
tühistatud ja Tallinna Kaubamaja Kinnisvara AS ka ise nõustunud haldusasja menetluse
lõpetamisega, siis ei saa esialgse õiguskaitse määruse peale esitatud määruskaebuse
lahendamine enam ilmselgelt olla vajalik määruskaebuse esitaja õiguste kaitseks.

11. Eeltoodu põhjal keeldub ringkonnakohus Tallinna Kaubamaja Kinnisvara AS
määruskaebuse menetlusse võtmisest Tallinna Halduskohtu 20.06.2016 määruse resolutsiooni
p 7 peale. Määruskaebuse menetlusse võtmisest keeldumisel loetakse, et määruskaebust ei ole
esitatud (HKMS § 187 lg 2 ja § 206 lg 1).

12. Riigilõivuseaduse § 15 lg 1 p 5 kohaselt tasutud riigilõiv tagastatakse, kui toimingu
tegemise taotlus jäetakse läbi vaatamata (vt ka Riigikohtu 28.01.2013 määrus nr 3-3-1-99-10,
p 11; 21.03.2011 määrus nr 3-3-1-9-11, p 10). Seega tuleb Tallinna Kaubamaja Kinnisvara
AS poolt määruskaebuse esitamisel tasutud riigilõiv 15 eurot (tl 92) maksjale tagastada.


(allkirjastatud digitaalselt)

Virgo Saarmets
Kohtunik




                                                                                       3(3)

                           KOHTUMÄÄRUS
 Kohus                                Tartu Maakohus Valga kohtumaja

 Määruse tegemise aeg ja koht         26. mai 2016. a Valgas

 Kriminaalasja number                 1-15-4321

 Kohtukoosseis                        Kohtunik Annemarie Gerassimov

 Sekretär                             Kaie Kaseorg

 Kriminaalhooldaja                    Katrin Lannajärv

 Kriminaalasi                         Kriminaalhooldusosakonna erakorraline ettekanne Jana
                                      Matulevica karistuseks mõistetud ärakandmata karistuse
                                      täitmisele pööramiseks
                                      Jana Matulevica, isikukood: 49202100033
 Süüdimõistetu                        Elukoht kriminaalhoolduse järgi: xxxxxxxxxxxxxxxxx-
                                      xxxxxxxxxxxxxxxxxxxxxxxxxxxx; xxxxxxxxxxxxxxxx
 Kaitsja                              Advokaat Otto Preem määratud korras
RESOLUTSIOON

   1. Jätta kriminaalhooldusosakonna erakorraline ettekanne Jana Matulevica
      karistuseks mõistetud ärakandmata karistuse täitmisele pööramiseks rahuldamata.
   2. Hoiatada süüdimõistetut, et Tartu Maakohtu 23.03.2016 kohtuotsust 1-15-4321 ei
      pöörata reaalsele täitmisele üksnes siis, kui süüdimõistetu allub korrektselt
      elektroonilise   järelevalve    tingimustele     ja    kontrollnõuetele   vastavalt
      kriminaalhooldaja poolt koostatud ajakavale.
   3. Rahuldada kaitsja Otto Preem kaitsjatasu taotlus kogusummas 72 eurot.
   4. Sisse nõuda Jana Matulevica’lt riigituludesse kaitsjatasu seitsekümmend kaks (72)
      eurot advokaat Otto Preem poolt osutatud õigusabi eest.


Edasikaebamise kord
Määrusele on menetluse pooltel, samuti menetlusvälisel isikul, kui kohtumäärusega on piiratud
tema õigusi või seaduslikke huve, õigus esitada määruskaebus Tartu Maakohtule 15 päeva jooksul
alates päevast, mil isik sai vaidlustatavast kohtumäärusest teada või pidi teada saama.

Asjaolud
Tartu Maakohus tunnistas Jana Matulevica 23.03.2016. a kokkuleppemenetluse otsusega nr 1-15-
4321 süüdi Kar§ 199 lg 2 p 9 - § 25 lg 2 järgi kvalifitseeritava kuriteo toimepanemises ja karistas
teda kahe (2) kuu vangistusega. KarS § 69 lg 1, 7 ja § 65 lg 2 alusel suurendati Jana Matulevica’le
mõistetud üksikkaristust Tartu Maakohtu Valga kohtumaja 02.12.2014.a. otsusega mõistetud ja
ära kandmata karistuse 2 päeva tegemata üldkasuliku töö ehk 2 päeva vangistuse võrra ning
ärakandmisele kuuluvaks liitkaristuseks mõisteti Jana Matulevica’le 2 kuud ja 2 päeva vangistust.
KarS § 691 lg 1 alusel asendati Jana Matulevica’le ärakandmisele kuuluv vangistus elektroonilise
valvega tähtajaga 2 kuud ja 2 päeva, millise aja jooksul oli Jana Matuleviča kohustatud alluma
elektroonilise valve tingimustele (elukoht xxxxxxxxxxxxxxxxxxxxxxxxxx-x) ja kontrollnõuetele
vastavalt kriminaalhooldaja poolt koostatud ajakavale.

Tartu Maakohtu Valga Kohtumajale on 16.05.2016.a. laekunud kriminaalhooldaja erakorraline
ettekanne, milles palutakse pöörata Jana Matulevica’le mõistetud karistus täitmisele, kuna ta ei
allu elektroonilise valve tingimustele. Jana Matulevica on allutatud alates 13.04.2016
elektroonilise järelevalve alla. Esimesed ajakava rikkumised toimusid ajavahemikul 14.04.2016 -
25.04.2016. J. Matulevica on läinud kodust hiljem välja, kui on ette nähtud ja tulnud koju varem
tagasi, kui on graafikus kirjas. Isik selgitas ametnikule, et on vahel jäänud magama hommikuti ja
sellepärast on hilinenud kodust välja minemisega. Varem koju tagasi pöördumise põhjenduseks
tõi isik, et ta arvas, et varem koju jõudmine ei ole rikkumine, kuid isik ei ole teavitanud
valveteenistust. Teine rikkumine toimus 01.05.2016. Ajakava järgi pidi J. Matulevica osalema
Jehoova tunnistajate koguduse jumalateenistusel. 01.05.2016 on J. Matulevica tulnud koju varem
tagasi, kui on graafikus kirjas ja siis uuesti kodust väljunud ja uuesti varem koju tulnud. Isik ei ole
valveteenistust oma varasemast koju jõudmisest teavitanud. Isik ütles selgituseks, et
jumalateenistus oli tema sõnul varem lõppenud. Siis läks isik koju ja leides, et veel on aega otsustas
väljas jalutada. J. Matulevicale on korduvalt selgitatud elektroonilise järelevalve nõudeid, kuid ta
rikub neid endiselt. Uued ajakava rikkumised on J. Matulevica toime pannud ajavahemikul
12.05.2016 - 15.05.2016. 12.05.2016 lahkus isik kodust liikumiskeelu ajal, enda sõnul viis lapsi
lasteaeda.14.05.2016 toimus järgmine rikkumine. J.Matulevica ei väljunud kodust siis, kui oli
taotlenud poodi minekut. Selle asemel lahkus samal päeval 2x liikumiskeelu ajal. Teisel
lahkumisel oli kodust ära 1,5 tundi, 15:57 kuni 17:21. Küsitud J. Matulevica'lt selgitust, isik ei
suuda põhjendada, kus ta sel ajal oli. 15.05.2016 oli isikul küsitud luba sauna minekuks, kuid isik
ei läinud ja ka ei teavitanud valveteenistust sellest, kuigi isikule on korduvalt rõhutatud, et vajalik
on helistada, kui toimub muutus ajakavas. J. Matulevica ei ole siiani suutnud elektroonilise valve
nõudeid täita, isikule tehtud kaks kirjalikku hoiatust nõuete rikkumise kohta. Kriminaalhooldaja
hinnangul ei ole Jana Matulevica puhul karistuse asendamine elektroonilise valvega olnud
otstarbekas. Kriminaalhooldusalune on korduvalt rikkunud elektroonilise valve ajakava. Jana
Matulevica hoolimata kriminaalhooldusametniku korduvatest ja põhjalikest selgitustest ei ole
mõistnud elektroonilise valve tingimusi. Jana Matulevica on elektroonilise valve ajal korduvalt
kuritarvitanud kohtu usaldust ja ei täida talle määratud elektroonilise valve tingimusi.
Kriminaalhooldusametnik taotleb Jana Matulevica mõistetud karistuse täitmisele pööramist.

Kohtumenetluse poolte seisukohad

Jana Matulevica selgitas, et kõik tülid on tingitud tema elukaaslasest, kes tarvitab erinevaid
mõnuaineid, vägivallatseb tema kallal ning ei lase tal rahulikult elektroonilise valve tingimusi
täita. Politsei kutsumisest keeldub süüdimõistetu põhjendusel, et tema kogukonnas ei ole
traditsiooniks sellistel puhkudel pöörduda politsei poole ning probleemida tuleb lahendada
kogukonna sees. Kuivõrd tal on kodus kaks väikest last, palub Jana Matulevica kohtul sellega
arvestada, sest ei taha oma lapse narkosõltlasest elukaaslase hoolde jätta.

Kriminaalhooldusametnik Katrin Lannajärv jääb taotluses toodu juurde ning selgitab, et Jana
Matulevica on rikkunud elektroonilise järelevalve tingimusi. Samuti                         kinnitab
kriminaalhooldusametnik, et infovahetusest politseiga nähtub, et Jana Matulevica elukohta on
tõepoolest ühel korral väljakutsel käinud politsei, kuid tuvastati üksnes tülitsemine, kuid avaldust


                                                                                                     2
kellegi kohta ei tehtud. Samuti on ühel korral elektroonilise järelevalve perioodil Jana
Matulevica’le kutsutud kiirabi, kuid politsei kutsumisest isik keeldus.

Jana Matulevica kaitsja palub jätta karistus täitmisele pööramata, kuivõrd leiab, et karistuse
määramine on iseenesest juba täitnud selle preventiivset eesmärki – Jana Matulevica on lõpetanud
varavastaste kuritegude toimepanemise. Samuti märkis kaitsja, et ei näe põhjust kahelda Jana
Matulevica selgitustes vägivaldse elukaaslase kohta.

Täitmiskohtuniku seisukoht

Kriminaalmenetluse seadustiku (KrMS) §432 lg 3 sätestab, et KrMS §425-4261 sätestatud
küsimused ja süüdimõistetult vabaduse võtmisega seotud küsimused lahendab täitmiskohtunik
süüdimõistetu osavõtul.

Karistusseadustiku § 691 lg 2 sätestab, et kui süüdlane ei allu elektroonilisele valvele, ei järgi
kontrollnõudeid või ei täida talle pandud kohustusi, võib kriminaalhooldusametnik teda kirjalikult
hoiatada või kohus pöörata asendatud vangistuse täitmisele. Kui süüdlane võtab enne karistusaja
lõppemist elektroonilise valve kohaldamise nõusoleku tagasi, pöörab kohus asendatud vangistuse
täitmisele.

Tartu Maakohus tunnistas Jana Matulevica 23.03.2016. a kokkuleppemenetluse otsusega nr 1-15-
4321 süüdi Kar§ 199 lg 2 p 9 - § 25 lg 2 järgi kvalifitseeritava kuriteo toimepanemises ja karistas
teda kahe (2) kuu vangistusega. KarS § 69 lg 1, 7 ja § 65 lg 2 alusel suurendati Jana Matulevica’le
mõistetud üksikkaristust Tartu Maakohtu Valga kohtumaja 02.12.2014.a. otsusega mõistetud ja
ära kandmata karistuse 2 päeva tegemata üldkasuliku töö ehk 2 päeva vangistuse võrra ning
ärakandmisele kuuluvaks liitkaristuseks mõisteti Jana Matulevica’le 2 kuud ja 2 päeva vangistust.
KarS § 691 lg 1 alusel asendati Jana Matulevica’le ärakandmisele kuuluv vangistus elektroonilise
valvega tähtajaga 2 kuud ja 2 päeva, millise aja jooksul oli Jana Matuleviča kohustatud alluma
elektroonilise valve tingimustele (elukoht xxxxxxxxxxxxxxxxxxxxxxxxxx-x) ja kontrollnõuetele
vastavalt kriminaalhooldaja poolt koostatud ajakavale.

Kriminaalhooldaja hinnangul ei täida Jana Matulevica talle määratud elektroonilise valve
tingimusi. Kriminaalhooldusametnik taotleb Jana Matulevica mõistetud ära kandmata karistuse
täitmisele pööramist.

Kohus, tutvunud kriminaalasja materjalidega, leiab, et kriminaalhooldusosakonna taotlus Jana
Matulevica’le mõistetud karistuse täitmisele pööramiseks tuleb jätta rahuldamata.

Kohtuistungil on leidnud tuvastamist, et Jana Matulevica ei pea kinni elektroonilise valve
tingimustest. Isik ei jälgi kokkulepitud elektroonilise valve graafikut, ega teavita valveteenistust
oma varasematest või hilisematest koju jõudmistest, kuigi talle on korduvalt selgitatud, et vajalik
on helistada, kui toimub muutus ajakavas. Samuti on isik korduvalt lahkunud kodust liikumiskeelu
ajal. Jana Matulevica’le tehtud eelnevalt kriminaalhooldusametniku poolt kaks kirjalikku hoiatust
elektroonilise valve ajakava rikkumiste kohta 27.04.2016 ja 04.05.2016.

Rikkumiste põhjendustena on isik välja toonud, et elukaaslane tarbib narkootikume ja on
vägivaldne tema suhtes ning seetõttu on ta pidanud kodust ära jooksma. Samuti kiusab elukaaslane
Jana Matulevica’t sellega, et viib lapsed ema juurest minema, teades, et Jana Matulevica ei tohi
elukohast väljuda ja lastega kaasa tulla. Jana Matulevica on vägivallatsemise tõttu endale korra
kiirabi kutsunud ning tuvastatud on ka seljavigastused. Isik ei taha politseisse teatada, kuna
mustlaskogukonnas on see taunitav ning sellised probleemid lahendatakse kogukonnasiseselt. Isik
selgitas, et käesoleval juhul on toimunud mustlaskoosolek, kus tema mehele heideti ette sellist

                                                                                                  3
käitumist oma elukaaslase suhtes. Seetõttu alates 16. maist ei ela Jana Matulevica enam
elukaaslasega koos. Samuti kinnitab kriminaalhooldusametnik, et pärast seda kuupäeva on isiku
käitumine paranenud ning Jana Matulevica ei ole enam suuri rikkumisi nagu liikumiskeelu ajal
elukohast lahkumine toime pannud ning on selgeks saanud, et muutustest ajakavas tuleb teavitada.

Kohtu hinnangul on Jana Matulevica rikkumised tingitud aressiivse ning mõnuaineid tarvitava
elukaaslasega koos elamisest, kes kasutab tema suhtes vägivalda ning teeb võimatuks Jana
Matulevica’l elektroonilise valve tingimustest kinnipidamise. Jana Matulevica selgitused riimuvad
ka politsei poolt tuvastatud asjaoludega ning kohtul ei ole põhjust neis käesoleval hetkel kahelda.
Kuivõrd rikkumised on põhjendatud Jana Matulevicast endast mittetulenevate asjaoludega, peab
kohus põhjendatuks anda isikule veel üks võimalus täita temale pandud kohustusi korrektselt
ettenähtud tähtaja (kuni 15.06.2016.a.) lõpuni ning näidata kohtule, et ta on suuteline
seadusekuulekalt käituma.

Seejuures hoiatab kohus Jana Matulevica’t, et järgmine elektroonilise valve nõuete
rikkumine, mille kohta on koostatud erakorraline ettekanne, toob endaga kaasa temale
määratud karistuse reaalselt täitmisele pööramise.

Eeltoodust tulenevalt leiab kohus, et Kriminaalhooldusosakonna erakorraline ettekanne Jana
Matulevica karistuseks mõistetud ärakandmata karistuse täitmisele pööramiseks tuleb jätta
rahuldamata.


/allkirjastatud digitaalselt/
Annemarie Gerassimov
Kohtunik
26.05.2016




                                                                                                 4

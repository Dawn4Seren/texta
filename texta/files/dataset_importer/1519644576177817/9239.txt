                             KOHTUOTSUS
                                  EESTI VABARIIGI NIMEL

Kohtu nimetus                       Harju Maakohus
Kohtunik                            Liisi Vernik
Otsuse avalikult                    17.08.2016.a, Tallinn, Kentmanni kohtumaja
teatavakstegemise aeg ja koht
Tsiviilasja number                  2-15-122493
Tsiviilasi                          AS SEB Pank hagi OÜ XXXX vastu võlgnevuse
                                    väljamõistmiseks
Tsiviilasja hind                    1196,92 eurot
Menetlusosalised ja nende           Hageja: AS SEB Pank (registrikood 10004252, aadress
esindajad                           Tornimäe 2, 15010 Tallinn)
                                    Lepinguline esindaja Aili Kuppart (e-post menetlus@seb.ee)
                                    Kostja: OÜ XXXX (registrikood XXXX, aadress XXXX)
                                    Seaduslik esindaja juhatuse liige XXXX(e-post XXXX)

Menetluse liik                      lihtmenetlus
RESOLUTSIOON

   1. Hagi rahuldada.
   2. Välja mõista OÜ-lt XXXX võlgnevus 933,08 eurot (üheksasada kolmkümmend kolm
       eurot ja kaheksa senti) AS-i SEB Pank kasuks, s.o põhivõlgnevus summas 722,84 eurot
       ja viivis summas 210,24 eurot.
   3. Välja mõista OÜ-lt XXXX AS-i SEB Pank kasuks viivis 0,1 % päevas põhivõlalt (s.o
       722,84 eurolt) alates 23.12.2015 kuni põhivõla tasumiseni.
   4. Menetluskulud jätta OÜ XXXX kanda.
   5. Välja mõista OÜ-lt XXXX menetluskuludena 200 eurot (kakssada) AS-i SEB Pank
       kasuks, s.o hagiavalduselt tasutud riigilõiv summas 200 eurot.


Edasikaebamise kord
Kohus ei anna tsiviilkohtumenetluse seadustiku (TsMS) § 442 lg 10 järgi luba kohtuotsuse
edasikaebamiseks. Kui on täidetud TsMS § 637 lg 21 sätestatud eeldused, võib kohtuotsuse peale
esitada apellatsioonkaebuse Tallinna Ringkonnakohtule 30 päeva jooksul alates otsuse apellandile
kättetoimetamisest, kuid mitte hiljem kui viie kuu möödumisel esimese astme kohtu otsuse
avalikult teatavakstegemisest. Kui apellant soovib asja arutamist kohtuistungil, peab ta seda
apellatsioonkaebuses märkima. Vastasel juhul loetakse, et ta on nõus asja lahendamisega kirjalikus
menetluses.
                                                                                              1 (8)
 Kohus selgitab, et kui menetlusosaline taotleb apellatsioonkaebuse esitamisel menetlusabi, peab ta
 seaduses sätestatud tähtaja järgmiseks tegema tähtaja kestel ka menetlustoimingu, mille tegemiseks
 ta menetlusabi taotleb, eelkõige esitama kaebuse.
 Kohus selgitab, et menetlustoimingut, mille tegemiseks on kehtestatud tähtaeg, võib teha tähtaja
 viimasel päeval kuni kella 24.00-ni (TsMS § 62 lg 2).

Hagi ja selle aluseks olevad asjaolud

AS SEB (hageja) Pank esitas Pärnu Maakohtule maksekäsu kiirmenetluse avalduse OÜ XXXX
(kostja) vastu võla väljamõistmiseks. Kohus tegi makseettepaneku, millele kostja esitas vastuväite.
02.12.2015 määrusega lõpetas kohtunikuabi maksekäsu kiirmenetluse ja andis asja üle Harju
Maakohtule menetluse jätkamiseks hagimenetluses.

23.12.2015 esitas hageja kohtule hagiavalduse (tl-d 31-34). Hagiavalduses väljatoodud asjaolude
kohaselt sõlmisid hageja ja kostja 17.03.2011 kaupmehelepingu nr XXXX, milles lepiti kokku
koostöös kaupmehe müügikohas kaardimaksete võimaldamiseks lepingus kokkulepitud tingimustel.
Hageja ja kostja allkirjastasid 04.06.2013 autorendi juhendi kaupmehele, millega täpsustati
dokumentide täitmise ja kaardimaksete teostamise reegleid. Lepingu p 3.4 kohaselt kohustus kostja
hüvitama hagejale lepingu või operatsioonireeglite rikkumisega tekitatud kahju. Lepingu p 8.3 alusel
oli hagejal õigus tagasinõuete summad debiteerida kostja teistelt pangas asuvatelt kontodelt. Nõuete
tasumata jätmisel kohustus kostja tasuma viivist 0,1% tasumata summalt päevas ehk 36,5% aastas.

Kostja teostas 16.07.2014 esiteks kaardimakse tehingu eelautoriseeritud deposiitsummas 600 eurot
ning teiseks lisatasuna käsitsi terminali sisestatud tehingu summas 1182,72 eurot
autoriseerimiskoodiga XXXX, mille kaardi valdaja vaidlustas. Kaardi valdaja ei andnud oma
nõusolekut lisatasu debiteerimiseks kaardilt. Kui kostja eraldi nõusolekut ei võtnud, siis rikkus ta
sellega juhendi punkti 6 ning kaardi valdajal oli õigus vastav tehing vaidlustada. Samuti oli kostja
poolt selle tehingu lisakulude summa debiteeritud kahes jaos. Sellega rikkus kostja lepingu punkti
5.4, mille kohaselt ei tohi ostusummat jagada kaheks või enamaks tehinguks. Pank tagastas
vaidlustatud tehingu summa kaardi valdajale ning nõudis kostjalt lepingu alusel tekkinud kahju
hüvitamist. Kostja keeldus nõude tasumisest.

Vastavalt kaupmehelepingu punktile 3.5 vastutab kaupmees (kostja) organisatsioonireeglite või
juhendite täitmata jätmisest tekkinud kahju eest ning punkti 12.1 järgi vastutavad lepingu pooled täies
ulatuses kahjude eest, mis tekitati teisele poolele lepingu mittetäitmise või mittenõuetekohase
täitmisega.

Vastavalt autorendi juhendi punktile 4.1 on eelautoriseerimisele keelatud juurde lisada omavastutuse
summat ja võimalikke sõiduki kahjustuse või kaotsimineku kulusid. Samuti on keelatud teha
lisaautoriseerimine samade võimalike kulude katteks. Kostja teostas vaidlustatud tehingu puhul
eelautoriseerimist võimalike lisakulude katteks ehk rikkus autorendi juhendi punkti 4.1. Vastavalt
autorendi juhendi punktile 6 on kahjustuste või lisatasude korral vajalik enne lisatasude kaardilt
debiteerimist kaardiomanikku eelnevalt lisakulutustest teavitada, edastades talle ka
kulusid/kahjustusi kajastava kalkulatsiooni. Kaardiomanik peab allkirjastama eraldi kirjaliku
nõusoleku kahju hüvitamiseks tema kaardiga. Eraldi nõusolekuks ei loeta rendilepingu tekstis
sisalduvat nõusolekut, mis on võetud kliendilt enne kahjustuste või lisakulude summa täpset
selgumist.

Kostja lepinguliste kohustuste rikkumise tagajärjel on hagejale tekkinud kahju. Tagasinõude
laekumisel debiteeritakse kaupmehe panka automaatselt nõude summa ulatuses läbi
kliiringsüsteemide. Hageja tõendab kahju tekkimist väljavõtetega bilansikontost ja tehingute
kirjeldusega.


                                                                                                  2 (8)
Tuginedes eeltoodule palub hageja kostjalt välja mõista 933,08 eurot, millest põhinõue on 722,84
eurot ja viivis 210,24 eurot arvestatuna kuni 22.12.2015. Samuti palub hageja kostjalt välja mõista
viivise protsendina põhinõudest alates 23.12.2015 kuni põhinõude täitmiseni määras 36,5% aastas
(0,1% päevas).

Kostja vastus

18.01.2016 esitas kostja kohtule vastuse (tl 61). Kostja hagiavalduses esitatud nõudeid ei tunnista.

Kostjal on rendilepingu tagastusaktil kliendiga sõlmitud eraldi kokkulepe kokkulepitud summa maha
arvamiseks, mis tähendab, et kostjal oli antud summa debiteerimiseks olemas kliendi nõusolek
lisatasu debiteerimiseks tema kaardilt. Kostja ei ole rikkunud juhendi punkti 6 ning kostjal oli õigus
summa maha arvata. Täissumma debiteerimiseks oli kliendiga allkirjastatud nõusolek olemas,
mistõttu ei saa võtta kliendile raha tagasikandmise aluseks p 5.4. Kliendiga oli kokku lepitud, et
kostjale jääb kahjude katmiseks enne rendiperioodi võetud deposiit ja puuduoleva summa
debiteeritakse lisaks. Klient andis oma kirjaliku nõusoleku täissumma maha arvamiseks. Vormistatud
dokumentatsioon saadeti ka hagejale.

Kaardiomanik allkirjastas rendiauto tagastamisel kostjaga eraldi kirjaliku nõusoleku, milleks on
rendilepingul olev tagastusakt. Selles on selgelt kirjas kokkulepe kõikide kahjustuste
kompenseerimise kohta. Kohapeal ei olnud kostjale teada konkreetne remondisumma, sest oli
nädalavahetus ja seepärast sai kliendiga kokku lepitud konkreetne hüvitamisele kuuluv summa.
Kostja teeb seda tööd igapäevaselt, mistõttu on kostja remondikuludega kursis. Tegelik sõiduki
remondikalkulatsioon, mis kostjale saadeti oli suurem kui kliendiga rendilepingus kokkulepitud
summa ning kliendilt kostja seda vahet kinni ei pidanud. Kuupäev remondikalkulatsioonil ei oma
tähtsust – remondiks kuluv summa sai autot tagastades märgitud rendilepingule ja sellest
kokkulepitud summast lähtus kostja ka raha maha võtmisel. Kostja on varasemalt koguaeg selliselt
käitunud, sest kohapeal eraldi kokkulepet mitte kinnitades jääks kostja kogu rahast ilma.

Kliendi poolt hüvitamisele kuuluvat summat ei debiteeritud koheselt kiibi- või magnetribapõhise
tehinguna, sest kostjal ei olnud sellel hetkel mobiilset terminali kaasas ja selle kaasas kandmiseks ei
ole kostjal ka kohustust. Kliendiga sai autot tagastades kokku lepitud, et kahjustuste hüvitamiseks
peetakse kinni jäetud deposiit ja ülejäänud summa sisestatakse ja arvatakse maha käsitsi.

Kohtu põhjendused

   1. Tulenevalt tsiviilkohtumenetluse seadustiku (TsMS) § 405 määras kohus asja lahendamise
      lihtsustatud korras 07.06.2016 kirjaga. Kohus menetleb hagi oma õiglase äranägemise
      kohaselt lihtsustatud korras, järgides üksnes käesolevas seadustikus sätestatud üldisi
      menetluspõhimõtteid, kui tegemist on varalise nõudega hagiga ning hagihind ei ületa summat,
      mis arvestatuna põhinõudelt vastab 2000 eurole ja koos kõrvalnõuetega 4000 eurole. Poolte
      seisukohad on välja selgitatud kirjalikus vormis ja pooled ei ole taotlenud ärakuulamist.

   2. Kohus lahendab antud asja lihtsustatud kirjeldava osaga juhindudes TsMS § 442 lg 7 ja § 444
      lg 1. Lihtsustatud kirjeldava osa täiendamist ei saa nõuda, mistahes asjaoludel. TsMS § 444
      lg 2 alusel, kui kohus menetleb hagi lihtmenetluses, võib ta kohtuotsuse põhjendavas osas
      piirduda üksnes õigusliku põhjenduse ja tõendite, millele on rajatud kohtu järeldused,
      märkimisega.

   3. Kohus, tutvunud kohtule esitatud kirjalike materjalidega ning hinnanud tõendeid kogumis,
      leiab, et hagiavaldus kuulub rahuldamisele.

   4. TsMS § 5 lg 1 kohaselt menetletakse hagi poolte esitatud asjaolude ja taotluste alusel, lähtudes
      nõudest. Nimetatud sätte lg 2 kohaselt on pooltel võrdne õigus ja võimalus oma nõuet
                                                                                                  3 (8)
   põhjendada ja vastaspoole esitatu ümber lükata või sellele vastu vaielda. Pool määrab ise, mis
   asjaolud ta oma nõude põhjendamiseks esitab ja milliste tõenditega neid asjaolusid tõendab.
   TsMS § 230 lg 1 kohaselt peab kumbki pool hagimenetluses tõendama neid asjaolusid, millele
   tuginevad tema nõuded ja vastuväited. TsMS § 231 lg 2 järgi poolte faktilise asjaolu kohta
   esitatud väide ei vaja tõendamist, kui vastaspool võtab selle omaks ning lg 4 järgi omaksvõttu
   eeldatakse, kui vastaspool ei vaidlusta faktilise asjaolu kohta esitatud väidet selgesõnaliselt ja
   vaidlustamise tahe ei ilmne ka poole muudest avaldustest.

5. Kohus juhindub antud asja lahendamisel võlaõigusseaduse (VÕS) § 76 lg-st 1, mis sätestab,
   et kohustus tuleb täita vastavalt lepingule või seadusele. VÕS § 100 järgi kohustuse rikkumine
   on võlasuhtest tuleneva kohustuse täitmata jätmine või mittekohane täitmine, sealhulgas
   täitmisega viivitamine. VÕS § 101 lg 1 p 1 ja p 6 alusel kui võlgnik on kohustust rikkunud,
   võib võlausaldaja nõuda kohustuse täitmist ja rahalise kohustuse täitmisega viivitamise korral
   viivist. Vastavalt VÕS § 108 lg 1 kui võlgnik rikub raha maksmise kohustust, võib
   võlausaldaja nõuda selle täitmist.

6. Käesoleval juhul on hageja ja kostja sõlminud 17.03.2011 kaupmehelepingu nr XXXX, milles
   lepiti kokku koostöös kaupmehe müügikohas kaardimaksete võimaldamiseks (tlk 42-45).
   Samuti on hageja ja kostja 04.06.2013 allkirjastanud Autorendi juhendi kaupmehele, millega
   täpsustati dokumentide täitmise ja kaardimaksete teostamise reegleid (tlk 50-53).

   Pooled vaidlevad selle üle, kas kostja on kaupmehelepingut ning autorendijuhendit rikkunud.

7. Tsiviilasja materjalidest nähtuvalt koosneb hageja nõue kolmest eraldi tehingust, mis on
   toimunud 15.06.2014, 22.07.2014 ning 16.07.2014. Järgnevalt kirjeldab kohus nimetatud
   tehinguid eraldi, hinnates, kas kostja on oma kohustusi tehingute tegemisel rikkunud.

7.1 Tehing 1 summas 600 eurot (Terminal: XXXX, Kaupmehe nimi: XXXX, Kaardi number:
    XXXX******XXXX, Autoriseerimiskood XXXX) (15.06.2014 kviitung, tlk 86).

   Hageja on leidnud, et kostja on tehingu tegemisel rikkunud autorendi juhendi p 4.1 ja 6.2
   sooritades lisatasude ja võimalike kahjustuste hüvitamiseks eelautoriseeringu, mis on
   15.06.2014 kaardi valdaja kaardilt debiteeritud.

   Autorendi juhendi p 4.1 kohaselt on eelautoriseerimise summale keelatud lisada juurde
   omavastutuse summat ja võimalikke sõiduki kahjustuse või kaotsimineku kulusid. Vastavalt
   autorendi juhendi p 6.2. on rendifirmal võimalik kahjusumma kaardi valdajalt sisse nõuda,
   kui rendiperioodi ajal renditud sõidukit kahjustatakse. Pärast intsidenti peab saama kaardi
   valdajalt kirjaliku nõusoleku kahjustuste eest kaardiga tasumiseks. Kahjunõuded tuleb
   käsitleda eraldi tehinguna (p 6).

   Kohtu hinnangul näitab allkirja puudumine 15.06.2014 tehingu kviitungil seda, et lõpptehing
   on sooritatud ilma kaardi füüsilise kohalolekuta. Allkirjastatud on vaid deposiidi võtmise
   kviitung 07.06.2014.

   Kostja on märkinud, et kaardiomanik allkirjastas rendiauto tagastamisel nendega eraldi
   kirjaliku nõusoleku, milleks oli rendilepingul olev tagastusakt. Kohtu hinnangul ei saa
   tagastusakti lugeda eraldiseisvaks kliendipoolseks kinnituseks. Allkiri on antud auto
   tagastamise kohta, mitte selle kohta, et klient oleks nõustunud lisatasu debiteerimisega enda
   kontolt.


   Seega ei ole kostja tõendanud, et kaardi valdajat on kahjunõudest informeeritud ning et kaardi
   valdaja oleks andud eraldi nõusoleku lisatasude debiteerimiseks tema kaardilt. Kohus on
                                                                                               4 (8)
   seisukohal, et eraldi kinnitus peaks olema selline dokument, millest tuleb selgelt välja, millele
   klient oma nõusoleku annab. Käesoleval juhul sellist kinnistust kohtule esitatud ei ole. Auto
   tagastusaktil olevat kaardi valdaja allkirja ei saa lugeda eraldi kinnituseks selle kohta, et kaardi
   valdaja oleks andnud oma nõusoleku lisatasude debiteerimiseks.

7.2 Tehing 2 summas 720 eurot (terminal: XXXX, kaupmehe nimi: XXXX, kaardi number:
    XXXX******XXXX, autoriseerimiskood XXXX) (22.07.2014 tehing, tlk 90).

   Hageja on leidnud, et nimetatud tehinguga on toimunud kaupmehelepingu p 5.4. ja autorendi
   juhendi p 6.2. rikkumine. Kaupmehelepingu punkti 5.4 kohaselt ei tohi kaupmees jagada ühte
   ostusummat kaheks või enamaks tehinguks.

   Kohtule esitatud kviitungitest nähtuvalt (tlk 90) on kaardi valdaja kaardilt lisakulude katteks
   21.07.2014 debiteeritud eelautoriseeritud deposiit 600 eurot. Nimetatud kviitungil puudub
   kaardi valdaja allkiri, mis näitab, et lõpptehing on sooritatud ilma kaardi füüsilise
   kohalolekuta. Allkirjastatud on vaid deposiidi võtmise kviitung 07.07.2014. Lisaks on kostja
   22.07.2014 sooritanud täiendava tehingu summas 720 eurot, mille kaardi valdaja on
   vaidlustanud, kuna kaupmees ei ole kaardi valdajat eelnevalt informeerinud. Kaardi valdaja
   ei ole andnud eraldi nõusolekut lisatasude debiteerimiseks oma kaardilt. Lisatasude
   debiteerimiseks oleks kostja pidanud kaardi valdajalt saama nõusoleku täissumma
   debiteerimiseks. Kaupmehelepingu ja autorendi juhendi kohaselt oleks antud kahjusumma
   tulnud käsitleda eraldi tehinguna ning debiteerida kaardilt ühes summas. Nimetatud tehingu
   puhul on lisakulude summa aga kostja poolt debiteeritud kahes jaos. Seega on kostja rikkunud
   kaupmehelepingu punkti 5.4, mille kohaselt ei tohi kaupmees jagada ühte ostusummat kaheks
   või enamaks tehinguks.

   Samuti ei saa ka selle tehingu puhul auto tagastusaktil olevat kaardi valdaja allkirja lugeda
   eraldi kinnituseks (põhjenduste osas vt ka p 7.1). Kui kaupmees eraldi nõusolekut ei võta,
   rikub kaupmees autorendi juhendi punkti 6 ning kaardi valdajal on õigus vastav tehing
   vaidlustada ning sellised juhtumid lahendatakse vastavalt kaardi valdaja kasuks.

7.3 Tehing 3 summas 1182,72 eurot (terminal: XXXX, kaupmehe nimi: XXXX, kaardi number:
    XXXX******XXXX, autoriseerimiskood XXXX) (16.07.2014 kviitung, tlk 35).

   Hageja on leidnud, et kostja on rikkunud kaupmehelepingu p 5.4. ja autorendi juhendi p 6.2.

   Esitatud kviitungitest nähtuvalt on kaardi valdaja kaardilt lisakulude katteks 16.07.2014
   debiteeritud eelautoriseeritud deposiit 600 eurot. Kaardi valdaja ei ole seda summat
   vaidlustanud. Tehing on kaardi valdaja poolt PIN-koodiga kinnitanud 16.07.2014. Küll aga
   on kaardi valdaja vaidlustanud kaupmehe poolt samal päeval kaardi numbri käsitsi terminali
   sisestamise teel sooritatud täiendava tehingu summas 1182,72 eurot. Kaardi valdaja ei ole
   andnud nõusolekut lisatasu debiteerimiseks oma kaardilt. Auto tagastusaktil olevat kaardi
   valdaja allkirja ei saa lugeda eraldi kinnituseks (vt põhjenduste osas p 7.1). Kui kaupmees
   eraldi nõusolekut ei võta, rikub kaupmees autorendi juhendi punkti 6.2. ning kaardi valdajal
   on õigus vastav tehing vaidlustada ning sellised juhtumid lahendatakse vastavalt kaardi
   valdaja kasuks.

7.4 Kohus on seisukohal, et kostja on seega rikkunud kaupmehelepingut ja autorendi juhendit
    eeltoodud tehingute tegemisel.

   Kohus peab vajalikuks märkida, et kuigi kostjal ei ole kohustust makseterminali kaasas kanda,
   ei vabasta see kostjat lepingu ja juhendi täitmisest. Kostja kohustus on järgida lepingut ja
   juhendit sellise vajaliku hoolsusega, et vältida võimalikke vaidlusi nende täitmise osas (s.h
   autorendi juhendi kohaselt eraldi nõusolekute saamine kliendilt).
                                                                                                 5 (8)
   Samuti juhib kohus tähelepanu asjaolule, et kui kostja oleks autode tagastamisel ja
   tagastuslehe täitmisel sooritanud kahjunõude summade osas füüsilise tehingu, kasutades
   kaardi kiipi või magnetriba, mille kaardi valdaja oleks saanud koheselt kinnitada vastavalt
   PIN koodi või oma allkirjaga, ei oleks kaardi valdaja enam saanud seda nõuet vaidlustada
   ning kahju ei oleks tekkinud. Kui kostja oleks kaardi valdajalt saanud eraldi nõusolekud
   lisatasude debiteerimiseks konkreetselt krediitkaardilt, siis ei oleks kaardi valdaja saanud neid
   tehinguid vaidlustada ning kahju ei oleks tekkinud.

8. Kaupmehelepingu p 3.5 kohaselt on kaupmees (s.o kostja) kohustatud kaartide
   aktsepteerimisel järgima operatsioonireegleid ja makseterminali juhiseid vältimaks võltsitud
   kaardi või kaardi mittenõuetekohast kasutamist. Täiendavalt võib pank teha kaupmehele
   ettekirjutusi turvalisuse abinõude kohta, mida kaupmees peab järgima. Operatsioonireeglite
   või teiste panga poolt antud juhendite täitmata jätmisest ja/või võltsitud kaardiga tehingu
   sooritamisest tekkinud kahju eest vastutab kaupmees. Kaupmehelepingu p 12.1 järgi
   vastutavad lepingu pooled täies ulatuses kahjude eest, mis tekitati teisele poolele lepingu
   mittetäitmise või mittenõuetekohase täitmisega.

   Hageja väidab, et kostja lepinguliste kohustuste rikkumise tagajärjel on hagejale tekkinud
   kahju. Kohus on eelnevalt leidnud (vt p 7), et kostja rikkus oma lepingulisi kohustusi.
   Kohustuste rikkumise tulemusena on kaardi valdaja tehingud vaidlustanud. Tagasinõude
   laekumisel debiteeritakse aga kaupmehe panka automaatselt nõude summa ulatuses läbi
   kliiringsüsteemide. Seega on kostja lepinguliste kohustuste rikkumise tagajärjel tekkinud
   hagejale kahju. Hageja kahju tekkimine on tõendatud väljavõtetega bilansikontost ja tehingute
   kirjeldustega (tlk 98-100).

9. Kohus jätab tähelepanuta kostja viited käekirjaproovi tegemise vajadusele ja tunnistajate
   olemasolule, kuna vastavaid taotlusi (s.o ekspertiisitaotlus, tunnistajate ülekuulamise taotlus)
   kohtule esitatud ei ole. Kohus selgitab täiendavalt, et käesoleval juhul ei ole olnud vaidluse
   all ka asjaolu, et allkirjad tagastusaktil oleks olnud kellegi teise kirjutatud.

10. VÕS § 115 lg 1 sätestab, et kui võlgnik rikub kohustust, võib võlausaldaja koos kohustuse
    täitmisega või selle asemel nõuda võlgnikult kohustuse rikkumisega tekitatud kahju
    hüvitamist, välja arvatud juhul, kui võlgnik kohustuse rikkumise eest ei vastuta või kui kahju
    ei kuulu seadusest tulenevalt muul põhjusel hüvitamisele.

   Hageja on palunud kostjalt välja mõista kahju summas 722,84 eurot. Kostja ei ole nimetatud
   summa suurusele vastuväiteid esitanud. Seega on hageja nõue kahju hüvitamiseks summas
   722,84 eurot põhjendatud ning see tuleb kostjalt välja mõista.

11. Samuti on hageja palunud kostjalt välja mõista viivise seisuga 22.12.2015 summas 210,24
    eurot ning alates 23.12.2015 kuni põhinõude täitmiseni määras 36,5 % aastas ehk 0,1%
    päevas.

   VÕS § 101 lg 1 p 6 sätestab, et kui võlgnik on kohustust rikkunud, võib võlausaldaja rahalise
   kohustuse täitmisega viivitamise korral nõuda viivist. VÕS § 113 lg 1 kohaselt rahalise
   kohustuse täitmisega viivitamise korral võib võlausaldaja nõuda võlgnikult viivitusintressi
   (viivis), arvates kohustuse sissenõutavaks muutumisest kuni kohase täitmiseni. Viivise
   määraks loetakse VÕS §-s 94 sätestatud intressimäär, millele lisandub kaheksa protsenti
   aastas. Kui lepinguga on ette nähtud kõrgem intressimäär kui seadusjärgne viivisemäär,
   loetakse viivise määraks lepinguga ettenähtud intressimäär.

   Kaupmehelepingu p 8.3 viimase lause kohaselt kohustub Kaupmees (s.o kostja) nõude
   tasumata jätmisel või osalisel tasumisel tasuma viivist 0,1 % tasumata summalt päevas.
                                                                                              6 (8)
   Hagiavalduse kohaselt on hagi esitamise ajaks sissenõutavaks muutunud viiviste summa
   210,24 eurot. Viivise summale ega arvestusele ei ole kostja vastuväiteid esitanud.

   Kohus märgib, et nõude õigeaegse tasumata jätmise korral on hagejal õigus kasutada
   seadusest tulenevaid õiguskaitsevahendeid, muuhulgas nõuda rahalise kohustuse täitmisega
   viivitamise korral võlgnikult alates kohustuse sissenõutavaks muutumisest kuni kohustuse
   kohase täitmiseni kokkulepitud määras viivist. Kuna kostja ei ole oma nõuet õigeaegselt
   tasunud, siis tuleb kostjalt välja mõista viivis seisuga 22.12.2015 summas 210,24 eurot.

   TsMS § 367 järgi viivisenõude võib koos põhinõudega esitada hagis selliselt, et taotletakse
   viivist, mis ei ole hagi esitamise ajaks veel sissenõutavaks muutunud, väljamõistmist kohtult
   mitte kindla summana, vaid täielikult või osaliselt protsendina põhinõudest kuni põhinõude
   täitmiseni. Eelkõige võib viivist nõuda selliselt, et kohus mõistaks selle välja kindla summana
   kuni otsuse tegemiseni ja edasi protsendina põhinõudest. Eeltoodu alusel kuulub kostjalt
   väljamõistmisele viivis alates 23.12.2015. a kuni põhinõude kohase täitmiseni.

12. Eeltoodu alusel leiab kohus, et hageja nõue kuulub rahuldamisele. Kostjalt tuleb hageja
    kasuks välja mõista põhivõlgnevus 722,84 eurot, viivis 210,24 eurot ning viivis 0,1 %
    päevas põhivõlalt (s.o 722,84 eurolt) alates 23.12.2016 kuni põhivõla tasumiseni.


Menetluskulud
13. TsMS § 173 lg 1 kohaselt märgib asja menetlenud kohus menetluskulude jaotuse
    menetlusosaliste vahel kohtuotsuses. Vastavalt TsMS § 162 lg 1 kannab hagimenetluse kulud
    pool, kelle kahjuks otsus tehti.

   Tulenevalt TsMS § 162 lg 1 tuleb menetluskulud jätta kostja kanda.

   TsMS § 174 lg 2 sätestab, et maakohus määrab menetluskulude rahalise suuruse kindlaks
   kohtuotsuses või menetlust lõpetavas määruses, kui menetluskulude kindlaksmääramine ei
   takista kohtuotsuse või menetlust lõpetava määruse tegemist.

   TsMS § 138 lg 1 kohaselt on menetluskulud menetlusosaliste kohtukulud ja kohtuvälised
   kulud. Kohtukulud on TsMS § 138 lg 2 kohaselt muuhulgas riigilõiv.

   Hageja menetluskulude nimekirja kohaselt palub hageja kostjalt välja mõista riigilõivu 200
   eurot. Riigilõivu tasumine nähtub kohtutoimikust (tl 1 pöördel ja tl 39). Tegemist on
   põhjendatud ja vajaliku kuluga ning see kuulub kostjalt väljamõistmisele.

   Seega on hageja menetluskulud põhjendatud kokku 200 euro ulatuses ning kostjalt tuleb välja
   mõista hageja kasuks menetluskulud summas 200 eurot, s.o hagiavalduselt tasutud riigilõiv
   summas 200 eurot.


/allkirjastatud digitaalselt/

Liisi Vernik
kohtunik




                                                                                             7 (8)
8 (8)

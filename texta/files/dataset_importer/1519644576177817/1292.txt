                                  TARTU HALDUSKOHUS
                                     Tartu kohtumaja
                           KOHTUMÄÄRUS
Kohtuasja number                   3-16-1949
Määruse kuupäev ja koht            10. oktoober 2016, Tartu
Kohtunik                           Maare Aloe
Kohtuasi                           XXX kaebus loa saamiseks lahkuda Sihtasutus Viljandi
                                   Haigla psühhiaatriakliinikust
Resolutsioon                       Tagastada XXX kaebus.
Edasikaebamise kord                Määruse peale võib esitada määruskaebuse Tartu
                                   Ringkonnakohtule Tartu Halduskohtu kaudu 15 päeva jooksul
                                   arvates määruse kättesaamisest.
Muud selgitused                    Määrus toimetatakse kätte kaebajale.

Asjaolud

1. Tartu Halduskohtusse saabus 14.09.2016 XXX kaebus, milles ta selgitab, et ta ei ole saanud
oma vanemate hauaplatsil Räpina Ristipalu kalmistul käia juba kaheksa aastat. Kaebajal ei ole
lähedasi ega sugulasi, kes saaksid hauaplatsi koristamas käia. Kaebaja soovib saada luba lahkuda
Sihtasutus Viljandi Haiglast kaheks või kolmeks päevaks, et saaks hauaplatsi koristada.

2. Tartu Halduskohus selgitas kaebajale 19.09.2016 vastuses avaldusele, et halduskohtu pädevuses
on avalik-õiguslikus suhtes tekkinud vaidluste lahendamine ning seega ei kuulu sellise loa
andmine Tartu Halduskohtu pädevusse.

3. Tartu Ringkonnakohtusse saabus 28.09.2016 XXX avaldus, milles kaebaja kordab oma taotlust
käia kaheks või kolmeks päevaks haiglast ära. Avaldus edastati Tartu Halduskohtule 29.09.2016.

Kohtu seisukoht

4. Halduskohtumenetluse seadustiku (edaspidi HKMS) § 120 lg 1 p 8 kohaselt kontrollib kaebuse
saanud alluvusjärgne kohus, ega ei esine alust kaebuse tagastamiseks või käiguta jätmiseks. Kohus
hindab, kas XXX kaebuse menetlusse võtmine on võimalik või esineb kaebuses mõni kõrvaldatav
puudus või alus kaebuse tagastamiseks.

5. Kaebajale on karistusseadustiku (edaspidi KarS) § 86 lg 1 alusel määratud psühhiaatriline
sundravi, mistõttu viibib kaebaja käesoleval hetkel Sihtasutus Viljandi Haigla
psühhiaatriakliinikus. KarS § 86 lg 11 ning lg 3 kohaselt kohaldatakse psühhiaatrilist sundravi
kaebaja suhtes kuni kaebaja tervenemiseni või ohtlikkuse äralangemiseni ning seda statsionaarse
ravina. Ravi lõpetamise määrab kohus.
6. XXX palub kohtul anda talle luba lahkuda Sihtasutus Viljandi Haigla psühhiaatriakliinikust
kaheks või kolmeks päevaks, et koristada Räpina Ristipalu kalmistul oma vanemate hauaplatsi.
HKMS § 4 lg 1 kohaselt on halduskohtu pädevuses avalik-õiguslikus suhtes tekkinud vaidluste
lahendamine, kui seadus ei näe ette teistsugust menetluskorda. Kohus selgitab, et halduskohtul ei
ole võimalik kaebaja avaldust lahendada, kuna kohtul puudub pädevus seonduvalt psühhiaatrilise
sundravi kohaldamisega. HKMS § 121 lg 1 p 1 kohaselt kohus tagastab määrusega kaebuse selle
esitajale, kui vaidluse lahendamine ei ole halduskohtu pädevuses.

7. Kohus selgitab täiendavalt, et kehtivatest õigusaktidest ei tulene kaebajale õigust nõuda luba
lahkuda psühhiaatrilisel sundravil olles raviasutusest isikliku asjaajamise tarbeks, näiteks
käesoleval juhul hauaplatsi koristamiseks. Psühhiaatrilise abi seaduse § 17 lg 1 kohaselt on
psühhiaatrilise sundravi eesmärgiks psüühikahäire ravi, psüühikahäirest tuleneva ohtlikkuse
vähendamine ning isiku toimetuleku taastamine iseseisvaks toimetulekuks ühiskonnas.
Psühhiaatrilise sundravi kohaldamisel tuleb eeltoodud eesmärgist lähtuda ning seega ei ole
kaebajal endal võimalik otsustada, kas ja kuidas ta ravil viibib. Kaebajal on võimalik haiglast
lahkuda, kui tema statsionaarne sundravi asendatakse ambulatoorsega või kui tema suhtes
lõpetatakse sundravi kohaldamine.

8. Kriminaalmenetluse seadustiku (edaspidi KrMS) § 4021 lg 1 kohaselt võib sundravil viibiva
isiku läbi vaadanud psühhiaatri või arstliku komisjoni arvamust arvestades asendada statsionaarse
sundravi ambulatoorsega või ambulatoorse sundravi statsionaarsega, kui seda on taotlenud ravil
viibiva isiku lähedane KrMS § 71 lg 1 tähenduses, seadusjärgne esindaja, tervishoiuteenuse osutaja
või kaitsja, arvestades sama paragrahvi lg-s 4 nimetatud erisusi. Samuti, KrMS § 403 lg 1 kohaselt
kui isik tema suhtes kohaldatud psühhiaatrilise sundravi mõjul terveneb või sundravil viibiva isiku
läbi vaadanud psühhiaatri või arstliku komisjoni arvates ei ole vaja mõjutusvahendi kohaldamist
jätkata, lõpetab kohus selle kohaldamise tervishoiuteenuse osutaja esildise alusel. Sama paragrahvi
lg 4 kohaselt ravil viibiva isiku läbi vaadanud psühhiaatri arvamust arvestades võib kohus lõpetada
mõjutusvahendi kohaldamise, kui seda on taotlenud ravil viibiva isiku lähedane KrMS § 71 lg 1
tähenduses, seadusjärgne esindaja või kaitsja. Eeltoodud otsuste tegemine ei ole aga halduskohtu
pädevuses, vaid maakohtu pädevuses, lähtudes KrMS § 4021 lg-st 3 ja § 403 lg-st 5.

9. Siinkohal kohus aga rõhutab, et kaebajal endal ei ole võimalik esitada taotlust statsionaarse
sundravi ambulatoorsega asendamiseks või sundravi lõpetamiseks. Vastav õigus on tema lähedasel
isikul KrMS § 71 lg 1 tähenduses, tervishoiuteenuse osutajal, seaduslikul esindajal või kaitsjal.
Samuti arvestatakse sealjuures psühhiaatri või arstliku komisjoni arvamust ehk hinnatakse kaebaja
tervislikku seisundit. Sundravi tingimuste muutmine või lõpetamine sõltub suuresti asjaolust, kas
kaebaja tervislik seisund on paranenud või mitte.

10. Seega puudub halduskohtul pädevus XXX kaebust lahendada. Eeltoodust tulenevalt tagastab
halduskohus kaebuse selle esitajale HKMS § 121 lg 1 p 1 alusel halduskohtu pädevuse puudumise
tõttu.


/allkirjastatud digitaalselt/

Maare Aloe
kohtunik




                                                2

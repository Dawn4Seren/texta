                            KOHTUOTSUS
                             EESTI VABARIIGI NIMEL


Kohus                              Harju Maakohus Kentmanni kohtumaja
Kohtunik                           Mai Grauberg
Kohtuotsuse avalikult teatavaks    08. november 2016.a, kohtu tsiviilkantselei
tegemise aeg ja koht               kaudu Kentmanni 13, Tallinnas
Tsiviilasja number                 2-16-103482
Tsiviilasi                         OÜ Xxxxhagi XxxxOÜ vastu 98 euro nõudes
Hagihind                           98,00 eurot
Menetlusosalised ja nende          Hageja: OÜ Xxxx(registrikood XXXX; asukoht
esindajad                          XXXX);
                                   Hageja seaduslik esindaja: juhatuse liige Xxxx(e-post:
                                   XXXX);
                                   Kostja: XxxxOÜ (registrikood XXXX asukoht
                                   XXXX);
                                   Kostja lepinguline esindaja: Aleksandr (e-post:
                                   aleksandr@XXXX.ee).
Menetluse liik                     Lihtmenetlus (kirjalikus menetluses)
RESOLUTSIOON
 1. Rahuldada OÜ Xxxxhagi XxxxOÜ vastu.
 2. Välja mõista kostjalt XxxxOÜ hageja OÜ Xxxxkasuks võlgnevus summas 98 eurot.
 3. Toimetada käesolev kohtuotsus menetlusosalistele kätte.
 4. Käesolev kohtuotsus on tagatiseta viivitamata täidetav.

Menetluskulude jaotus ja kindlaksmääramine
 5. Jätta OÜ Xxxxja XxxxOÜ menetluskulud XxxxOÜ kanda.
 6. Mõista välja XxxxOÜ-lt OÜ Xxxxkasuks hageja menetluskulud summas 75 eurot.
 7. Hüvitamisele kuuluvatelt menetluskuludelt tuleb XxxxOÜ-l tasuda OÜ-le
    Xxxxkäesoleva kohtuotsuse jõustumisest alates kuni täitmiseni tasumata summalt
    viivist võlaõigusseaduse § 113 lõike 1 teises lauses ettenähtud ulatuses.
Edasikaebamise kord
Otsuse peale apellatsioonkaebuse esitamise aeg on 30 päeva arvates kohtuotsuse
kättetoimetamisest, kuid mitte hiljem kui 5 kuud avalikult teatavaks tegemisest.
Apellatsioonkaebus esitatakse vahetult Tallinna Ringkonnakohtule asukohaga Pärnu mnt 7
 Tallinn. Ringkonnakohus võtab apellatsioonkaebuse menetlusse üksnes juhul, kui maakohtu
 otsuses on antud luba edasikaebamiseks või kui maakohtu otsuse tegemisel on selgelt
 ebaõigesti kohaldatud materiaalõiguse normi või on selgelt rikutud menetlusõiguse normi või
 on selgelt ebaõigesti hinnatud tõendeid ja see võis oluliselt mõjutada lahendit.
 Juhul, kui menetlusosaline taotleb menetlusabi kohtule esitatava kaebuse või taotluse
 koostamiseks peab menetlusabi taotleja tegema seaduses sätestatud tähtaja järgimiseks
 tähtaja kestel ka menetlustoimingu, mille tegemiseks ta menetlusabi taotleb, eelkõige esitama
 kaebuse. Kaebuse põhjendamiseks või riigilõivu tasumiseks või kaebuses esineva sellise
 puuduse kõrvaldamiseks, mis on seotud menetlusabi taotlemisega, annab kohus mõistliku
 tähtaja pärast menetlusabi andmise taotluse lahendamist, kui nimetatud taotlus ei olnud
 esitatud põhjendamatult või tähtaja pikendamise eesmärgil. See ei välista menetlustähtaja
 ennistamist.



Hageja nõue ja selle põhjendused (t/l 37-50, 156-162, t/l 96, 148-155)
 1. Hageja OÜ Xxxxja kostja XxxxOÜ on 21.02.2014.a sõlminud müügilepingu/arve nr
    xxxx, millega XxxxOÜ kohustus järelmaksuga müüma OÜ-le Xxxxtoote Xxxx. Toode
    anti ostja OÜ Xxxxvaldusesse müügilepingu allkirjastamise hetkel. Tasumise tingimustes
    oli märgitud toote täishinnaks 1 700 eurot ja ostja tasus sularahas ettemaksuna 130 eurot.
    Müügilepingus lepiti ühemõtteliselt ja selgesõnaliselt tasuda järelmaksuga kokku 1 570
    eurot.

 2. OÜ Xxxxon tasunud XxxxOÜ-le müügilepingu järgi 1668 eurot panga ülekannetega ja
    sularahas lepingu sõlmimise ajal sissemaksuna 130 eurot. Kokku 1 978 eurot. Lepingu
    järgi oli OÜ Xxxxkohustatud järelmaksuga kokku tasuma 1570 eurot. Ekslikult on OÜ
    Xxxxpoolt tasutud 98 eurot rohkem. XxxxOÜ ei ole nõus maksma tagasi enammakstud
    rahasummat.

 3. Hageja leiab, et muid siduvaid kirjalikus vormis kokkuleppeid ei ole poolte vahel sõlmitud
    ning muus vormis kokkulepped ei ole müügilepingu punktist 10.4. pooltele täitmiseks
    siduvad. Pooltele on siduvad ainult müügilepingus sätestatud kohustused. Müügilepingus
    oli ette nähtud, et lepingut võib muuta poolte kokkuleppel kirjalikus vormis ja XxxxOÜ
    ei ole millegagi tõendanud, et OÜ Xxxxoli nõus lepingu muutmisega teistsuguses vormis.
    OÜ Xxxxei nõustu müügilepingut muutvate XxxxOÜ poolt tagantjärgi ühepoolselt tehtud
    müügilepingu maksegraafikute ja arvetega.

 4. Hageja palub kostjalt välja mõista hageja kasuks võlg 98 eurot ning hageja poolt
    menetluses tasutud riigilõivu summas 75 eurot ning õigusabikulud summas 400 eurot.
    Kokku palub hageja kostjalt välja mõista menetluskulusid summas 623 eurot. Hageja
    palub määrata, et hüvitamisele kuuluvatelt menetluskuludelt tuleb tasuda lahendi
    jõustumisest kuni täitmiseni viivist VÕS § 113 lg 1 sätestatud ulatuses.




                                                                                             2
 5. Hageja ei nõustunud kostja vastuväidetega. Kostja on teinud tagantjärgi arve ja
    maksegraafikuga. Arve ja graafik ei vasta poolte vahel sõlmitud lepingule. Müüja esindaja
    ei rääkinud intressilt ja sellega kaasnevast hinnatõustust lepingu sõlmimisel.

 6. Kostja tagantjärgi tehtud maksegraafik ja arve on väidetavalt ja tõendamata saadetud
    11.03.2014 ehk 19 päeva hiljem lepingu sõlmimisest. Leping sõlmiti kirjalikult
    21.02.2014.

Kostja vastuväited (t/l 60-61, 86-89, 91, 104)
 7. Kostja hagi ei tunnista. XxxxOÜ hinnangul on hageja esitanud valesti arvestuse koos
    omavoliliselt muudetud lepingusummaga. Kostja arvestuste kohaselt ei ole lepingu
    summa mitte 1 700 eurot, vaid 1 990,80 eurot. Lepingu hind on kokku 1 700 – 130
    (esimene sissemakse) 1 570 eurot, millele lisanduvad 420 euro ulatuses järelmaksu
    intressid järelmaksu jäägilt, mis teeb tasumisele kuuluvaks summaks kokku 1 990,80
    eurot. Hagiavalduses märkis hageja lepingu summaks 1 700 eurot ja seega on kõik
    arvestused tehtud valest lepingujärgsest summast lähtuvalt. Mainitud lepingus on kirjas
    maksmise periood ja igakuine summa, mis on 24 kuud korda 82,95 eurot, kokku = 1990,80
    eurot. See fakt tõendab, et hageja oli teadlik, et toote ostmisel järelmaksuga kaasnevad ka
    intressid ja 98 eurot ei ole seega ekslikult üle makstud summa.

 8. Hagiavalduse kohaselt on kostja võlgnevus hageja ees 98,00 eurot, mis tuleneb hageja
    väärast arvestusest. Kostja leiab, et nimetatud summa tuleb arvestada tasutud summade
    hulka ja hageja poolt täidetud kohustusteks. Järelikult mingit võlga kostjal hageja ees ei
    ole. Kostja hinnangul ei ole hageja võlgnevust tõendanud.

 9. Kostja on edastanud hagejale maksegraafiku/arve maksetingimuste kohta. Hageja ja
    XxxxOÜ vahel oli sõlmitud müügileping/arve, mille alusel hageja ostis puhastussüsteemi
    Xxxx. Nimetatud lepingu järgi pidi ostja (hageja) tasuma müüjale (kostja) koos
    järelmaksukuludega kokku 2120,80 eurot. Hageja tasus lepingu alusel esimese sissemakse
    130,00 eurot. Oma kohustusi pidi hageja täitma osamaksetena, mis kirjalikult fikseeritud
    ka müügilepingul/arvel eh 82,95 eurot korda 24 kuud, kokku 1 990,80 eurot ja ka lepingu
    lisas 1 on välja toodud nii intressimäär 12,38% aastas kui ka intresside suurus 420,80
    eurot, mille tasumises pooled kokku leppisid. Intresside arvestus on järgnev: 1700 eurot +
    12,38% aastane intress, kokku 210,46 eurot aastas lepingu summast. 210,46 eurot (intress
    aastas) korda 2 teeb kokku 420,92 eurot intressi kahe aasta eest kokku lepingu summast,
    parandus tehtud hageja kasuks 420,80 eurot. Seega hageja pidi kostjale tasuma vastavalt
    müügilepingule/arvele 1 700 eurot (lepingu summa) + 420,80 eurot (intress) = 2120,80
    eurot (kokku tasuda) – 130 eurot (esimene sissemakse) = 1 990,80 eurot (kuulus
    järelmaksuga tasumisele). Hagejal oli pidevalt lepingus sätestatud summade tasumisega
    ning hageja ei ole esitanud pretensioone mõistliku aja jooksul, mis tähendab hageja
    nõusolekut lepingu tingimustega. Maksegraafik ja arve saadeti hagejale hilisemalt, peale
    müügilepingu sõlmimist. Maksegraafik/arve on edastatud hagejale tähitud kirjaga.

 10. Kostja palub poolte menetluskulud jätta poolte endi kanda.



                                                                                             3
Kohtu põhjendused
 11. Kohus leiab, et hageja hagi kuulub rahuldamisele.

 12. VÕS § 208 lg 1 sätestab, et asja müügilepinguga kohustub müüja andma ostjale üle
     olemasoleva, valmistatava või müüja poolt tulevikus omandatava asja ning tegema
     võimalikuks omandi ülemineku ostjale, ostja aga kohustub müüjale tasuma asja ostuhinna
     rahas ja võtma asja vastu.


 13. Pooled ei vaidle järgmiste asjaolude üle:
   - pooled sõlmisid 21.02.2014.a kirjaliku müügilepingu, mille alusel müüs kostja hagejale
       kaupa (Xxxx) )(lk 76, 88),
   - pooltevahelisele lepingule kohalduvad tüüptingimused, mis on lepingu osaks,
   - pooled on lepingule alla kirjutanud,
   - hageja on kauba kätte saanud,
   - hageja on tasunud kostjale kauba eest kokku summas 1 798 eurot,
   - müügilepingu/arve nr xxxx üldtingimuste p 1.5 kohaselt on toode arvel märgitud
       tingimustele vastav ese või esemed
   - müügilepingu p 2.1. kohaselt jõustub leping arve allkirjastamisel ostja ja müüja poolt
       ning poolte poolt lepingu allkirjastamisega on poolte vaheline leping/arve jõustunud.

 14. Kuna vaidlus puudub selles, et kostja müüs hagejale kaupa, mille eest kohustus hageja
     maksma tasu kostjale, siis oli poolte vahel sõlmitud müügileping (VÕS § 208 lg 1).


 15. Pooled vaidlevad selle üle, kas poolte vahel oli lepingus kokku leppinud intressi tasumise
     kohustuses ja et kas hageja pidi kostjale maksma kokku koos intressidega 1990,80 €.

 16. VÕS § 8, § 76 lg 1, 2 järgi tuleb lepingut täita kooskõlas lepingu tingimuste, seadusega.
     VÕS § 76 lg 3 järgi loetakse kohustus täidetuks, kui see on täidetud täitmise
     vastuvõtmiseks õigustatud isikule õigel ajal, õiges kohas, õigel viisil.

     VÕS § 23 lg 1 järgi tulenevad kohustused lepingust, seadusest ja p1-4 järgi lepingu
     olemusest, eesmärgist, kujunenud praktikast, tavadest, hea usu ja mõistlikkuse
     põhimõttest.VÕS § 29 lg 1 kohaselt lähtutakse lepingu tõlgendamisel lepingupoolte
     ühisest tegelikust tahtest. Kuivõrd poolte ühist tahet pole võimalik välja selgitada, tuleb
     käesoleval juhul lähtuda VÕS § 29 lg-st 4, mille kohaselt, kui lepingupoolte ühist
     tegelikku tahet ei saa kindlaks teha, tõlgendatakse lepingut nii, nagu lepingupooltega
     sarnane mõistlik isik seda samadel asjaoludel pidi mõistma. Lõike 6 kohaselt tuleb
     lepingutingimust tõlgendada koos teiste lepingutingimustega, andes sellele tähenduse, mis
     tuleneb lepingu kui terviku olemusest ja eesmärgist.

 17. Esitatud müügilepingu tingimuste punkt 3.1 (lk 77) sätestab, et ostja kohustub tasuma
     müüjale toote ostuhinna vastavalt lepingu tingimustele. Lepingu tingimustest ei nähtu
     kuskilt, et ostja ehk hageja kohustuks tasuma kostjale kui müüjale asja müügihinnalt



                                                                                              4
   intressi. Kohtule esitatud müügilepingult/arvelt (lk 76) nähtub, et komplekti täismakse
   hinnaks on 1 700 eurot, millest ostja (hageja) on tasunud kostjale sularahas lepingu
   sõlmimisel 130 eurot ning kokku tuleb ostjal (hagejal) veel tasuda järelmaksuga 1 570
   eurot. Lepingul on kajastatud ka märge 24 x 82,95 - periood 12.04.14 – 12.04.16. Seega
   on lepingus selgelt kajastatud komplekti ehk asja müügihind 1700 € (sisaldab endas ka
   käibemaksu 283 €), samuti on selgelt kajastatud järelmaksuga tasumise kohustuse ulatus
   1570 €, kuna sissemaks 130 € on tasutud. Samas on märgitud lepingule „järelmaksu
   summa 24 x 82,95“, kuid korrutise tulemit ennast lepingus pole. Mida korrutis endas
   sisaldab, kuskilt lepingust ega tingimustest ei nähtu. Lepingu üldtingimuste p-s 3.2 on
   kokku lepitud, et eraldi arvet tasumise kohta ei väljastata ning et ostja tasub toote
   ostuhinna lepingus toodud müüja arvelduarvele või lepingu sõlmimisel sularahas (millest
   ongi hageja tasunus 130 €). Seega puudus hagejal igasugune mõistlik alus eeldada, et
   tasu, mis tal tuleb kauba eest maksta, on suurem ja sisaldab ka intressi, ning sisaldub
   hoopis mingis muudes dokumentides kui poolte poolt alla 21.02.14 kirjutatud dokument.


18. Hinnates 1) lepingus nn korrutist 24 x 82,95, milles summat pole märgitud, 2) lepingus
    21.02.14 järelmaksuga tasumise kohustuse ulatust 1570 €, 3) seda, et lepingu tingimustes
    mitte kuskil pole pooled kokku leppinud intressi määras, maksmise kohustuses ja tasumise
    korras ega ka suurema summaga arve ja maksegraafiku esitamises,
    siis VÕS § 29 lg 4, 6 tulenevalt mõistliku ostja arusaama ja lepingu tingimusi koos
    tõlgendades, leiab kohus, et korrutis 24x82,95 ning kostja väidetav hilisemalt saadetud
    maksegraafik ja arve, mille alusel pidi kostja tasuma 1990,80 €, ei ole intressi tasumise
    kokkulepe. Eeltoodu tõttu leiab kohus, et hagejal ei olnud 21.02.14 lepingust sõlmides
    VÕS § 23 lg 1 I lause ning VÕS § 8 lg 2, § 76 lg 1, 2 järgi tekkinud kohustust kostjale
    tasuda intressi ega tasuda kauba eest nn korrutise 24 x 82,95 alusel või hilisemalt saadetud
    maksegraafiku ja arve nr 140265910 21.02.14 (lk 88-89) alusel 1990,80 €. Eeltoodu alusel
    leiab kohus, et hagejal tuli VÕS § 8 lg 2, ü 76 lg 1, 2, § 208 lg 1 alusel kostjale tasuda
    kauba eest kokku 1700 € vastavalt alla kirjutatud lepingule 21.02.14.

19. Järgnevalt hindab kohus, kas poolte vahel võis arve/maksegraafiku näol olla tegemist
    kehtiva lepingu muutmisega. Nimelt väitis kostja, et on 11.03.2014.a edastanud hagejale
    tähitud kirjaga arve/maksegraafiku, millel on täpsemalt kajastatud hageja (ostja) lepingust
    tulenevad kohustused, sh kohustus tasuda tasumata tootehind järelmaksuga.

   VÕS § 16 lg 1 kohaselt on pakkumus (ofert) lepingu sõlmimise ettepanek, mis on piisavalt
   määratletud ja väljendab pakkumuse esitaja (oferendi) tahet olla ettepanekule nõustumuse
   andmise korral sõlmitava lepinguga õiguslikult seotud. VÕS § 20 lg 1 sätestab, et
   nõustumus (aktsept) on otsese tahteavaldusega või mingi teoga väljendatud nõusolek
   sõlmida leping. Sama paragrahvi lõike 2 kohaselt loetakse vaikimine või tegevusetus
   nõustumuseks üksnes siis, kui see tuleneb seadusest, lepingupoolte kokkuleppest,
   pooltevahelisest praktikast või nende tegevus- või kutsealal kehtivatest tavadest. TsÜS §
   69 lg 1 kohaselt tuleb kindlale isikule (tahteavalduse saaja) suunatud tahteavaldus
   tahteavalduse tegija poolt väljendada ja see muutub kehtivaks kättesaamisega. VÕS § 13
   lg 1 kohaselt võib lepingut muuta või lepingu võib lõpetada lepingupoolte kokkuleppel
   või lepingus või seadusega ettenähtud muul alusel.




                                                                                              5
   Seega tuleb vaadelda, kas pooled vahetasid vastastikuseid tahteavaldusi ülalviidatud sätete
   alusel lepingu muutmiseks ja kauba eest tasumiseks kokku koos intressiga 1990,80 €.

20. Lepingu üldtingimuste punkt 10.4. sätestab, et lepingut võib muuta poolte kokkuleppel
    kirjalikus vormis. Kokkulepped muus vormis ei ole pooltele täitmiseks siduvad.

   Poolte vahelisest lepingust ei nähtu, et VÕS § 20 lg 2 järgi võib lepingut muuta selliselt,
   et ühe poole vaikimine või tegevus loetakse lepingu tingimuse muutmisega nõustumuseks.

   Seega pidi pooled saavutama lepingu p 10.4 ja VÕS § 13 lg 1, 16 lg 1, 20 lg 1 ja TsÜS §
   69 lg 1 alusel vastastikuste tahteavalduste vahetamise kirjalikult lepingu tingimuste,
   (kauba eest tasumiseks kokku koos intressiga 1990,80 €), muutmiseks.

21. Kohtule esitatud kostja esitatud tõendilt arvest ja maksegraafikust (lk 88-89) ja väljastatud
    kirjade nn registrist (lk 106-143) nähtub, et kostja on hagejale 11.03.2014.a tähitud kirja
    edastanud. Tõendamata on samas kostja väide, et antud tähitud kirjaga on hagejale
    edastatud just märgitud arve/maksegraafik ning asjaolu, et hageja on kostja poolt edastatud
    tähitud kirja kätte saanud. Kohtule ei ole esitatud tõendeid, et poolte oleksid allkirjastatud
    maksegraafiku kohta. Hageja eitab sellise graafiku allakirjutamist ja sellise ettepanekuga
    nõustumast. Seda, et hageja pole nõustunud märgitud graafikuga ja intressi tasumisega,
    kinnitab kohtule poolte e-kirjavahetus 25.12.15, milles hageja on palunud tasutud 98
    tagastada ja kus kostja on saatnud hagejale e-mailiga 25.12.15 ehk enam kui aasta pärast
    lepingu sõlmimist, arve ja graafiku (lk 42-48).

22. Eeltoodust ja lepingu üldtingimuste 10.4, VÕS 13 lg 1, § 16 lg 1, § 20 lg 1, TsÜS § 69 lg
    1 tulenevalt ei ole tõendatud kostja väide, et poolte kokkuleppel on lepingut muudetud
    kirjalikus lepingus sätestatud nõutud vormis ning et poolte vahel oli kokkulepe intressi
    tasumise kohustuse kohta ning et hagejal oli kohustus tasuda VÕS § 8 lg 2, § 76 lg 1, 2 ja
    § 208 lg 1 alusel kostjale kauba eest 1990,80 €.

23. Kuna hageja on tasunud kostjale ülearu 98 €, milleks tal kohustus VÕS § 208 lg 1, § 8 lg
    2, § 76 lg 1, 2 alusel puudub, on kostja VÕS § 1028 lg 1 alusel rikastanud 98 € võrra ning
    hagejal on õigus märgitud ulatuses kostjalt 98 € tagasi nõuda. Nimelt võimaldab VÕS §
    1028 lg 1 ülesandjal, kes on teisele isikule midagi üle andnud olemasoleva või tulevase
    kohustuse täitmisena, saadut saajalt tagasi nõuda, kui kohustust ei ole olemas, kohustust
    ei teki või kui kohustus langeb hiljem ära. Käesoleval juhul ei olnud hagejal lepingust
    tulenevat kohustust tasuda kostjale enam kokku kui 1700 € ja kuna ta tasus kostjale 98 €
    rohkem, on alus kostjalt see 98 € VÕS § 1028 lg 1 alusel tagasi nõuda. Kuna kostja 98 €
    ei tagasta, on hagejal õigus VÕS § 101 lg 1 p 1, § 108 lg 1, § 1028 lg 1 alusel nõuda
    kostjalt kohustuse täitmist ja 98 € tagastamist.

24. Seega on hageja nõue tõendatud, põhjendatud, kuulub rahuldamisele ja XxxxOÜ-lt tuleb
    OÜ Xxxxkasuks välja mõista 98 eurot.


25. Kohus hageja pangakonto väljavõttele hinnangut ei anna, sest vaidlus puudus tasutud
    summa suuruse üle (lk 50).



                                                                                                6
 26. Kooskõlas TsMS § 405 lg 1 p 10 tunnistab kohus lihtmenetluse otsuse omal algatusel
     viivitamatule täitmisele. Eeltoodu alusel kuulub otsus viivitamatule täitmisele.

 27. Pooled võivad sõlmida kuni asjas tehtava lahendi jõustumiseni kompromissi.

Tsiviilasja hinna kindlaksmääramine
 28. TsMS § 442 lg 2 p 51 kohaselt märgitakse kohtuotsuse sissejuhatuses tsiviilasja hind.
     Tulenevalt TsMS § 122 lg 1 ja § 123 on käesoleva tsiviilasja hinnaks 98 eurot.

Menetluskulude jaotamine
 29. TsMS § 162 lg 1 kohaselt kannab hagimenetluses kulud pool, kelle kahjuks otsus tehti.
     Käesolevas tsiviilasjas rahuldas kohus hageja hagi, mistõttu tuleb jätta poolte
     menetluskulud kostja kanda.

 30. TsMS § 174 lg 1 kohaselt määrab menetluskulude rahalise suuruse menetluskulude
     jaotuse alusel vajalikus ja põhjendatud ulatuses kindlaks asja menetlev kohus samas
     tsiviilasjas, millega seoses kulud tekkisid. Kohus määrab menetluskulude rahalise suuruse
     kindlaks ka siis, kui menetlusosalised ei esita menetluskulude kindlaksmääramise taotlust,
     võttes aluseks menetluskulude nimekirja või tsiviilasja materjalid. TsMS § 138 lg 1
     kohaselt on menetluskulud menetlusosaliste kohtukulud ja kohtuvälised kulud.
     Kohtukulud on TsMS § 138 lg 2 kohaselt muuhulgas riigilõiv ning asja läbivaatamise
     kulud.

 31. Hageja palub kostjalt välja mõista hageja menetluskulud summas 623 eurot, millest 98
     eurot kostja võlgnevus hageja ees, 75 eurot menetluses tasutud riigilõiv ning 400 eurot
     õigusabikulud. Lisaks, palus hageja kostjalt välja mõista kohtuotsuse jõustumisest alates
     kuni täitmiseni tasumata menetluskulude summalt viivist võlaõigusseaduse § 113 lõike 1
     teises lauses ettenähtud ulatuses.

 32. Kohus peab põhjendatuks hageja menetluskulusid 75 euro ulatuses riigilõivule.

 33. TsMS § 175 lg 1 sätestab, kui menetlusosaline peab menetluskulude jaotust
     kindlaksmäärava kohtulahendi kohaselt kandma teist menetlusosalist esindanud
     lepingulise esindaja kulud, mõistab kohus kulud välja põhjendatud ja vajalikus ulatuses.
     Lepinguline esindaja on menetlusosalist menetluses esindav advokaat või muu esindaja
     käesoleva seadustiku §-s 218 sätestatu kohaselt. Hageja on palunud kostjalt välja mõista
     hageja õigusabikulud summas 400 eurot. Samas nähtub kohtule, et hagejat ei ole käesoleva
     tsiviilasja menetluses esindanud lepinguline esindaja ning kõik menetlusdokumendid on
     kohtule esitanud hageja seaduslik esindaja, mistõttu ei ole põhjendatud hageja nõue
     kostjalt 400 euro ulatuses õigusabikulude väljamõistmiseks.


 34. Kohus selgitab hagejale muuhulgas, et hageja poolt nõudena esitatud summa 98 eurot ei
     kuulu menetluskulude hulka tsiviilkohtumenetluse seadustiku mõttes. Tegemist on hageja



                                                                                             7
     poolt kohtule esitatud hagimenetlusliku nõudega kostja vastu. TsMS § 138 lg 1 kohaselt
     on menetluskulud menetlusosaliste kohtukulud ja kohtuvälised kulud. TsMS § 138 lg 2
     kohaselt on kohtukulud riigilõiv, kautsjon ning asja läbivaatamise kulud. Kohtuvälised
     kulud on TsMS § 144 mõistes menetlusosaliste esindajate ja nõustajate kulud;
     menetlusosaliste sõidu-, posti-, side-, majutus- ja muud sellesarnased kulud, mis on kantud
     seoses menetlusega; menetlusosaliste saamata jäänud töötasu või muu püsiv sissetulek;
     seaduses sätestatud kohtueelse menetluse kulud, välja arvatud juhul, kui hagi on esitatud
     hiljem kui kuus kuud pärast kohtueelse menetluse lõppu; kohtutäituri tasu hagi tagamise
     eest ja hagi tagamise määruse täitmise kulud; kohtutäituri tasu menetlusdokumentide
     kättetoimetamise eest; menetluskulude kandmisel menetlusabi taotlemise avalduse
     menetlemise kulud; maksekäsu kiirmenetluse kulud; lepitusmenetluses osalemise kulud
     juhul, kui kohus on kohustanud pooli osalema selles vastavalt käesoleva seaduse § 4
     lõikele 4 või kui on tegu kohustusliku kohtueelse lepitusmenetlusega vastavalt
     lepitusseaduse § 1 lõikele 4.

 35. Eeltoodust tulenevalt peab kohus põhjendatuks hageja menetluskulusid kokku summas 75
     eurot.

 36. TsMS § 177 lg 4 kohaselt kohus märgib menetluskulude kindlaksmääramist taotlenud
     isiku avalduse alusel menetluskulude kindlaksmääramise lahendis, et hüvitamisele
     kuuluvatelt menetluskuludelt tuleb tasuda menetluskulude suurust kindlaks tegeva lahendi
     jõustumisest alates kuni täitmiseni viivist VÕS § 113 lõike 1 teises lauses ettenähtud
     ulatuses. Antud juhul on hageja vastava taotluse esitanud, mistõttu märgib kohus
     menetluskulude kindlaksmääramise lahendis, et määruse jõustumisest kuni täitmiseni
     tuleb kostjal tasuda hagejale hüvitamisele kuuluvatelt menetluskuludelt (75 eurot) viivist
     võlaõigusseaduse § 113 lõike 1 teises lauses ettenähtud ulatuses.

 37. TsMS § 178 lg-st 1 tulenevalt saab hüvitatavate menetluskulude suurust vaidlustada selle
     kohtulahendi peale edasi kaevates, kui koos menetluskulude jaotusega määrati kindlaks
     hüvitatavate menetluskulude suurus. TsMS § 178 lg 2 kohaselt võib menetluskulude
     kindlaksmääramise peale edasi kaevata menetluskulude hüvitamiseks õigustatud või
     menetluskulusid kandma kohustatud isik, kui vaidlustatav menetluskulude summa ületab
     200 eurot. TsMS § 178 lg 4 sätestab, et menetluskulude kindlaksmääramise vaidlustamisel
     tekkinud kulusid ei hüvitata.




/allkirjastatud digitaalselt/
Mai Grauberg
Kohtunik




                                                                                              8

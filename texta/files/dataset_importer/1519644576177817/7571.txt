                        KOHTUMÄÄRUS
Kohus                              Tartu Maakohus
Määruse tegemise aeg ja koht       8. september 2016, Tartu kohtumaja

Kriminaalasja number               1-16-2513
Kohtunik                           Rutt Teeveer
Kohtuistungi sekretär              Helju Rebane
Prokurör                           Lõuna Ringkonnaprokuratuuri abiprokurör Meelis Juursoo
                                   (istungil ei osalenud)
Tõlk                               Alla Lašmanova
Kriminaalasi                       Valeri Reboneni süüdistuses KarS § 199 lg 2 p 7, 8, 9,
                                   § 4231, § 349 järgi; Nikolai Bondarenko süüdistuses KarS
                                   § 199 lg 2 p 7, 8, 9 järgi lühimenetluses
Menetlustoiming                    Nikolai Bondarenko tingimisi enne tähtaja lõppemist
                                   vangistusest vabastamise otsustamine
Süüdimõistetu                      Nikolai Bondarenko
                                   isikukood 38311240240; elukoht vabanemisel XXXX

RESOLUTSIOON
Jätta Nikolai Bondarenko temale Harju Maakohtu 05.05.2016 otsusega kriminaalasjas nr
1-16-2513 mõistetud vangistuse kandmiselt tingimisi enne tähtaega vabastamata.
Määruse koopia saata kinnipeetavale ning Tartu vanglale ja prokurörile.
Edasikaebamise kord
Käesoleva kohtumääruse peale on kohtumenetluse pooltel, samuti menetlusvälisel isikul, kui
kohtumäärusega on piiratud tema õigusi või seaduslikke huve, õigus esitada Tartu Maakohtule
kirjalik määruskaebus 15 päeva jooksul, alates päevast, mil isik sai vaidlustatavast
kohtumäärusest teada või pidi teda saama.

ASJAOLUD JA MENETLUSE KÄIK
Harju Maakohtu 05.05.2016 otsusega kriminaalasjas nr 1-16-2513 tunnistati Nikolai
Bondarenko süüdi KarS § 199 lg 2 p 7, 8, 9 järgi ja temale mõisteti karistuseks vangistus 1
aasta. KrMS § 238 lg 2 kohaselt vähendati Nikolai Bondarenkole mõistetavat põhikaristust 1/3
võrra ning lõplikuks põhikaristuseks mõisteti vangistus 8 kuud. KarS § 68 lg 1 järgi arvati
karistusaja hulka Nikolai Bondarenko poolt eelvangistuses viibitud aeg 07.-08.10.2014, s.o 2
päeva, kandmisele jäi 7 kuud ja 28 päeva vangistust. KarS § 65 lg 1 alusel loeti mõistetud
karistus kaetuks Harju Maakohtu 28.01.2015 otsusega mõistetud raskema karistusega (2 aastat
9 kuud), liitkaristuseks jäi 2 aastat 9 kuud vangistust, mida Nikolai Bondarenko kannab alates
15.10.2014. Kohtuotsus jõustus 13.05.2016.


                                                                                            1
Kinnipeetava karistusaeg algas seega 15.10.2014 ja lõpeb selle täieliku ärakandmise korral
15.07.2017.
12.08.2016 esitas Tartu vangla maakohtule materjalid Nikolai Bondarenko vangistusest
tingimisi enne tähtaega vabastamise kohta KarS § 76 lg 2 p 2 järgi. Materjalidest nähtuvalt
vangla ei toeta Nikolai Bondarenko tingimisi ennetähtaegset vabastamist kinnipeetavaga seotud
kõrge riskitaseme tõttu ( kahe aasta jooksul uue kuriteo toimepanemise tõenäosus 80 %).

KOHTUMENETLUSE POOLTE SEISUKOHAD
Prokurör esitas Nikolai Bondarenko tingimisi enne tähtaega vabastamise võimalikkuse kohta
kirjaliku seisukoha, milles palub kohtul jätta Nikolai Bondarenko vangistusest tingimisi enne
tähtaega vabastamata. Tuginevalt isiku poolt toime pandud kuritegudele, eelnevale elukäigule,
korduvale kriminaalkorras karistatusele ja väga kõrgele uute kuritegude toimepanemise
tõenäosusele, leiab prokurör, et Nikolai Bondarenko puhul esinevad negatiivsed asjaolud
annavad alust uskuda, et isiku karistuse eesmärgid ei ole täidetud ja Nikolai Bondarenko puhul
ei ole võimalik piisava kindlusega eeldada, et vabanedes ei pane isik toime uut kuritegu. Nikolai
Bondarenko puhul on karistuse eesmärk – mõjutada isikut hoiduma süütegude toimepanemisest
– täidetav üksnes vangistuses viibimisega ja seda pikemas ulatuses, kui praeguseks kantud
karistus. Prokuröri arvates on vajalik, et karistuse edasise kandmise jooksul saaks Nikolai
Bondarenko positiivseid nihkeid oma ellusuhtumises kinnistada.
Nikolai Bondarenko avaldas kohtule, et seoses perekonnas aset leidnud raskete asjaoludega, on
tal kindel soov oma elu muuta ja ta soovib elada õiguskuulekalt.

KOHTU SEISUKOHT
Nikolai Bondarenko kannab liitkaristust, mis on talle mõistetud muuhulgas KarS § 184 lg 1
järgi, mis on tahtlik esimese astme kuritegu.
KarS § 76 lg 2 p 2 kohaselt võib kohus tahtlikus esimese astme kuriteos süüdlase katseajaga
tingimisi enne tähtaega vabastada, kui ta on tegelikult ära kandnud vähemalt kaks kolmandikku
mõistetud karistusajast, kuid mitte vähem kui 4 kuud.
Käesolevaks ajaks on Nikolai Bondarenko temale mõistetud karistusajast vähemalt kaks
kolmandikku, kuid mitte vähem kui 4 kuud ära kandnud. Möödunud on ka vangistusseaduse §
76 lg-s 4 sätestatud tähtaeg. Seega on olemas formaalne alus tema vangistusest tingimisi
ennetähtaegseks vabastamiseks.
KarS § 76 lg 4 järgi arvestab kohus tingimisi enne tähtaega vangistusest vabastamise
otsustamisel materiaalse alusena kuriteo toimepanemise asjaolusid, süüdlase isikut, varasemat
elukäiku ning käitumist karistuse kandmise ajal, samuti tema elutingimusi ja neid tagajärgi,
mida võib süüdlasele kaasa tuua tingimisi enne tähtaega karistusest vabastamine.
Kohtule esitatud materjalidest nähtub, et Nikolai Bondarenkot on kriminaalkorras korduvalt
karistatud liigilt ja laadilt sarnaste kuritegude eest. Tõusnud on aga tema tegude
ühiskonnaohtlikkus, sest varasemad vargused ja joobes juhtimine on asendunud
narkokuritegudega. Ka reaalset vangistust kannab ta mitmendat korda. Lisaks on ta
kinnipidamisasutuses viibides pannud toime distsiplinaarrikkumise – 18.08.2015 karistati
Nikolai Bondarenkot kartserisse paigutamisega 6 ööpäevaks, kuna ta kasutas kaaskinnipeetava
suhtes vägivalda.
Kohtule esitatud materjalidest nähtub, et Nikolai Bondarenko kuritegude toimepanemise
soodusteguriks on olnud kriminaalne mõtlemine, käitumine ja eluviisi ning alkoholisõltuvus ja
narkootikumide tarvitamine. Ka ilmneb Nikolai Bondarenko ennetähtaegse vabastamise
materjalidest, et nimetatud isiku puhul on tegu narkosõltlasega. Vabaduses tarbis Nikolai
Bondarenko narkootikume igapäevaselt, kulutades nende tarvitamisele ja hankimisele suurema

                                                                                               2
osa enda ajast. Negatiivne on seegi, et Nikolai Bondarenko ise oma sõltuvust ei tunnista ning
probleemi ei näe, väites, et amfetamiin pole tugev narkootikum.
Eelnev viitab üheselt sellele, et tal on välja kujunenud kindlad antisotsiaalsed hoiakud ja
kuritegelik käitumismuster ning karistuste kohaldamine ei avalda Nikolai Bondarenkole
soovitud eripreventiivset mõju. Seda arvestades on oht, et ta jätkab kuritegude toimepanekut,
väga suur. Lisaks nähtub iseloomustusest, et Nikolai Bondarenkol puudub tahe ja motivatsioon
tegeleda kuritegelikule käitumisele viinud probleemidega, õppida neid ennetama ja lahendama,
et lõppkokkuvõttes pöörduda õiguskuuleka käitumise juurde. Väidetavalt oma elustiili muuta
kavatse.
Lisaks puudub Nikolai Bondarenkol vabanedes kindel töökoht. Arvestades tema pikaajalist
vanglas viibimist ning vähest töötegemise ja tööl käimise kogemust, ei ole usutav, vaatamata
ka tema poolt vanglas omandatud erialale, et kinnipeetav suudaks tööjõuturul konkureerida
ning saada endale äraelamist võimaldav töökoht. Enda äraelatamiseks vajalike legaalsete
vahendite puudus tõstab kuritegude toimepanemise riski veelgi. On selge, et kindla ja püsiva
töökoha puudumine muudab Nikolai Bondarenko elu ebakorrapäraseks ning paljude väliste
tegurite poolt mõjutatavaks. Selline elukorraldus võib olla tõukeks uimastite tarvitamisele, mis
on Nikolai Bondarenko puhul aga kuritegude toimepanemist soodustavaks teguriks.
Kõike eelnevat kogumis hinnanud asub kohus seisukohale, et Nikolai Bondarenko katseajaga
tingimisi ennetähtaegne vabastamine ei ole põhjendatud. Kohtul puudub piisav veendumus, et
isik ei jätka vabanedes kuritegude toimepanemist. Kohtul puudub veendumus selleski, et
kinnipeetav suudab end allutada ennetähtaegse vabastamisega kaasnevale käitumiskontrollile
ning teha koostööd kriminaalhooldajaga, kuna varasema käitumiskontrolli ajal on ta toime
pannud uue kuriteo.




/allkirjastatud digitaalselt/
Rutt Teeveer
Kohtunik




                                                                                              3

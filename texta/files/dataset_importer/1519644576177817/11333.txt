                                                                                  2-15-128657




                          KOHTUOTSUS
                               EESTI VABARIIGI NIMEL
                                     Tagaseljaotsus
Kohus                              Pärnu Maakohus
Kohtunik                           Tambet Grauberg
Otsuse tegemise aeg ja koht        30. juuni 2016.a, Haapsalu kohtumaja
Tsiviilasja number                 2-15-128657
Tsiviilasi                         Osaühing Aktiva Finants hagiavaldus V.S. vastu võla
                                   nõudes
Tsiviilasja hind                   2846,15 eurot
Menetlusosalised ja nende          Hageja: Osaühing Aktiva Finants, registrikood 10746479;
esindajad                          asukoht: Weizenbergi 20, 10151 Tallinn
                                   Hageja lepinguline esindaja: Kadri Timuska, Julianus
                                   Inkasso OÜ; asukoht: A. Weizenbergi 20, 10150 Tallinn;
                                   e-post: jurist@julianus.ee
                                   Kostja: V.S., isikukood xxxxxxxxxxx; elukoht:
                                   xxxxxxxxxx xxxx, xxxxxxx xxxx, xxxxx xxxxx-xxxxxx
                                   xxxx xxxxx xxxxxxx; tegelik elukoht teadmata
Menetluse staatus                  Kirjalik menetlus
RESOLUTSIOON
1. Rahuldada hagi osaliselt tagaseljaotsusega.
2. Välja mõista kostjalt V.S.lt (S.) hageja OÜ Aktiva Finants kasuks, Elisa Eesti AS-i ja
    kostja vahel 13.07.2012.a sõlmitud liitumislepingust nr 1882399 tuleneva nõude alusel,
    1733 (tuhat seitsesada kolmkümmend kolm) eurot, millest põhivõlgnevus 1423,10 eurot,
    viivis perioodil 18.12.2012.a kuni 30.12.2015.a 309,90 eurot.
3. Tunnistada otsus tagatiseta viivitamata täidetavaks.
4. Toimetada kostjale V.S.le käesolev kohtuotsus kätte TsMS § 317 lg 1 ja 3 alusel
    kohtuotsuse resolutiivosa avaldamisega väljaandes Ametlikud Teadaanded ja lugeda
    kohtuotsus kostjale avalikult kättetoimetatuks 15 päeva möödumisel väljavõtte
    väljaandes Ametlikud Teadaanded ilmumise päevast.
5. Saata otsus menetlusosalistele.
Menetluskulude jaotus ja rahalise suuruse kindlaksmääramine
1. Jätta menetluskulud hageja kanda 39% ulatuses ja kostja kanda 61% ulatuses.
2. Välja mõista kostjalt V.S.lt hageja OÜ Aktiva Finants kasuks menetluskulu summas
289,75 eurot, s.o 61 % maksekäsu kiirmenetluse avalduselt tasutud riigilõivust 85,39 eurost,
hagiavalduse esitamiselt tasutud riigilõivust 189,61 eurost ning hageja põhjendatud
õigusabikuludest 200 eurost.

Edasikaebamise kord

                                                                                           1
                                                                                          2-15-128657


Hageja võib esitada otsuse peale apellatsioonkaebuse ringkonnakohtule 30 päeva jooksul alates
otsuse kättetoimetamisest, kuid mitte hiljem kui viie kuu möödumisel otsuse avalikult
teatavakstegemisest. Kui apellant soovib asja arutamist kohtuistungil, peab ta seda
apellatsioonkaebuses märkima. Vastasel juhul loetakse, et ta on nõus asja lahendamisega kirjalikus
menetluses.
Kostja võib esitada Pärnu Maakohtule tagaseljaotsuse peale kaja, kui tema tegevusetus, mis oli
tagaseljaotsuse tegemise aluseks, oli tingitud mõjuvast põhjusest. Kaja võib esitada sõltumata mõjuva
põhjuse olemasolust, kui hagile vastamata jätmise puhul oli hagi kostjale või tema esindajale kätte
toimetatud muul viisil kui isiklikult allkirja vastu üleandmisega või elektrooniliselt või
tagaseljaotsust ei võinud seaduse kohaselt teha.
Kaja võib esitada tagaseljaotsuse kättetoimetamisest alates 30 päeva jooksul. Kui tagaseljaotsus
toimetatakse kätte avalikult, võib kaja esitada 30 päeva jooksul alates päevast, kui kostja sai
tagaseljaotsusest või selle täitmiseks algatatud täitemenetlusest teada. Kajalt tasutakse kautsjon, mis
vastab riigilõivule poolelt hagihinnalt, kuid mitte vähem kui 100 eurot ja mitte rohkem kui 1500
eurot. Kajale tuleb lisada kõik asja ettevalmistamise lõpuleviimiseks vajalik koos dokumentide ja
nende lisade ärakirjadega vastavalt menetlusosaliste arvule.

Selgitus menetlusabi taotlejale
Kui menetlusosaline taotleb menetlusabi, peab ta seaduses sätestatud tähtaja järgimiseks tegema
tähtaja kestel ka menetlustoimingu, mille tegemiseks ta menetlusabi taotleb, eelkõige esitama
kaebuse. Kaebuse põhjendamiseks või riigilõivu tasumiseks või kaebuses esineva sellise puuduse
kõrvaldamiseks, mis on seotud menetlusabi taotlemisega, annab kohus mõistliku tähtaja pärast
menetlusabi andmise taotluse lahendamist, kui nimetatud taotlus ei olnud esitatud põhjendamatult
või tähtaja pikendamise eesmärgil. See ei välista menetlustähtaja ennistamist (TsMS § 187 lg 6).

Kirjeldav ja põhjendav osa
Kohus, olles tutvunud kohtule esitatud hagiavaldusega, leiab, et hageja hagiavaldus tuleb
osaliselt rahuldada.
Tulenevalt tsiviilkohtumenetluse seadustiku (TsMS) § 407 lg-st 1, kui kohus võib hageja
nõusolekul hagi tagaseljaotsusega rahuldada hagiavalduses märgitud ja asjaoludega õiguslikult
põhjendatud ulatuses, kui kostja, kellele kohus on määranud vastamise tähtaja, ei ole tähtaegselt
vastanud, isegi kui hagi toimetati kostjale kätte välisriigis või kui see toimetati kätte avalikult.
Sel juhul loetakse hageja esitatud faktilised väited kostja poolt omaksvõetuks. TsMS § 407 lg
6 sätestab, et kui hageja on nõus tagaseljaotsuse tegemisega, kuid hagi ei ole hagiavalduses
märgitud ulatuses ja asjaoludega õiguslikult põhjendatud, teeb kohus otsuse, millega jätab hagi
rahuldamata.
Pärnu maakohus võttis 14.04.2016.a menetlusse OÜ Aktiva Finants hagiavalduse V.S. vastu
ning kohustas kostjat esitama vastuse hagiavaldusele 14 päeva jooksul hagiavalduse
kättesaamisest. V.S.le toimetati hagiavaldus ja 14.04.2016.a kohtumäärus kätte avalikult,
vastavasisulise teate avaldamisega Ametlikes Teadaannetes 31.05.2016.a.
TsMS § 317 lg 5 kohaselt loetakse dokument avalikult kättetoimetatuks 15 päeva möödumisel
väljavõtte väljaandes Ametlikud Teadaanded ilmumise päevast. Kohus loeb
menetlusdokumendid V.S.le kättetoimetatuks 15.06.2016.a dokumentide kättetoimetamisega
avalikult Ametlike Teadaannete kaudu. V.S. kohustus vastama hagiavaldusele hiljemalt
29.06.2016.a. Kostja hagiavaldusele tähtaegselt ei vastanud. Hageja on 13.04.2016.a
hagiavalduses taotlenud tagaseljaotsuse tegemist juhul kui kostja ei vasta kohtu poolt määratud
tähtaja jooksul hagile
TsMS § 436 lg-st 7 tulenevalt ei ole kohus otsust tehes seotud poolte esitatud õiguslike
väidetega. Riigikohus on leidnud, et kui pooled ise ei ole tehingu tühisuse alustele tuginenud,
peab kohus omal algatusel arvestama tehingu tühisuse alustega ( RKTKo nr 3-2-1-122-08, p

                                                                                                       2
                                                                                        2-15-128657


19; RKTKo nr 3-2-1-116-10, p 40; RKTKo 3-2-1-106-13, p 24; RKTKo 3-2-1-32-06, p 14).
Kohtul on seega kohustus kontrollida tehingu tühisuse aluseid sõltumata sellest, kas kostja on
tehingu tühisusele tuginenud või mitte, sh tagaseljaotsuse tegemisel.
Hageja on hagiavalduses märkinud, et hageja arvestab viiviseid vastavalt lepingus kokkulepitud
viivisemäärale 0,15% päevas. Kohtule esitatud liitumislepingute lisatingimuste kohaselt
maksete mittetähtaegsel tasumisel arvestatakse viivist arvele märgitud maksetähtajale
järgnevast kuupäevast 0,15% võlasummast iga viivitatud päeva eest. Kohtu hinnangul Elisa
Eesti AS ja kostja vahel sõlmitud lepingu tingimused on tüüptingimused võlaõigusseaduse
(VÕS) § 35 lg 1 kohaselt, sest eelduslikult kostjaga ei ole lepingutingimusi eraldi läbiräägitud.
Hagiavaldusest ei nähtu, et kostja oleks sõlminud lepingu oma majandus- või kutsetegevuse
raames, seega võib füüsilise isiku puhul eeldada, et ta sõlmis lepingu tarbijana lepingu
sõlmimise ajal kehtinud VÕS § 34 ja kehtiva VÕS § 1 lg 5 tähenduses.
VÕS § 42 lg 1 järgi on tüüptingimus tühine, kui see lepingu olemust, sisu, sõlmimise viisi,
lepingupoolte huvisid ja teisi olulisi asjaolusid arvestades kahjustab teist lepingupoolt
ebamõistlikult, eelkõige siis, kui tüüptingimusega on lepingust tulenevate õiguste ja kohustuste
tasakaalu teise lepingupoole kahjuks oluliselt rikutud. Ebamõistlikku kahjustamist eeldatakse,
kui tüüptingimusega kaldutakse kõrvale seaduse olulisest põhimõttest või kui tüüptingimus
piirab teise lepingupoole lepingu olemusest tulenevaid õiguseid ja kohustusi selliselt, et lepingu
eesmärgi saavutamine muutub küsitavaks. Tüüptingimuse tühisust ja sellega seotud asjaolusid
hinnatakse lepingu sõlmimise aja seisuga. Ebamõistlikult kahjustavate tüüptingimuste
näidisloetelu tarbija jaoks on sätestatud VÕS § 42 lg-s 3. VÕS § 42 lg 3 p 5 järgi on
ebamõistlikult kahjustav eelkõige tüüptingimus, millega: nähakse ette, et teine lepingupool
peab oma kohustuse rikkumise korral maksma tingimuse kasutajale ebamõistlikult suurt
leppetrahvi, ebamõistlikult suurt kindlaksmääratud suuruses kahjuhüvitist või muud hüvitist,
või kui teiselt lepingupoolelt võetakse võimalus tõendada tegeliku kahju suurust. VÕS § 42 lg
1 kohaselt on selline tüüptingimus tühine. Kuigi VÕS § 42 lg-s 3 ei ole sõnaselgelt nimetatud,
et ebamõistlikult kahjustav oleks tüüptingimustes ebamõistlikult kõrges määras viivise
ettenägemine, on tüüptingimustes sisalduva viivisekokkuleppe ebamõistliku suuruse korral
võimalik järeldada selle kahjustavat iseloomu VÕS § 42 lg 3 p 5 lauseosa „ebamõistlikult suurt
kindlaksmääratud suuruses [---] muud hüvitist" alusel (vt Riigikohtu 18. detsembri 2014. a otsus
tsiviilasjas nr 3-2-1-139-14, p 11).
Riigikohtu tsiviilkolleegium tsiviilasjas 3-2-1-25-16 on leidnud 10.05.2016.a kohtumääruses,
et selgelt ülemäärast ja tarbijat ebamõistlikult kahjustavat viivisemäära saab pidada tühiseks.
Riigikohus on asunud seisukohale, et eelduslikult tuleb hinnata VÕS § 42 lg 3 p 5 ja § 42 lg 1
järgi tühiseks vähemalt selline tarbijaga sõlmitud viivisekokkulepe, kus kokkulepitud
viivisemäär ületab kolmekordset seadusjärgset viivisemäära. Kolleegiumi hinnangul kajastab
sellises suurusjärgus lepinguline viivisemäär kohast proportsiooni seadusjärgse viivisemäära
suhtes ning täidab oma eesmärgi, kahjustamata tarbijat ebamõistlikult (vt Riigikohtu 10. mai
2016.a määrus tsiviilasjas nr 3-2-1-25-16, p 13).
VÕS § 41 järgi, kui tüüptingimus on tühine või kui seda ei loeta lepingu osaks, kehtib leping
muus osas, kui tingimuse kasutaja ei tõenda, et ta ei oleks lepingut ilma tühise või lepingu osaks
mitteloetud tüüptingimuseta sõlminud. Sellise tingimuse asemel kohaldatakse seaduses seda
liiki lepingu kohta sätestatut. Kolleegium on selgitanud, et ebaproportsionaalselt suure viivise
või leppetrahvi nõude kokkuleppimine tüüptingimustes toob kaasa kokkuleppe tühisuse ja
võimaluse nõuda viivist vaid seaduses sätestatud ulatuses ja eeldustel (vt Riigikohtu 14. juuni
2005. a otsus tsiviilasjas nr 3-2-1-66-05, p 24).
Poolte vahel sõlmitud lepingu järgi oli kokkulepitud viivisemäär 0,15% päevas. Lepingu
sõlmimise aja seisuga ning käesoleva kohtuotsuse tegemise seisuga on seaduses sätestatud
viivisemääraks 0,02% päevas. Seega ületas lepingust tulenev viivisemäär 7,5 korda seaduses
sätestatud viivisemäära (0,15/0,02=7,5).

                                                                                                     3
                                                                                       2-15-128657


Tulenevalt asjaolust, et Elisa Eesti AS-i ja kostja vahel sõlmitud lepingu tüüptingimus
viivisemäära osas on tühine, rahuldab kohus osaliselt hageja nõude, s.o mõistab välja kostjalt
põhinõude ning seadusest tulenevalt viivise.
Hageja põhinõue kostja vastu on 1423,10 eurot, mis tuleneb Elisa Eesti AS ja kostja vahel
13.07.2012.a sõlmitud liitumislepingust tulenevate kohustuste täitmata jätmisest. Kostja ei ole
tasunud Elisa Eesti AS-ile viimase esitatud igakuiseid arveid teenuste kasutamise eest.
Vastavalt esitatud arvetele kohustus kostja tasuma igakuiselt kindlaks kuupäevaks kokkulepitud
summa Elisa Eesti AS-ile. Kostja on nimetatud arvete tasumata jätmisega jätnud võlasuhtest
tuleneva kohustuse täitmata VÕS § 100 mõttes. Kuna kohtule esitatud asjaoludest lähtuvalt on
võlgnik kohustust rikkunud võib võlausaldaja tulenevalt VÕS § 101 lg-st p 1 ja 6 nõuda
kohustuse täitmist ja rahalise kohustuse täitmisega viivitamise korral võlgnikult viivist.
Vastavalt VÕS § 113 lg-le 1 rahalise kohustuse täitmisega viivitamise korral võib võlausaldaja
nõuda võlgnikult viivitusintressi (viivis), arvates kohustuse sissenõutavaks muutumisest kuni
kohase täitmiseni.
Hageja on arvestanud viiviseid alates arvete maksetähtajale järgnevast kuupäevast kuni
maksekäsu kiirmenetluse avalduse koostamise päevani, s.o alates 18.12.2012.a kuni
30.12.2015.a. Kostja on arve nr 2005768108 alusel tekkinud kohustuse täitmisega olnud
viivituses 1107 päeva. Eelnevast tulenevalt on hagejal õigus nõuda kostjalt viiviste tasumist
summas 134,51 eurot (607,55*1107*0,02%=134,51). Kostja on arve nr 2005954603 alusel
tekkinud kohustuse täitmisega olnud viivituses 1076 päeva. Eelnevast tulenevalt on hagejal
õigus nõuda kostjalt viiviste tasumist summas 172,24 eurot (800,35*1076*0,02%=172,24).
Kostja on arve nr 2006164295 alusel tekkinud kohustuse täitmisega olnud viivituses 1047
päeva. Eelnevast tulenevalt on hagejal õigus nõuda kostjalt viiviste tasumist summas 1,68 eurot
(8*1047*0,02%=1,68). Kostja on arve nr 2006355898 alusel tekkinud kohustuse täitmisega
olnud viivituses 1018 päeva. Eelnevast tulenevalt on hagejal õigus nõuda kostjalt viiviste
tasumist summas 1,47 eurot (7,20*1018*0,02%=1,47). Kokku on kostja kohustatud tasuma
hageja nõude alusel, arvestades seaduses sätestatud viivisemäära, viivist 309,90 eurot.
Tsiviilkohtumenetluse seadustiku § 444 lg 3 alusel teeb kohus käesolevas tsiviilasjas
tagaseljaotsuse ilma kirjeldava ja põhjendava osata.
Menetluskulud
Pärnu Maakohtule 13.04.2016.a esitatud hagiavalduse ja menetluskulude nimekirja kohaselt
palub hageja kostjalt V.S.lt välja mõista hageja OÜ Aktiva Finants kasuks menetluskulud -
tasutud riigilõiv 275 eurot ja õigusabikulud summas 639,12 eurot. Lisaks palub hageja kostjalt
menetluskulude suurust kindlakstegeva lahendi jõustumisest kuni täitmiseni menetluskuludelt
viivise tasumist VÕS § 113 lõikes 1 ettenähtud ulatuses.
TsMS § 162 lg-te 1 ja 2 kohaselt hagimenetluse kulud kannab pool, kelle kahjuks otsus tehti.
Pool, kelle kahjuks otsus tehti, hüvitab teisele poolele muu hulgas kohtumenetluse tõttu
tekkinud vajalikud kohtuvälised kulud.
Vastavalt TsMS § 173 lg-le 1 ja 2 esitab asja menetlenud kohus menetluskulude jaotuse
menetlusosaliste vahel kohtuotsuses või menetlust lõpetavas määruses. Asja järgmisena
menetleva kohtu lahendis esitatakse kogu seni kantud menetluskulude jaotus. Menetluskulude
jaotuses näeb kohus ette, millised menetluskulud keegi menetlusosalistest peab kandma.
TsMS § 174 lg 1 kohaselt menetluskulude rahalise suuruse määrab menetluskulude jaotuse
alusel vajalikus ja põhjendatud ulatuses kindlaks asja menetlev kohus samas tsiviilasjas, millega
seoses kulud tekkisid. Vastavalt TsMS §-le 138 lg 1 ja 2 on menetluskulud menetlusosaliste
kohtukulud ja kohtuvälised kulud. Kohtukulud on riigilõiv, kautsjon ning asja läbivaatamise
kulud. Hageja on tasunud riigilõivu summas 275 eurot.
TsMS § 144 p 1 kohaselt on kohtuvälised kulud menetlusosaliste esindajate ja nõustajate kulud.
TsMS § 175 lg 1 sätestab, et kui menetlusosaline peab menetluskulude jaotust kindlaks määrava
kohtulahendi kohaselt kandma teise menetlusosalise lepingulise esindaja või nõustaja kulud,
                                                                                                    4
                                                                                       2-15-128657


 mõistab kohus esindaja või nõustaja kulud nende rahalise kindlaksmääramise korral välja
 põhjendatud ja vajalikus ulatuses. Lepinguline esindaja on menetlusosalist menetluses esindav
 advokaat või muu tehinguga määratud esindaja. Käesolevas tsiviilasjas on hageja volitanud
 ennast esindama OÜ Julianuse Õigusbüroo ning hageja esindamise eest on OÜ Julianuse
 Õigusbüroo esitanud hagejale arve summas 639,12 eurot.
 Kohus on seisukohal, et kuna tegemist on lihtsa menetlusega, milles kostja hagiavaldusele
 vastust ei esitanud, hageja kohtule täiendavaid seisukohti ega taotlusi ei esitanud ning
 kohtuistungit ei toimunud, siis ei ole 639,12 euro suurune õigusabikulude nõue põhjendatud.
 Kohtuväliste kulude väljamõistmisel tuleb kostja kanda jätta üksnes vajalikud kulud.
 Arvestades hagiavalduse mahtu ja sisu ning sellele lisatud tõendeid peab kohus põhjendatuks
 hageja menetluskulusid õigusabile summas 200 eurot. Antud asjas on hageja poolt esitatud
 vaid hagiavaldus kolmel lehel. Hagiavaldusele on lisatud tõendid, mis eelduslikult hageja esitas
 lepingulisele esindajale. Lepingulisel esindajal ei olnud vajalik ise tõendeid otsida või
 kolmandatelt isikutelt dokumente välja nõuda, et neid kohtule esitada. Lepinguline esindaja
 esitas kohtule hagiavalduse muude materjalidega kohtule kokku 38 leheküljel, millest 3 lehel
 oli hagiavaldus, 9 lehel esindusõiguse ja menetluskuludega seotud dokumendid ning tõendeid
 26 lehel. OÜ Julianuse Õigusbüroo esitatud arvel nr 1982961 on teenuse nimetuseks
 „Esindustasu võlglase V.S. kohtumenetluses“. Käesolevas menetluses on hagiavalduse ja
 hagimaterjalide kohtusse esitamine lepingulise esindaja esimene ning ainus tegevus
 kohtumenetluses. Kohus leiab, et 4 leheküljelise hagiavalduse koostamise ning hagimaterjalide
 koondamine kohtusse esitamiseks ei vasta nõutud õigusabi kuludele summas 639,12 eurot.
 Käesolevas asjas on maksekäsu kiirmenetlus hagimenetlusse üle antud 23.03.2016.a, seega on
 maksekäsu kiirmenetluse avalduse hagimenetlusse üleandmisest kuni otsuse tegemiseni
 möödunud 99 päeva, mida võib kohtupraktika järgi hinnata keskmiseks menetlusajaks.
 Menetlustähtaeg on seotud kostjale menetlusdokumentide kättetoimetamisele kulunud ajaga.
 Kohtu hinnangul hageja peab koheselt hagiavalduse esitamisega põhjendama, mida on teinud,
 et kostja kontaktandmeid välja selgitada, kui maksekäsu kiirmenetluses ei ole õnnestunud
 kostjale menetlusdokumente kättetoimetada. Kohtu hinnangul nii hagiavalduse mahtu, sisu
 lihtsust, esitatud tõendite olemasolu ja menetluse kestvust arvestades on mõistlik jätta kostja
 kanda 200 eurot.
 Eeltoodule tuginedes asub maakohus seisukohale, et kostja peab kandma võrdeliselt rahuldatud
 hagiavalduse osaga hageja menetluskulud, milleks on hageja poolt hagiavalduse esitamisel
 tasutud riigilõiv 275 eurot ja kulud õigusabile summas 200 eurot. Nimetatud summad kuuluvad
 64 % ulatuses kostjalt hageja kasuks väljamõistmisele.
 TsMS § 177 lg 4 sätestab, et kohus märgib menetluskulude kindlaksmääramist taotlenud isiku
 avalduse alusel menetluskulude kindlaksmääramise lahendis, et hüvitamisele kuuluvatelt
 menetluskuludelt tuleb tasuda menetluskulude suurust kindlaks tegeva lahendi jõustumisest
 alates kuni täitmiseni viivist võlaõigusseaduse § 113 lõike 1 teises lauses ettenähtud ulatuses.
 Hageja on kohtule esitatud menetluskulude nimekirjas taotlenud menetluskuludelt viivise
 väljamõistmist VÕS § 113 lõike 1 ettenähtud ulatuses. Seega tuleb kostjal tasuda
 menetluskuludelt (325 eurot) menetluskulude suurust kindlakstegeva lahendi jõustumisest
 alates kuni täitmiseni viivist võlaõigusseaduse § 113 lg 1 teises lauses ettenähtud ulatuses.
TsMS § 468 lg 1 p 2 kohaselt tunnistab kohus tagaseljaotsuse omal algatusel tagatiseta
viivitamata täidetavaks.
/allkirjastatud digitaalselt/
Tambet Grauberg
kohtunik



                                                                                                    5

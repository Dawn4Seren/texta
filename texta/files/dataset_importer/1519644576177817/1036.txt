                                                                            2-15-16130




                         KOHTUOTSUS
                              EESTI VABARIIGI NIMEL

Kohus                            Harju Maakohus

Kohtunik                         Kristiina Kruusel

Otsuse tegemise aeg ja koht      9. detsember 2016, Tallinn, Tartu mnt kohtumaja

Tsiviilasja number               2-15-16130

Tsiviilasi                       XXXX hagi        XXXX    vastu   mittevaralise    kahju
                                 hüvitamiseks

Tsiviilasja hind                 3500 eurot

Menetlusosalised ja nende        Hageja XXXX(isikukood XXXX, elukoht XXXX)
esindajad                        Hageja lepinguline esindaja advokaat Martin Traat
                                 (Advokaadibüroo    Eipre   &    Partnerid,  e-post
                                 martin@eipre.ee)
                                 Kostja XXXX(isikukood XXXX, elukoht XXXX)
                                 Kostja lepinguline esindaja vandeadvokaat Meelis Masso
                                 (Advokaadibüroo        Heringson      GLO,       e-post
                                 meelis@heringson.ee)

Asja läbivaatamine               Kirjalik menetlus

RESOLUTSIOON

Jätta XXXX hagi XXXX vastu mittevaralise kahju hüvitamiseks rahuldamata.

Menetluskulude jaotus ja väljamõistmine

   1. Jätta menetluskulud XXXX kanda.
   2. Välja mõista XXXX XXXX kasuks menetluskulud summas 1254 eurot.
   3. Kohustada XXXX tasuma XXXX menetluskulud D.A.S. Õigusabikulude
      Kindlustuse AS-i arvelduskontole nr EE472200221049641283, selgitusega:
      “XXXX menetluskulud tsiviilasjas nr 2-15-16130”.
   4. Hüvitamisele kuuluvatelt menetluskuludelt tuleb XXXX tasuda XXXX käesoleva
      kohtuotsuse jõustumisest alates kuni täitmiseni viivist võlaõigusseaduse (VÕS) §
      113 lõike 1 teises lauses ettenähtud ulatuses.


                                                                                      1
                                                                                      2-15-16130


Edasikaebamise kord

Pooled võivad esitada otsuse peale apellatsioonkaebuse 30 päeva jooksul alates otsuse
kättetoimetamisest, kuid mitte hiljem kui viie kuu möödumisel esimese astme kohtu otsuse
avalikult teatavakstegemisest. Ringkonnakohus võib apellatsioonkaebuse lahendada kirjalikus
menetluses, kui kaebaja ei taotle selle lahendamist istungil.
Kohus selgitab, et vastavalt tsiviilkohtumenetluse seadustiku (TsMS) § 187 lg-le 6 peab
seaduses sätestatud tähtaja järgimiseks menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb, eelkõige esitama kaebuse.
Kaebuse põhjendamiseks või riigilõivu tasumiseks või kaebuses esineva sellise puuduse
kõrvaldamiseks, mis on seotud menetlusabi taotlemisega, annab kohus sellisel juhul mõistliku
tähtaja pärast menetlusabi andmise taotluse lahendamist, kui nimetatud taotlus ei olnud
esitatud põhjendamatult või tähtaja pikendamise eesmärgil. See ei välista menetlustähtaja
ennistamist.

HAGEJA NÕUE JA PÕHJENDUSED
1. XXXX(hageja) esitas 28.10.2015 Harju Maakohtule hagi XXXX(kostja) vastu, milles palus
kostjalt välja mõista mittevaralise kahju kohtu õiglasel äranägemisel.

2. Hagiavalduse kohaselt lõi kostja 28.07.2012 kella 00.00 ajal Tallinnas Kullerkupu 20
lähistel hagejat rusikaga näkku, põhjustades sellega hagejale füüsilist valu ja
tervisekahjustuse: hematoom vasaku silma nurgas ning ninaluude nihketa murru. Seejärel
võttis kostja hageja kõrist kinni, kägistas hagejat ja lõi teda vähemalt viiel korral jalaga kõhtu,
põhjustades hagejale füüsilist valu ja marrastused kaelal. 05.08.2012 kella 20.40 paiku, kui
alaealine hageja soovis pääseda koju, lõi kostja uuesti hagejat rusikaga näkku, mille
tulemusena hageja kukkus ja tundis füüsilist valu. Kostja käitumine kvalifitseeriti
karistusseadustiku (KarS) § 121 järgi ja ta tunnistati süüdi Harju Maakohtu 13.05.2014
otsusega kriminaalasjas nr 1-14-1918. See otsus jäi jõusse ka Tallinna Ringkonnakohtu
08.10.2014 otsusega. Lõplikult jõustus kostja süüditunnistamine ülalnimetatud kuritegudes
25.01.2015. Nimetatud kohtuotsustega on leidnud tõendamist, et kostja on tekitanud hagejale
kehavigastused ja põhjustanud valu, millega on põhjustatud hagejale mittevaraline kahju.
Mittevaralise kahju hüvitamise nõude õigus tekkis hagejal alates 25.01.2015, mil jõustus otsus
kostja süüditunnistamise kohta.

3. Kostja poolt avaldatu ei vasta tõele. Kostja provotseerib teadlikult ja sihilikult hageja
perega konflikte eesmärgil saada hageja emalt kätte osa kinnistust asukohaga Kibuvitsa 4,
Tallinn. Pärast konflikti tekitamist üritab kostja näidata end süütu kannatajana, kuid nagu on
näha ka tema süüdimõistmisest, ei suuda ta sageli oma kunstlikult kujundatud rollis püsida.
Kostja süüdimõistmine jõustus 25.01.2015. Alates sellest ajast hakkas kulgema
tsiviilseadustiku üldosa seaduse (TsÜS) § 153 lg-s 1 ettenähtud hagi esitamise tähtaeg, kuna
teatavasti ei ole kostja kunagi tunnistanud ega tunnista ka oma vastuses, et ta hagejale üldse
mingeid vigastusi põhjustas. Seega ei saa hageja esitada hagi isiku vastu, kes eitab, et tema
tegevus hagejale kahju põhjustas enne selle isiku jõustunud kohtuotsusega süüditunnistamist,
kuna enne seda ei ole nõue muutunud sissenõutavaks. Kohtuotsuse jõustumisel kriminaalasjas
nr 1-14-1918 tekkis hagejal õiguslik alus kostja vastu nõude esitamiseks. Enne kostja
süüditunnistamist ei olnud võimalik ega ka mõistlik tema vastu hagi esitada põhjusel, et ei
olnud teada, kas kostja tunnistatakse kuriteos süüdi või mitte ning tulenevalt sellest kas
hagejal tekib õigus kostja vastu nõue esitada või mitte.


                                                                                                 2
                                                                                    2-15-16130

Kostja käsitleb aegumistähtaja algust ebaõigesti. TsÜS § 147 lg 1 kohaselt aegumistähtaeg
algab nõude sissenõutavaks muutumisega, kui seaduses ei ole sätestatud teisiti. TsÜS § 147 lg
2 sätestab, et nõue muutub sissenõutavaks alates ajahetkest, mil õigustatud isikul on õigus
nõuda nõudele vastava kohustuse täitmist. Aegumistähtaja kulgemine algas 25.01.2015. Enne
seda ei olnud hageja nõue sissenõutav. Lisaks sätestab TsÜS § 153 lg 2, et käesoleva
paragrahvi lõikes 1 nimetatud nõuded aeguvad hiljemalt 30 aasta jooksul, arvates kahju
põhjustanud teo tegemisest või sündmuse toimumisest. Nõue ei ole aegunud ja kostja taotlus
aegumise kohaldamiseks ja vaheotsuse tegemiseks tuleb jätta rahuldamata.

4. Kostja ei ole kunagi menetluses omaks võtnud, et ta on hagejale mittevaralist kahju
tekitanud hageja löömisega. Kostja jätkuv seisukoht oli, et hoopis hageja on temale kallale
tunginud ja/või on ta hagejat rünnates tegutsenud hädakaitse seisundis. Seega ei olnud hagejal
põhjust esitada kostja vastu mittevaralise nõudega hagi olukorras, kus ei olnud teada, kas
kostja kriminaalasjas üldse süüdi tunnistatakse või mitte. Hageja ootas õigusselguse
saabumist. Nõude aegumine algab 25.01.2015, mil hagejal oli või pidi olema selge, et tal on
tekkinud nõue kostja vastu.

Hageja on käesolevas tsiviilasjas esitanud mittevaralise kahju hüvitamise nõude. Mittevaralise
kahju hüvitamise nõue ei ole kriminaalmenetluses riigilõivuvaba. Hagejal puudus arvestades
kostja käitumist ja väiteid põhjus esitada nn „ennatlik hagi“ olukorras, kus ei olnud teada, kas
kostja hageja ründamises ja löömises süüdi tunnistatakse või mitte. Teoreetiliselt võib
arutleda ka selle üle, et hageja pidi kostja vastutusest ja/või õigusvastasest käitumisest teada
saama hiljemalt toimiku tutvustamisel, prokuratuuri poolt kannatanuna ülekuulamisel või muu
menetlustoimingu läbiviimisel kriminaalasjas, kus hagejale oli või pidi olema juba selge, et
kostja on kriminaalasjas vähemalt kahtlustatav. Olid ju varasemad kostja väited kõik sellised,
et hageja oli hoopis teda rünnanud. Prokuratuuril oli ka kohustus selgitada hagejale tema
õigusi esitada kostja vastu nõue. Seega peab kostja juhul, kui ta tugineb hagi aegumise
vastuväitele, tõendama, et hageja oli või pidi olema teadlik oma nõude tekkimisest kostja
vastu kriminaalmenetluses. Selliseid tõendeid ei ole kostja kohtule esitanud. Nõue ei ole
aegunud ja kostja taotlus aegumise kohaldamiseks ning vaheotsuse tegemiseks tuleb jätta
rahuldamata.

KOSTJA VASTUVÄITED
5. Kostja vaidles hagile vastu ning palus kohaldada asjas aegumist.

6. Pooled on sugulased ja elavad naabritena elumajas aadressil Kibuvitsa tn 4, Tallinn. Hageja
on kostja õepoeg ja kostja arvates ei ole hageja ema kostja täisväärtuslikuks
ühiskonnaliikmeks kasvatamisesse eriliselt panustanud. Hagejal tekkisid alaealisena
probleemid õiguskuuleka käitumisega, vargused, suitsetamine, pidev alkoholi tarbimine,
narkootikumid ja koolikohustuse täitmata jätmine. Hageja kasvades lisandus vägivaldne
käitumine, millele kõigele hageja ema (kostja õde) vaatas „läbi sõrmede“.

31.04.2012 korraldas hageja elamu hoovis lärmaka peo, mis algas kell 19.00 ja kestis enam
kui 25 tundi. Peol tarbiti ohtralt alkoholi, lagastati maja koridor ja ümbrus.
Korralekutsumisele hageja ei allunud, vaid ähvardas asjad selgeks rääkida kostja üheksa
aastase tütrega. Pidu lõpetas kostja poolt väljakutsutud politsei, kes viis hageja kainenema.
03.07.2012 öösel kella 00.15 paiku käis joobes hageja kostjat ähvardamas, kuna kostja oli
üritanud oma õele verbaalselt selgitada, et hageja käitumine on pehmelt väljendudes taunitav
ning pidevad joobes alaealiste peod kinnistul on lubamatud. 07.07.2012 hommikul kella 08.35
paiku peksis joobes hageja kurikaga puruks hoovis parkivad kostja perekonnale kuuluvad
autod, mille osas alustati kriminaalmenetlust ja mille raames tuvastati hageja süüline
                                                                                              3
                                                                                     2-15-16130

käitumine. Antud lõhkumisega põhjustatud varalise kahju osas on jõustunud ka kohtulahend
tsiviilasjas 2-14-1344. Hageja ega ka hageja ema ei nõustunud kohtulahendit vabatahtlikult
täitma ja otsus täideti alles hiljuti kohtutäituri vahendusel. Lisaks tungis alkoholijoobes hageja
07.07.2012 hommikul sellesama kurikaga ebaseaduslikult kostja korterisse, kus viibisid nii
kostja kui ka tema alaealine tütar. Ka selles osas oli alustatud kriminaalmenetlust, kuid
menetlus lõpetati seoses hageja kui alaealise suhtes muude mõjutusvahendite kohaldamise
tõttu. Ka nimetatud määrusest nähtub, et hagejat on väärtegude eest karistatud 11-korral ja
Alaealiste komisjonis on olnud arutamisel hageja tegevus seoses pisivarguse, koolikohustuse
täitmise, alkoholi tarbimise ja kanepi suitsetamisega. 28.07.2012 ja 05.08.2012 leidsid aset
sündmused, mida on kirjeldatud kriminaalasjas nr 1-14-1918, kuid milles kostja enesel süüd
ei näe. Arvestades hageja vägivaldsust ning 07.07.2012 hageja poolt toimepandut, on kostja
jätkuvalt seisukohal, et käitus hagejat rünnates hädakaitse seisundis või oli muul moel hageja
käitumisest provotseeritud. 12.08.2012 kell 23.30 käis tugevas joobes hageja taaskord kostjat
ähvardamas ja lahkudes teatas, et „sina sured esimesena“. Seega on asjaoludest nähtuvalt
ilmne, et pooltevahelised suhted on pingestatud eelkõige hageja pideva õigusvastase
käitumise tõttu.

25.01.2015 jõustus kostjat süüdimõistev kohtuotsus kriminaalasjas 1-14-1918. Hagis esitatud
nõude aluseks on väidetavalt kostja poolt tekitatud tervisekahjustused (õigusvastane kahju),
mis tulenevad sündmustest, mis leidsid aset 28.07.2012 kella 00.00 ajal ja 05.08.2012 kella
20.40 ajal. TsÜS § 153 lg 1 kohaselt on surma põhjustamisest, kehavigastuse tekitamisest,
tervise kahjustamisest või vabaduse võtmisest tuleneva nõude aegumistähtaeg, olenemata
sellest, milline on nõude õiguslik alus, on kolm aastat ajast, mil õigustatud isik kahjust ja
kahju hüvitamiseks kohustatud isikust teada sai või pidi teada saama. Hageja sai teada nii
väidetavast kahjust kui ka väidetavast kahju tekitajast, st kostjast, vastavalt 28.07.2012 kella
00.00 ajal ja 05.08.2012 kella 20.40 ajal. Seega on ilmne, et väidetavates kahjujuhtumitest
kuni hagi esitamiseni kohtule on möödunud hagi kohtusse esitamise seisuga 28.10.2015 enam
kui kolm aastat. Hageja nõue on aegunud. Seega taotleb kostja kohtult nõude aegumise
arvesse võtmist ja palub teha vaheotsuse kooskõlas TsMS § 449 lg-ga 3.

7. Hageja seisukohad ei tulene ega põhine seadusel ja on seletatavad seaduse mittetundmisega
(lisaks prokuratuurile etteheited tehes), mis aga ei ole vabandatav. Antud juhul ei ole
aegumise kohaldamise küsimuses oluline tuvastada, mitte kostja teadmine, vaid hageja
teadmine. Seega ei oma asjas tähtsust, kas ja millal on kostja hageja löömist tunnistanud.
Oluline on vaid see, millal hageja sai teada kahjust ja talle kahju põhjustanud isikust.
Seejuures ei ole oluline, kas kostja on kriminaalkorras süüdi tunnistatud või mitte. Hagejal
oleks olnud võimalik tõendada talle kahju tekitamist ka tsiviilkohtumenetluse korras ja asja
eelnev menetlemine kriminaalkorras pole seaduse kohaselt kohustuslik. Ekslik on hageja
seisukoht, mille kohaselt justkui kostja peaks antud asjas tõendama, et hageja oli või pidi
olema teadlik oma nõude tekkimisest kostja vastu kriminaalmenetluses. Hageja oli
kriminaalmenetluses kannatanu ja tuleb eeldada, et nii uurija, prokurör kui ka kohus
tutvustasid kannatanule tema õigusi, sh ka õigust esitada kriminaalmenetluses tsiviilhagi, mis
oleks vähemasti kaasa toonud nõude aegumise peatumise kriminaalmenetluse ajaks.
Kannatanu kriminaalasjas mingit tsiviilhagi ei esitanud. Seega oli hageja poolt hagi esitamise
ajaks, s.o 28.10.2015, nõue aegunud.


KOHTU PÕHJENDUSED
8. Kohus leiab, et kostja taotlus aegumise kohaldamiseks kuulub rahuldamisele ning seega
puudub alus hagi rahuldamiseks.

                                                                                                4
                                                                                     2-15-16130

9. Õigus nõuda teiselt isikult teo tegemist või sellest hoidumist (nõue) aegub TsÜS § 142 lg 1
järgi seaduses sätestatud tähtaja (aegumistähtaeg) jooksul ja pärast nõude aegumist võib
kohustatud isik keelduda oma kohustuse täitmisest. TsÜS § 143 kohaselt võtab kohus nõude
aegumist arvesse ainult kohustatud isiku taotlusel. Kostja on taotlenud hagis esitatud nõude
suhtes aegumise kohaldamist. Vastavalt TsMS § 449 lg-le 3 võib kohus teha vaheotsuse ka
aegumise kohaldamise taotluse kohta, mis on edasikaebamise tähenduses samane
lõppotsusega. Aegumise kohaldamata jätmisel teeb kohus selle kohta vaheotsuse ja jätkab
menetlust. Kui kohus leiab, et nõue on aegunud, teeb ta lõppotsuse ja asja edasi ei menetle.

10. Hageja nõude aegumise üle otsustamisel on esmalt vajalik kvalifitseerida õigussuhe,
millest vaidlusalune nõue tuleneb. Hageja on esitanud kostja vastu õigusvastaselt tekitatud
mittevaralise kahju hüvitamise nõude, tuginedes väitele, et kostja tekitas talle füüsilist valu ja
tervisekahjustuse. Nimetatud nõue võiks kuuluda rahuldamisele VÕS § 1043, § 1045 lg 1 p 2
ja § 1050 lg 1 alusel.

11. TsÜS § 153 lg 1 sätestab, et surma põhjustamisest, kehavigastuse tekitamisest, tervise
kahjustamisest või vabaduse võtmisest tuleneva nõude aegumistähtaeg, olenemata sellest,
milline on nõude õiguslik alus, on kolm aastat ajast, mil õigustatud isik kahjust ja kahju
hüvitamiseks kohustatud isikust teada sai või pidi teada saama. TsÜS § 153 lg 2 näeb ette, et
sama paragrahvi lõikes 1 nimetatud nõuded aeguvad hiljemalt 30 aasta jooksul, arvates kahju
põhjustanud teo tegemisest või sündmuse toimumisest. Kohus märgib, et üldjuhul on
otstarbekas esmalt tuvastada, kas kahju tekitamisest on möödunud 30 aastat või enam. Kui see
on nii, siis on nõue TsÜS § 153 lg 2 järgi aegunud. Peaks aga kahju põhjustanud teost või
sündmusest olema möödas vähem kui 30 aastat, tuleb järgmisena kindlaks teha, kas ajast, mil
õigustatud isik sai või pidi saama teada nii kahjust kui ka kahju hüvitama kohustatud isikust,
on möödas kolm aastat või enam. Jaatav vastus sellele küsimusele tähendab, et nõue on ikkagi
aegunud (TsÜS § 153 lg 1 järgi), eitava vastuse korral aga nõue aegunud ei ole (vt analoogia
korras ka Riigikohtu 22.02.2013 otsus kriminaalasjas nr 3-1-1-106-12, p-d 36-38; 01.06.2016
otsus kriminaalasjas nr 3-1-1-41-16, p 19).

12. Kuna hageja nõude aluseks olevad kostja teod leidsid vaidlustamata asjaolude kohaselt
aset 28.07.2012 ja 05.08.2012, ei ole TsÜS § 153 lg-s 2 sätestatud (absoluutne) 30-aastane
aegumistähtaeg möödunud. Seega vajab selgitamist, kas hageja nõue on aegunud TsÜS § 153
lg 1 järgi. Selleks tuleb esmalt lahendada küsimus, kunas kõnealune aegumistähtaeg kulgema
hakkas ehk millal hageja sai kahjust ja kostjast kui kahju hüvitama kohustatud isikust TsÜS §
153 lg 1 mõttes teada.

13. Kohus selgitab, et TsÜS § 153 lg 1 tähenduses peab teadmine kahjust hõlmama nii
teadmist kahjust kui ka teadmist teost või sündmusest, millega kahju põhjustati. Selline
teadmine ei eelda täpset ülevaadet kõigist kahju ja selle tekitamise üksikasjadest: piisab, kui
kannatanul (hagejal) on küllalt infot, et koostada selline hagi, mille kohus eeldatavasti
menetlusse võtaks. TsÜS § 153 lg-s 1 sätestatud aegumistähtaja kulgu ei saa lugeda alanuks
ajast, mil õigustatud isik sai teada või pidi teada saama kahjust ja selle põhjustanud teost või
sündmusest, kuid ta ei teadnud ega pidanudki teadma kahju hüvitama kohustatud isikust.
TsÜS § 153 lg-s 1 sätestatud aegumistähtaeg hakkab kulgema ka juhul, kui õigustatud isik
kahjust või kahju hüvitama kohustatud isikust ei teadnud, kuid oleks pidanud teadma.
Üldjuhul võib eeldada, et kriminaalasjas kannatanu (hageja) teab või peab teadma kahju
hüvitama kohustatud kahtlustatavast, süüdistatavast või tsiviilkostjast hiljemalt ajast, mil
menetleja võimaldab tal kriminaalmenetluse seadustiku (KrMS) § 224 lg 2 korras tutvuda
kriminaaltoimikuga, milles sisalduvad faktilised asjaolud osutavad konkreetsele isikule kui
kahju hüvitama kohustatule. Samas ei ole välistatud, et kannatanu teab kahju hüvitama
                                                                                                5
                                                                                      2-15-16130

kohustatud isikust juba enne kohtueelse menetluse lõpuleviimist, nt juhul, kui ta on kahju
põhjustanud teo vahetu tunnistaja ja tunneb teo toimepanijat (vt analoogia korras nt
Riigikohtu 01.06.2016 otsus kriminaalasjas nr 3-1-1-41-16, p 21). Sellisel juhul hakkab TsÜS
§ 153 lg-s 1 sätestatud aegumistähtaeg üldiselt kulgema juba kahju põhjustanud teo
toimepanemisest.

14. Hagiavalduse kohaselt lõi kostja 28.07.2012 kella 00.00 ajal Tallinnas Kullerkupu 20
lähistel hagejat rusikaga näkku, põhjustades sellega hagejale füüsilist valu ja
tervisekahjustuse: hematoom vasaku silma nurgas ning ninaluude nihketa murru. Seejärel
võttis kostja hageja kõrist kinni, kägistas hagejat ja lõi teda vähemalt viiel korral jalaga kõhtu,
põhjustades hagejale füüsilist valu ja marrastused kaelal. Kostja lõi hagejat uuesti rusikaga
näkku 05.08.2012 kella 20.40 paiku, mille tulemusena hageja kukkus ja tundis füüsilist valu.
Vaidlustamata asjaolude kohaselt tunnistati kostja Harju Maakohtu 13.05.2014 otsusega
kriminaalasjas nr 1-14-1918 süüdi KarS § 121 järgi eelnevalt (hagis) nimetatud sündmustes.
Viidatud otsus jõustus 25.01.2015. Vaidlus puudub ka selles, et pooled on sugulased (hageja
on kostja õepoeg) ja nad elavad naabritena elumajas aadressil Kibuvitsa 4, Tallinn. Seega
tundis hageja tegude toimepanijat (kostjat).

Kohtu hinnangul on Harju Maakohtu 13.05.2014 otsusest kriminaalasjas nr 1-14-1918 (vt tl
6-15) nähtuv hageja teadmine talle füüsilise valu ja tervisekahjustusega tekitatud kahjust ja
kostjast kui kahju hüvitama kohustatud isikust TsÜS § 153 lg 1 mõttes piisav, lugemaks selles
sättes ette nähtud aegumistähtaja kulgemine alanuks. Seda ei muuda asjaolu, et kostja ei
tunnistanud end kohtueelses menetluse ega kohtus kuriteos süüdi olevaks. Asjaolu, et kahju
tekitaja (kostja) eitab oma vastutust, ei välista TsÜS § 153 lg-s 1 ette nähtud aegumistähtaja
kulgemist. Kui õigustatud isikul (hagejal) on teada kahju ja kahju hüvitamiseks kohustatud
isik (kostja), nagu see antud juhul oli, pole kohustatud isiku (kostja) enda avaldustel TsÜS §
153 lg-s 1 nimetatud teadasaamise seisukohast tähtsust. Praeguses asjas ei ole alust ka väita,
nagu saanuks kannatanu (hageja) kostjast kui kahju hüvitama kohustatud isikust teada alles
kriminaalasja kohtueelse menetluse käigus. Asjaolu, et kostja süüdimõistmise otsus jõustus
25.01.2015, ei mõjuta hageja teadasaamist kahjust ja kahju hüvitama kohustatud isikust.

15. Vastavalt TsÜS § 135 lg-le 1 algab tähtaja kulgemine järgmisel päeval pärast selle
kalendripäeva või sündmuse saabumist, millega määrati kindlaks tähtaja algus, kui seadusest
või lepingust ei tulene teisiti. Sama paragrahvi teise lõike kohaselt lõpeb tähtaeg tähtpäeva
saabumisel. Juhul kui tähtpäeva saabumine on määratud aastates arvutatava tähtajaga, saabub
tähtpäev TsÜS § 136 lg 2 järgi viimase aasta vastaval kuul ja päeval. Viimase aasta vastava
kuu vastavaks päevaks on päev, millega määrati kindlaks tähtaja algus (vt ka Riigikohtu
23.05.2002 otsus tsiviilasjas nr 3-2-1-19-02, p 7). TsÜS § 137 lg-st 1 tuleneb, et kui tähtpäeva
saabumine on määratud päevades või suuremates ajaühikutes arvutatava tähtajaga, möödub
tähtaeg tähtpäeva saabumise päeval kell 24.00, kui seadusest ei tulene teisiti. Kui
tahteavalduse tegemiseks või kohustuse täitmiseks ettenähtud tähtpäev satub riigipühale või
muule puhkepäevale, loetakse tähtpäev TsÜS § 136 lg 8 kohaselt saabunuks puhkepäevale
järgneval esimesel tööpäeval.

Kohus on tuvastanud, et hageja sai kahjust ja kahju hüvitama kohustatud isikust (kostjast)
teada talle füüsilise valu ja tervisekahjustuse tekitamise päeval, s.o vastavalt 28.07.2012 ja
05.08.2012. Seega tulnuks hagejal TsÜS § 153 lg 1 järgi mittevaralise kahju hüvitamise nõue
esitada esimese sündmuse osas hiljemalt 28.07.2015 kell 24.00 ja teise sündmuse osas
hiljemalt 05.08.2015 kell 24.00. Tsiviilasja esemeks olev hagi on kohtule esitatud 28.10.2015,
seega pärast aegumistähtaja lõppu.

                                                                                                 6
                                                                                 2-15-16130

16. Seoses hageja väidetega märgib kohus veel järgmist. TsÜS § 153 lg 2 on kombineeritud
sama paragrahvi lõikega 1, st seda kohaldatakse vaid maksimaalse aegumistähtajana ning see
ei oma tähendust, kui hageja nõue on juba aegunud lõike 1 järgi. Hageja käsitlus sellest, et
mittevaralise kahju hüvitamise nõue ei ole kriminaalmenetluses riigilõivuvaba ja ennatliku
hagi esitamisest, on asjakohatud. KrMS § 38 lg 3 kohaselt on kriminaalmenetluses
riigilõivuvaba tsiviilhagi varalise kahju hüvitamise nõudes. Samas saab kuni 31.12.2014
kehtinud riigilõivuseaduse (RLS) § 22 lg 1 p 11 (praegu kehtiva RLS § 22 lg 1 p 12) kohaselt
mittevaralise kahju hüvitamise hagi esitada ka kriminaalmenetluses riigilõivuvabalt, kui hagi
esitatakse kehavigastuse, muu terviserikke või toitja surmaga seotud mittevaralise kahju
hüvitamiseks (vt nt Riigikohtu 12.05.2009 määrus kriminaalasjas nr 3-1-1-41-09, p-d 12 ja
13; 26.02.2014 otsus kriminaalasjas nr 3-1-1-123-13, p 11). Seega kehtib riigilõivuvabastus
kehavigastuse, muu terviserikke või toitja surmaga seotud mittevaralise kahju hüvitamise hagi
esitamisel ka kriminaalmenetluses. Samuti oleks hageja saanud esitada samast kuriteost
tulenenud mittevaralise kahju hüvitamise nõude koheselt tsiviilkohtule, kuigi tsiviilhagi
esitamine kriminaalmenetluse raames oleks andnud kannatanule mitmeid eeliseid võrreldes
sama nõude esitamisega tsiviilkohtumenetluse korras. Näiteks oleks saanud kannatanu
tsiviilhagis tugineda olulisel määral prokuratuuri kogutud tõendusteabele, mistõttu oma nõude
kaitsmine kannatanuna kriminaalmenetluses on enamasti lihtsam kui hagejana
tsiviilkohtumenetluses. Lisaks on tsiviilhagi avalduse sisu- ja vorminõuded
kriminaalmenetluses võrreldes tsiviilkohtumenetlusega mõnevõrra leebemad.

17. Lähtudes ülaltoodust, jätab kohus hagi nõude aegumise tõttu rahuldamata.

MENETLUSKULUDE JAOTUS
18. TsMS § 173 lg 1 kohaselt esitab asja menetlenud kohus menetluskulude jaotuse
menetlusosaliste vahel kohtuotsuses või menetlust lõpetavas määruses. Vastavalt TsMS § 173
lg-s 4 sätestatule näeb kohus menetluskulude jaotuses ette, millised menetluskulud keegi
menetlusosalistest peab kandma, välja arvatud kulude rahalise suuruse. Vajaduse korral
määrab kohus kindlaks menetluskulude proportsionaalse jaotuse menetlusosaliste vahel.
TsMS § 162 lg 1 alusel kannab hagimenetluse kulud pool, kelle kahjuks otsus tehti. Kuivõrd
kohus jättis hagi rahuldamata, tuleb menetluskulud asjas jätta hageja kanda.

19. Järgnevalt hindab kohus, millised kostja menetluskulud tuleb hagejalt välja mõista.
Tulenevalt TsMS § 174 lg-st 1 määrab menetluskulude rahalise suuruse menetluskulude
jaotuse alusel vajalikus ja põhjendatud ulatuses kindlaks asja menetlev kohus samas
tsiviilasjas, millega seoses kulud tekkisid. Kohus määrab menetluskulude rahalise suuruse
kindlaks ka siis, kui menetlusosalised ei esita menetluskulude kindlaksmääramise taotlust,
võttes aluseks menetluskulude nimekirja või tsiviilasja materjalid. Sama paragrahvi 2. lõike
järgi määrab maakohus menetluskulude rahalise suuruse kindlaks kohtuotsuses või menetlust
lõpetavas määruses, kui menetluskulude kindlaksmääramine ei takista kohtuotsuse või
menetlust lõpetava määruse tegemist.

20. Vastavalt TsMS § 138 lg-le 1 on menetluskulud menetlusosaliste kohtukulud ja
kohtuvälised kulud. TsMS § 144 p-st 1 tulenevalt on kohtuvälised kulud menetlusosaliste
esindajate ja nõustajate kulud. TsMS § 146 lg 1 p 3 alusel kannab menetluskulud isik, kelle
kanda jäävad menetluskulud kohtulahendi alusel. Kui menetlusosaline peab menetluskulude
jaotust kindlaksmäärava kohtulahendi kohaselt kandma teist menetlusosalist esindanud
lepingulise esindaja kulud, mõistab kohus juhindudes TsMS § 175 lg-st 1 kulud välja
põhjendatud ja vajalikus ulatuses. Lepinguline esindaja on menetlusosalist menetluses esindav
advokaat või muu esindaja TsMS §-s 218 sätestatu kohaselt. Toimiku materjalidest nähtub, et

                                                                                           7
                                                                                    2-15-16130

kostjal on käesolevas tsiviilasjas olnud lepinguline esindaja, seega on antud asjas kostja poolt
kantavad õigusabikulud menetluskulud.

21. TsMS § 174 lg 8 alusel määrab kohus menetluskulude rahalise suuruse kindlaks hagita
menetluse sätete kohaselt arvestades TsMS 18. peatüki 5. jaos sätestatud erisusi. Hagita
menetluses lahendatavas asjas rakendab kohus TsMS § 477 lg 7 kohaselt uurimispõhimõtet, st
kontrollib avalduse vastavust seadusele ja avalduse tõendatust ka juhul, kui sellele ei ole
esitatud vastuväiteid. Seejuures ei ole kohus TsMS § 477 lg 5 järgi seotud menetlusosaliste
esitatud asjaoludega ega nende hinnanguga asjaoludele.

22. Kostja on esitanud kohtule menetluskulude nimekirja (vt tl 98-99), mille järgi on tema
menetluskuludeks õigusabikulud summas 1254 eurot (koos käibemaksuga). Menetluskulude
nimekirjast nähtub, et tsiviilasja menetluse käigus on kostjale osutatud õigustoiminguid kokku
9 tunni ja 30 minuti ulatuses, tunnihinnaga 110 eurot, millele lisandub käibemaks. Kostja
kinnitas, et ta ei ole käibemaksukohustuslane ja ei saa ka muul põhjusel käibemaksu tagasi
küsida (TsMS § 174 lg 10). Kostja märkis, et kuna tema eest on kandnud/kannab kulud
kindlustusfirma, siis tuleb need hagejalt välja mõista küll kostja kasuks, kuid hagejal tuleb
need väljamõistmisel kostja nõusolekul üle kanda D.A.S. Õigusabikulude Kindlustuse AS-i
arvelduskontole nr EE472200221049641283, selgitusega :“XXXX menetluskulud tsiviilasjas
nr 2-15-16130”. Kuna kindlustusteenus on vastavalt käibemaksuseadusele käibemaksuvaba,
siis ka kindlustus ei saa tekkinud kuludelt käibemaksu tagasi arvestada, mistõttu kulud tuleb
välja mõista ikkagi koos käibemaksuga. Veel kinnitas kostja, et kõik kulud on vajalikud,
põhjendatud ja täies ulatuses seotud kohtumenetlusega tsiviilasjas 2-15-16130. Kostja palus
menetluskulud välja mõista koos seadusest tuleneva viivisega.

23. Hageja arvates on kostja menetluskulude arvestus selgelt ülepaisutatud. Hageja hindas
kostja töö maksimaalseks vajaduseks 2 tundi ja 30 minutit ning esitas kogu ülejäänud
summale vastuväite.

24. Riigikohtu halduskolleegiumi praktika kohaselt, millele saab ka maakohus tugineda, on
menetluskulude väljamõistmisel ja vajalike ning põhjendatud menetluskulude suuruse
hindamisel oluliseks peetud järgmisi kriteeriume: avalduse koostamiseks läbitöötamist
vajavate materjalide mahukus; avalduse koostamise keerukus ja aeganõudvus;
kohtumenetluse ajaline kestus; tõendamisesemesse kuuluvate asjaolude erakordselt suur maht;
istungite arv; kui palju korratakse varasemaid seisukohti; jõupingutused tõendamisel; kirjalik
või suuline menetlus; vaidluse olemus (vt nt Riigikohtu määrus haldusasjas nr 3-3-1-26-13, p
14; otsus haldusasjas nr 3-3-1-53-11, p 31; otsus haldusasjas nr 3-3-1-20-11, p 18; otsus
haldusasjas nr 3-3-1-17-11, p 18; otsus haldusasjas nr 3-3-1-36-10, p 34). Samuti on
Riigikohtu tsiviilkolleegium asjas nr 3-2-1-143-11 (p 14) rõhutanud, et menetlusosalise
lepingulise esindaja kulude põhjendatuse ja vajalikkuse hindamisel TsMS § 175 lg 1 alusel
tuleb arvestada mh ka kohtuvaidluse asjaoludega, eelkõige asja keerukuse ja mahukusega.

25. Kohtu hinnangul ei ole antud juhul tegemist keskmisest keerulisema menetlusega.
Seejuures tuleb arvesse võtta ka asjaolusid, et käesolevat tsiviilasja menetleti kirjalikus
menetluses, kohtuasja materjalide maht ei ole suur ning menetlus on ajaliselt kestnud veidi üle
aasta.

26. Kohus on seisukohal, et esindaja toimingud olid kostja esindamiseks vajalikud ja
toimingute ajakulu vastab tsiviilasja sisule ja mahule ning on põhjendatud 9 tunni ja 30 minuti
ulatuses. Menetlusdokumentide koostamine ja kohtule esitamine on tõendatud toimikus
asuvate dokumentidega. Menetlusdokumentide koostamisele, samuti hageja poolt kohtule
                                                                                              8
                                                                                   2-15-16130

esitatud menetlusdokumendi suhtes õigusliku positsiooni võtmiseks, pidi eelnema kõigi
vajalike asjaolude läbitöötamine, analüüsimine ja seisukohtade kujundamine ning lõpuks
nende vormistamine vastavaks kirjalikuks dokumendiks. Menetlusdokumentide koostamine ei
ole tehniline töö, sellega kaasneb üldjuhul intensiivne mõttetegevus ja õigusaktide uurimisele
suunatud tegevus, milleks aga kulub aega. Oluline on selle juures menetlusdokumendi
koostamise fakt ja vajalikkus. Esindaja kulude põhjendatuse ja vajalikkuse hindamisel tuleb
eelkõige arvestada, kui palju pidi esindaja sisuliselt töötama selleks, et esindatava huvid
saaksid vajalikus ulatuses kaitstud.

27. Lisaks esindamisele kulunud aja põhjendatuse ja vajalikkuse hindamisele tuleb TsMS §
175 lg 1 järgi hinnata ka ühe tööühiku hinna (s.o tunnitasu) põhjendatust ja vajalikkust.
Üksnes sellisel juhul saab hinnata, kas lepingulise esindaja kulud on põhjendatud ja vajalikud.
Üldjuhul ei saa pidada põhjendatuks ja vajalikuks menetlusosalise lepingulise esindaja
tunnitasu, mis ületab oluliselt keskmist sarnase õigusteenuse eest makstavat tasu (vt nt
Riigikohtu 13.11.2013 määrus tsiviilasjas nr 3-2-1-115-13, p 25). Riigikohtu tsiviilkolleegium
on senises praktikas pidanud mõistlikuks tunnitasu 120 eurot käibemaksuga või -maksuta (vt
nt Riigikohtu 01.10.2013 määrus tsiviilasjas nr 3-2-1-92-13; 02.10.2013 määrus tsiviilasjas nr
3-2-1-93-13; 13.11.2013 määrus tsiviilasjas nr 3-2-1-115-13; 09.12.2013 määrus tsiviilasjas
nr 3-2-1-145-13). Kostja esindaja tunnitasu suuruseks on 110 eurot, millele lisandub
käibemaks. Arvestades eeltoodut ja asjaolu, et kostja esindajaks on vandeadvokaat, peab
kohus sellist õigusabiteenuse tunnihinda mõistlikuks ja põhjendatuks.

28. Lähtudes eelnevast on kostja esindaja põhjendatud õigusabikulude rahaliseks suuruseks
1045 eurot (9,5 h x 110 eurot), millele lisandub käibemaks 20%, seega kokku 1254 eurot.

29. Kokkuvõttes mõistab kohus hagejalt kostja kasuks menetluskuludena välja 1254 eurot
(koos käibemaksuga). Vastavalt kostja taotlusele, tuleb hagejal tasuda kostja menetluskulud
D.A.S. Õigusabikulude Kindlustuse AS-i arvelduskontole nr EE472200221049641283,
selgitusega: “XXXX menetluskulud tsiviilasjas nr 2-15-16130”.

30. Menetluskulude hüvitamisel soovis kostja ka hüvitamisele kuuluvatelt menetluskuludelt
viivise väljamõistmist. TsMS § 177 lg 4 järgi peab hageja kostjale maksma käesoleva
kohtuotsusega väljamõistetud menetluskuludelt VÕS § 113 lg 1 teises lauses ettenähtud
suuruses viivist alates otsuse jõustumisest kuni menetluskulude hüvitamise kohustuse
täitmiseni.

31. TsMS § 178 lg-st 1 lähtudes saab menetluskulude jaotust vaidlustada üksnes selle
kohtulahendi peale edasi kaevates, millega menetluskulude jaotus kindlaks määrati.
Hüvitatavate menetluskulude suurust saab vaidlustada selle kohtulahendi peale edasi
kaevates, millega menetluskulude rahaline suurus kindlaks määrati.



/allkirjastatud digitaalselt/
Kristiina Kruusel
kohtunik




                                                                                             9

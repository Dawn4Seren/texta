                          KOHTUMÄÄRUS

Kohus                             Viru Maakohus

Kohtunik                          Kristel Vedro

Määruse tegemise aeg ja koht      08. september 2016, Rakvere Kohtumaja

Väärteoasja number                4-16-731

Väärteoasi                        Maksu- ja Tolliameti taotlus Dmitri Solovjovile
                                  asenduskaristuse määramiseks
Menetlustoiming                   Taotluse läbivaatamine
Menetlusosalised ja
nende esindajad                   Menetlusalune        isik:    Dmitri Solovjov      (i.k.
                                  38604033744), taotluses märgitud elukoht: xxxx; tegelik
                                  elu-, asu- ja viibimiskoht teadmata
                                  Kohtuväline menetleja (avaldaja): Maksu- ja
                                  Tolliamet, esindaja Lea Tammiksaar;             e-post:
                                  lea.tammiksaar@emta.ee
RESOLUTSIOON
Jätta Maksu- ja Tolliameti taotlus Dmitri Solovjovile asenduskaristuse määramiseks
rahuldamata.

Edasikaebamise kord
Kohtumääruse peale on kohtumenetluse poolel õigus esitada määruskaebus 15 päeva jooksul
alates päevast, mil ta sai vaidlustatavast määrusest teada või pidi teada saama.

Asjaolud ja kohtumääruse põhjendused

Maksu- ja Tolliameti 10.02.2014 otsusega väärteoasjas nr. 930013002489 määrati Dmitri
Solovjovile VTMS § 73 lg 1 p 1 ja Tolliseaduse § 79 lg 1 alusel karistuseks rahatrahv 40
trahviühiku ulatuses, s.o. summas 160 eurot.

Maksu- ja Tolliamet esitas 02.02.2016 Viru Maakohtule avalduse Dmitri Solovjovile
asenduskaristuse määramiseks, kuna rahatrahv on täies ulatuses tasumata ning maksuhalduri
hinnangul on nõude täitmine võimatu.
Viru Maakohus määras kohtuistungi toimumise ajaks 11.04.2016. Kohtukutse on
menetlusalusele isikule ema V S vahendusel kätte toimetatud 09.03.2016. 11.04.2016
kohtuistungile Dmitri Solovjov ei ilmunud, mitteilmumise põhjus on teadmata.

Viru Maakohtu 18.04.2016 määrusega kohaldas kohus menetlusaluse isiku suhtes
sundtoomist ja ta tuli toimetada Viru Maakohtu Narva kohtumajja väärteoasja arutamisele
30.05.2016 kell 10.00.
30.05.2016 istungile menetlusalust isikut ei toimetatud. Ida Prefektuuri Korrakaitsebüroo
Narva politseijaoskonna xxxx V R on 30.05.2016 kohtule teatanud menetlusaluse isiku
sundtoomise võimatusest. Teate kohaselt aadressil xxxx keegi ust ei avanud, korteris oli vaikus
ning ka naabrid ei avanud ust.

Viru Maakohtu 16.06.2016 määrusega kohaldas kohus menetlusaluse isiku suhtes korduvat
sundtoomist ja ta tuli toimetada Viru Maakohtu Narva kohtumajja väärteoasja arutamisele
26.08.2016 kell 11.00.
26.08.2016 istungile menetlusalust isikut ei toimetatud. Ida Prefektuuri Korrakaitsebüroo
Narva politseijaoskonna xxxx D R on 26.08.2016 kohtule teatanud menetlusaluse isiku
sundtoomise võimatusest. Teate kohaselt avas aadressil xxxx korteriukse menetlusaluse isiku
sugulane A A, kelle sõnul Dmitri Solovjov selles korteris ei ela, ta elab oma elukaaslasega
kuskil mujal, kuid täpsemalt midagi ei tea.
Eeltoodust tulenevalt puuduvad Politsei- ja Piirivalveametil andmed Dmitri Solovjovi
võimaliku asukoha kohta.

Väärteomenetluse seadustiku § 211 lg 1 kohaselt teeb maakohus karistust täitva sissenõudja
avalduse alusel määruse rahatrahvi asendamise kohta arestiga või üldkasuliku tööga vastavalt
Karistusseadustiku § 72, kui süüdlane ei ole rahatrahvi tervikuna määratud tähtajaks tasunud
või osastatud rahatrahvi maksmise tähtaega ei järgita, rahatrahvi täitmise tähtaega ei ole
pikendatud ja süüdlasel ei ole vara, millele sissenõuet pöörata.

VTMS § 211 lg11 sätestab, et rahatrahvi asendamise arestiga või üldkasuliku tööga lahendab
maakohus süüdlase osavõtul.

Kohtul ega Ida Prefektuuril ei ole õnnestunud menetlusaluse isiku asu- ega elukohta
kindlaks teha. Samuti puuduvad Politsei- ja Piirivalveametil andmed menetlusaluse isiku
viibimiskoha kohta. Kuna menetlusaluse isiku asu- ega elukoht ei ole teada, puudub Politsei-
ja Piirivalveametil võimalus teostada menetlusaluse isiku suhtes sundtoomist ning tulenevalt
VTMS § 211 lg 11 ei saa esitatud taotlust ilma menetlusaluse isiku osavõtuta lahendada.

VTMS § 211 lg 3 sätestab, et juhul, kui rahatrahvi asendamine arestiga või üldkasuliku tööga
ei ole mingil põhjusel võimalik, teeb maakohus määruse, milles jätab sissenõudja avalduse
rahatrahvi asendamise kohta rahuldamata.

Lähtudes eeltoodust jätab kohus Maksu- ja Tolliameti Piirivalveameti           taotluse Dmitri
Solovjovile asenduskaristuse kohaldamiseks rahuldamata.

/allkirjastatud digitaalselt/
Kristel Vedro
kohtunik

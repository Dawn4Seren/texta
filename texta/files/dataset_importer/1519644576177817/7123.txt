                                           RIIGIKOHUS
                                      TSIVIILKOLLEEGIUM
                                         KOHTUMÄÄRUS

 Kohtuasja number                     3-2-1-58-16

 Määruse kuupäev                      Tartu, 14. september 2016

 Kohtukoosseis                        Eesistuja Peeter Jerofejev, liikmed Malle Seppik ja Tambet
                                      Tampuu

 Kohtuasi                             OÜ Halinga saneerimismenetlus. Saneerimiskava
                                      kinnitamise vaidlustamine

 Vaidlustatud kohtulahend             Tallinna Ringkonnakohtu 18. jaanuari 2016. a määrus
                                      tsiviilasjas nr 2-15-5064

 Kaebuse esitaja ja kaebuse liik      Aktsiaseltsi „Dimela", AS-i Baltic Agro, AS-i Dimedium,
                                      Agrochema Eesti OÜ, AGROTRADE OÜ, EESTI
                                      TÕULOOMAKASVATAJATE ÜHISTU, AS-i Oilseeds Trade
                                      ja Older Grupp Osaühingu määruskaebus

 Menetlusosalised ja nende            Avaldaja OÜ Halinga, esindaja juhatuse liige Raul Peetson
 esindajad Riigikohtus
                                      Võlausaldajad Aktsiaselts „Dimela"; AS Baltic Agro;
                                      AS Dimedium (endine ärinimi Aktsiaselts Remedium),
                                      Agrochema Eesti OÜ, AGROTRADE OÜ, EESTI
                                      TÕULOOMAKASVATAJATE ÜHISTU, AS Oilseeds Trade
                                      ja Older Grupp Osaühing, esindaja vandeadvokaat Anton
                                      Sigal

 Asja läbivaatamise kuupäev           22. august 2016, kirjalik menetlus



RESOLUTSIOON
1. Tühistada Tallinna Ringkonnakohtu 18. jaanuari 2016. a määrus tsiviilasjas nr 2-15-5064 ja
saata asi uueks läbivaatamiseks Tallinna Ringkonnakohtule.
2. Määruskaebus rahuldada.
3. Tagastada määruskaebuselt tasutud kautsjon Advokaadibüroo Primus OÜ-le.


ASJAOLUD JA MENETLUSE KÄIK
1. OÜ Halinga (avaldaja) esitas 1. aprillil 2015 saneerimisavalduse (kohtutoimiku I kd, tl 3-11),
milles palus algatada enda saneerimismenetluse ja määrata saneerimisnõustajaks vandeadvokaat
Veikko Toomere.
2. Pärnu Maakohus algatas 7. aprilli 2015. a määrusega avaldaja saneerimismenetluse, nimetas
saneerimisnõustajaks Veikko Toomere (saneerimisnõustaja), määras saneerimiskava vastuvõtmise
tähtpäevaks 1. juuni 2015 ja selle kohtule kinnitamiseks esitamise ajaks 5. juuni 2015 ning kohustas
avaldajat tasuma kohtu deposiiti 7000 eurot saneerimisnõustaja esialgse tasu ja kulutuste katteks.
3. 13. mail 2015 koostati saneerimiskava ning saadeti see võlausaldajatele tutvumiseks ja seisukoha
kujundamiseks.
29. mail 2015 edastasid Aktsiaselts „Dimela", AS Baltic Agro, AS Dimedium, Agrochema Eesti OÜ,
AGROTRADE OÜ, EESTI TÕULOOMAKASVATAJATE ÜHISTU, AS Oilseeds Trade ja Older
Grupp Osaühing kohtule kirjaliku seisukoha, milles palusid saneerimiskava kinnitamata jätta (I kd,
tl 119-123). Põhjendusena tõid võlausaldajad välja, et nende õigusi rikutakse võlausaldajate
rühmitamata jätmisega oluliselt, sest tegelikult ei kohelda pandiga tagatud nõudega võlausaldajaid
(AS SEB Pank ja Urusalu OÜ) ja tagamata nõudega võlausaldajaid saneerimiskava alusel võrdselt.
Saneerimiskava aluseks olevas pankrotihinnangus on eeldatud, et pandiga tagatud nõudega
võlausaldajate nõuded rahuldatakse täies ulatuses. Seega ei vähendata pandiga tagatud nõudega
võlausaldajate nõudeid, kuid ülejäänud võlausaldajate nõudeid vähendatakse kuni 50% ulatuses.
Nõuete ajatamine mõjutab negatiivsemalt tagamata nõudega võlausaldajaid, sest nende vastu on
avaldajal lühiajalised kohustused. Samuti leidsid võlausaldajad, et pankrotihinnang ja võlgniku
kinnistuid puudutav kinnisvara hindamise akt (II kd, tl 55-75) on põhjendamatult negatiivsed.
Ka võlausaldaja Scandagra Eesti Aktsiaselts palus enda 5. juuni 2015. a avalduses (I kd, tl 232-236)
saneerimiskava kinnitamata jätta, leides, et: 1) tema ja avaldaja vahel olevast kestvuslepingust
tulenevaid kohustusi ei saa ümber kujundada; 2) võlausaldajaid tuleks hääletamise korraldamiseks
rühmitada; 3) kaalutud ei ole võlausaldajate nõuete asendamist osalusega; 4) vallasvara on hinnatud
vastuoluliselt; 5) saneerimiskava täitmise tähtaeg on vastuoluline; 6) saneerimiskava ei arvesta vara
välistamise võimalusega pankrotimenetluses.
4. Saneerimiskava vastuvõtmisel oli hääleõiguslikke võlausaldajaid 117, kelle häälte arv kokku oli
11 050 174,53. Hääletas kokku 103 võlausaldajat, kellest 85 oli saneerimiskava vastuvõtmise poolt ja
18 kava vastu, 14 võlausaldajat jättis hääletamata. Seega võtsid võlausaldajad SanS § 24 lg 3 kohaselt
saneerimiskava vastu.
5. Saneerimisnõustaja esitas 5. juunil 2015 maakohtule kinnitamiseks saneerimiskava ja arvamuse
saneerimiskava kohta (I kd, tl 266). Arvamuses tõi saneerimisnõustaja välja, et enamik
võlausaldajatest on selgelt väljendanud oma heakskiitu saneerimiskavale (poolt 72,65%
võlausaldajatest, kellel 74,72% kõikidest häältest). Saneerimisnõustaja pidas saneerimiskava
rakendamisega avaldaja kasumlikkuse taastamist ja jätkusuutlikku tegutsemist tulevikus võimalikuks
ning ei nõustunud võlausaldajate etteheidetega rühmitamise vajaduse, võlausaldajate erineva
kohtlemise ja vara põhjendamatult negatiivse hindamise kohta. Saneerimisnõustaja soovitas
kokkuvõttes kohtul saneerimiskava kinnitada.
6. Pärnu Maakohus kinnitas 3. juuli 2015. a määrusega saneerimiskava.
Maakohtu määruse põhjenduste kohaselt koheldakse saneerimiskavas võlausaldajaid võrdselt ja
saneerimiskava vastab ettenähtud nõuetele. Kava vastuvõtmisel on järgitud SanS §-s 24 sätestatut,
saneerimiskava poolt on antud nõutav arv hääli ja hääletamisel ei ole rikutud võlausaldajate õigusi,
samuti ei nähtu SanS § 28 lg 2 kohaseid protseduurilisi rikkumisi. Maakohus nõustus
saneerimisnõustaja arvamusega saneerimiskava täitmise võimalikkuse ja mõistliku sisu osas ka
sisuliselt ning leidis, et saneerimiskavas esile toodud erinevad meetmed võimaldavad avaldajal
kasumlikkuse taastada ja tulevikus jätkusuutlikult tegutseda.
Aktsiaseltsi „Dimela", AS-i Baltic Agro, AS-i Dimedium, Agrochema Eesti OÜ, AGROTRADE OÜ,
EESTI TÕULOOMAKASVATAJATE ÜHISTU, AS-i Oilseeds Trade ja Older Grupp Osaühingu
23. mai 2015. a väidete osas nõustus maakohus täielikult saneerimisnõustaja seisukohaga ja leidis, et
Riigikohtu 9. mail 2011. a tsiviilasjas nr 3-2-1-25-11 tehtud määruse p-des 49 ja 61 on öeldud, et
ühtegi võlausaldajat ei tohi saneerimismenetluses kohelda oluliselt halvemini, kui neid koheldaks
pankrotimenetluses, ja selle kontrollimiseks tuleb teha pankrotihinnang. Saneerimisnõustaja tegi
pankrotihinnangu ja leidis selle alusel summad, mis igale võlausaldajale pankrotimenetluses
tõenäoliselt välja makstaks.
Ei ole alust arvata, et pankrotihinnang oleks koostatud valedel eeldustel või arvnäitajatel.
Pankrotihinnang arvestab ja peab arvestama võlausaldajate nõuete tagatust. Pandiga tagatud nõudega
võlausaldaja saab pankrotimenetluses oma nõude rahuldatud suuremas ulatuses kui pandiga tagamata
nõudega võlausaldaja, seetõttu ei saa pidada sarnast olukorda saneerimismenetluses pandiga tagamata
nõudega võlausaldajate õigusi rikkuvaks. Kui saneerimiskavas vähendada ka pandiga tagatud
nõudega võlausaldajate nõudeid 50%-ni põhinõudest, oleks see nende õiguste rikkumine ega läheks
kokku Riigikohtu lahendi põhimõtetega. Seega ei ole vastuväited rühmitamise osas asjakohased ega
põhjendatud.
Maakohus ei nõustunud ka Scandagra Eesti AS-i vastuväidetega. Maakohus leidis, et
saneerimisnõustaja viitas õigesti, et tsiviilasjas nr 3-2-1-25-11 Riigikohtu tehtud määruses peeti
silmas, et saneerimiskavas ei saa ümber kujundada kestvuslepingu tingimusi, kuid saab ümber
kujundada nõudeid, mille maksetähtpäev ei ole saabunud. Võlausaldaja nõude ümberkujundamine ei
muutnud lepingutingimusi, vaid nõude tasumise tähtaega sarnaselt teiste võlausaldajate nõuetega.
Maakohus märkis lisaks, et ei näe põhjust, miks oleks pidanud osaluse andmist eelistama teistele
abinõudele, viitas, et vallasvara hinnangus on arvestatud pankrotimenetluse eripäraga (varade
kiirmüük), ning leidis, et saneerimiskava täitmise tähtaega ei muuda vastuoluliseks 15-aastane
annuiteetgraafik, sest viieaastase maksegraafiku alusel summade tasumine käinuks avaldajale üle jõu.
Maakohus pani saneerimisnõustajale kohustuse esitada igal poolaastal aruanne ning märkis avaldaja
ja saneerimisnõustaja palvel kohtumääruse resolutsiooni saneerimiskava täitmise tagamise abinõud.
Maakohus mõistis saneerimisnõustaja tasu ja kulutuste katteks saneerimiskava kinnitamiseni välja
21 771 eurot ja 70 senti + käibemaks, kokku 26 126 eurot ning määras saneerimiskava täitmise järele
valvamise eest saneerimisnõustaja tasuks maksimumsummades esimese poolaasta eest 9000 eurot ja
järgnevatel poolaastatel saneerimismenetluse lõpuni 4500 eurot. Muud menetluskulud, sh avalduselt
tasutud riigilõivu jättis kohus avaldaja kanda.
7. Aktsiaselts „Dimela", AS Baltic Agro, AS Dimedium, Agrochema Eesti OÜ, AGROTRADE OÜ,
EESTI TÕULOOMAKASVATAJATE ÜHISTU, AS Oilseeds Trade ja Older Grupp Osaühing
esitasid 20. juulil 2015 maakohtu määruse peale määruskaebuse, milles palusid tühistada maakohtu
3. juuli 2015. a määruse, jätta avaldaja saneerimiskava kinnitamata ning menetluskulud avaldaja
kanda.
Avaldaja vaidles määruskaebusele vastu, palus jätta selle täies ulatuses rahuldamata ja menetluskulud
määruskaebuse esitajate kanda.
8. Maakohus võttis määruskaebuse menetlusse, jättis selle rahuldamata ja edastas TsMS § 663 lg 5
alusel läbivaatamiseks ja lahendamiseks Tallinna Ringkonnakohtule.
26. augustil 2015 saatis ringkonnakohus tsiviilasja tagasi maakohtule, sest maakohus ei olnud
toimetanud määruskaebust kõigile võlausaldajatele kätte ega küsinud neilt vastust. Pärast
määruskaebuse kättetoimetamist esitasid selleks soovi avaldanud võlausaldajad oma seisukoha.


Ringkonnakohtu lahend ja põhjendused
9. Tallinna Ringkonnakohus jättis 18. jaanuari 2016. a määrusega maakohtu määruse muutmata ja
võlausaldajate määruskaebuse rahuldamata. Ringkonnakohus jättis määruskaebuse menetlemisega
seotud menetluskulud võrdsetes osades määruskaebuse esitajate kanda ning avaldaja taotluse
hüvitatavate menetluskulude kindlaksmääramiseks ja määruskaebuse esitajatelt väljamõistmiseks
rahuldamata.
Ringkonnakohus märkis, et peamiselt vaidlustavad võlausaldajad määruskaebuses AS-i SEB Pank
nõude ümberkujundamist ja tema hääletamisõigust, pannes kahtluse alla, kas võlausaldajaid koheldi
saneerimiskava vastuvõtmisel võrdselt. Ringkonnakohus leidis, et saneerimismenetlus on
võlgnikukeskne ning suunatud eelkõige majanduskäibe kaitsele, mistõttu võivadki võlausaldaja huvid
olla ettevõtja huvidest veidi vähem olulised. Seejuures viitas ringkonnakohus Riigikohtu
18. novembril 2009. a tsiviilasjas nr 3-2-1-122-09 tehtud määruse p-le 19.
Ringkonnakohus ei nõustunud määruskaebuse väidetega, et AS-i SEB Pank nõue jäeti
saneerimiskavas ümber kujundamata, ega sellega, et hääletada oleks tulnud rühmades, sest
saneerimisabinõud olid kõikide võlausaldajate suhtes identsed ja seadusest ei tulene rühmitamise
kohustust. Ainuüksi asjaolu, et AS-ile SEB Pank makstav summa on sama mis pankrotimenetluses, ei
anna alust väita, et nõue jäi ümber kujundamata ja pank ei oleks pidanud osalema hääletamisel.
Kohus võib jätta saneerimiskava kinnitamata olulise rikkumise korral (SanS § 28 lg 5) ning olulise
rikkumise mõiste sisustamine on kohtu otsustada. Kavas tuleb adekvaatselt hinnata, mis saaks
nõuetest saneerimiskava kinnitamata jätmisel. Pankrotimenetluses saaksid pandiga tagatud
võlausaldajad nõude rahuldatud samas ulatuses nagu saneerimise korral. Tagamata nõudega
võlausaldajatel on võimalik saada oma nõue rahuldatud vähemalt 50% ulatuses, kui pankroti korral
oleks reaalne nõude rahuldamine oluliselt väiksemas ulatuses. Tulemuste võrdlust arvestades ei olnud
rühmade moodustamata jätmine isikute huve oluliselt kahjustav.
Vastusena määruskaebusele tõi ringkonnakohus välja, et etteheide, et maakohus jättis kontrollimata
AS-i SEB Pank nõude pandiga tagatuse, ei ole asjakohane, sest nõude õiguspärasuse esmase kontrolli
kohustus on saneerimisnõustajal. Pank ei ole enda nõuet ega saneerimiskava vaidlustanud (SanS § 13
lg 1), mistõttu puudub kohtul põhjus saneerimiskavas märgitud andmetes kahelda. Samuti oli kohus
seisukohal, et ei ole alust kahelda kinnisvara hindamisakti koostajate pädevuses, võimalikke
saneerimisabinõusid on kohaselt kaalutud ning väited määruskaebuse edukuse ja valitud abinõude
kohta on vastuolulised. Kohus oli veendunud, et ettevõtte jätkusuutlikkuse eesmärgil on võimalik
saneerimismenetluses rahuldada nõuded kavas toodud ulatuses.
Määruskaebuse esitamisest tingitud kulud jättis kohus määruskaebuse esitajate kanda.


MENETLUSOSALISTE PÕHJENDUSED
10. Aktsiaselts „Dimela", AS Baltic Agro, AS Dimedium, Agrochema Eesti OÜ, AGROTRADE OÜ,
EESTI TÕULOOMAKASVATAJATE ÜHISTU, AS Oilseeds Trade ja Older Grupp Osaühing
esitasid 2. veebruaril 2016 Riigikohtule määruskaebuse, milles palusid ringkonnakohtu määruse
tühistada, teha asjas lahend, millega jätta avaldaja saneerimiskava kinnitamata või saata asi
läbivaatamiseks madalama astme kohtule. Menetluskulud palusid võlausaldajad jätta avaldaja kanda.
Määruskaebuses heidavad võlausaldajad kohtutele ette, et kohtud on jätnud tuvastamata, kas pandiga
tagatud suurima võlausaldaja AS-i SEB Pank nõue kujundatakse ümber. Kui panga nõuet ei
kujundata sisuliselt ümber, ei saanud pank saneerimiskava kinnitamisel hääletada ning panga häälteta
ei oleks saneerimiskava vastu võetud. Kohtud on ümberkujundamise mõistet vaikimisi ebaõigesti
sisustanud, eeldades, et ümberkujundamine võib seisneda mistahes muudatustes nõude tingimustes,
mitte vaid võlausaldaja järeleandmistes. Võlausaldajad on leidnud läbivalt, et võlausaldaja õigus
osaleda hääletamisel sõltub sellest, kas võlausaldajal on saneerimismenetluses üldse midagi kaotada.
Kohtud ei ole nõuete õiguspärasust hinnanud ja on kontrollikohustust sõnaselgelt eitanud, viidates, et
nõuete õiguspärasust peab kontrollima saneerimisnõustaja. Võlausaldajate ainsaks võimaluseks
vaidlustada teiste võlausaldajate nõudeid on vaidlustada saneerimiskava kinnitamist. Ainuüksi
saneerimisnõustaja seisukoht ja tema isiklik vastutus ei võta võlausaldajatelt kohtuliku kontrolli
õigust. Kontrollikohustuse täitmata jätmine on menetlusõiguse oluline rikkumine.
Kui pandiga tagatud nõudega võlausaldajad oleksid hääletanud eraldi rühmas, ei oleks
saneerimiskava vastu võetud. Pandiga täielikult tagatud nõude omanikul ei ole saneerimismenetluses
midagi kaotada ning ei ole ühtegi mõistlikku põhjust, miks peaks selline võlausaldaja saama
otsustada teiste võlausaldajate nõuete vähendamise üle. Nii nagu pankrotimenetluses sõlmitava
kompromissi puhul, ei peaks ka saneerimismenetluses pandiga tagatud nõudega võlausaldajad saama
vastavalt saneerimiskava kinnitamise üle hääletada. Riigikohtu praktika kohaselt moodustuvad
võlausaldajate erineva kohtlemise puhul rühmad automaatselt, seega on ringkonnakohus rühmade
moodustumise kohustust põhimõtteliselt valesti mõistnud ja see võis mõjutada lõpplahendit.
Kohus ei saa piirduda üksnes tõdemusega, et saneerimisabinõud annavad parema tulemuse kui
pankrot, hinnata tuleks, millised saneerimisabinõud on vältimatult vajalikud. Lubatud ei ole mistahes
abinõud, mis on pankrotiolukorraga võrreldes paremad, vaid väiksemat vajalikku riivet kaasa toovad.
Kohtud ei ole hinnanud saneerimismenetluse eduväljavaateid, vaid on piirdunud üksnes viidetega
saneerimisnõustaja arvamusele. Saneerimiskavas ei ole esitatud selgeid finantsprognoose. Olukorras,
mil suur hulk võlausaldajaid on saneerimise edukuse kahtluse alla seadnud, oleksid kohtud pidanud
vastavad asjaolud välja selgitama või määrama omalt poolt eksperdi.
11. Avaldaja ei nõustunud määruskaebuses toodud seisukohtadega ning tõi välja, et saneerimiskava
kinnitamine oli seaduslik ja kohtu kaalutlusõigusel põhinev, viidates Riigikohtu 18. novembri 2009. a
määruse tsiviilasjas nr 3-2-1-122-09 p-le 19. Kohtu roll on anda hinnang, kas esitatud kujul on kava
täitmine tõenäoline. Kohus ei peagi hindama iga üksiku võlausaldaja subjektiivset seisukohta.
Määruse tühistamine tooks kaasa kohtu kaalutlusõiguse põhjendamatu piiramise.
SanS ei näe ette kohustust välja tuua detailselt võlausaldaja nõude kujunemise aluseid, oluline on, et
ettevõtja ja võlausaldaja saavad üheselt aru võlausaldaja nõude suurusest saneerimise algatamise
hetkel ning nõude tagatusest. Kohtu kontrollikohustuse võib tingida see, kui ettevõtja ja võlausaldaja
jäävad nõude suuruse või selle kujunemise osas eri meelt (SanS § 13 lg 1), kuid praegu selle üle ei
vaielda.
Kohus peab andma n-ö pankrotihinnangu. Kuivõrd pankrotihinnang arvestas proportsionaalselt ka
võlausaldajate nõuete tagatust, ei olnud erinevate saneerimismeetmete kohaldamiseks vajadust.
Rühmade moodustamise kohustust saneerimismenetluses ei ole ning saneerimiskava ei näe ette
võlausaldajate oluliselt erinevat kohtlemist. See ei ole oluline puudus, mis annaks alust
saneerimiskava tühistada. Võlausaldajate rühmitamise kohustus ei teki mitte asjaolust, kas
võlausaldajate nõuded on pandiga tagatud või tagamata, vaid sellest, kui võlausaldajate suhtes
kohaldatakse erinevaid saneerimisabinõusid.


KOLLEEGIUMI SEISUKOHT
12. Kolleegium leiab, et ringkonnakohtu määrus tuleb TsMS § 701 lg 3 esimese ja teise lause alusel
tühistada ning asi tuleb saata uueks lahendamiseks samale ringkonnakohtule. Määruskaebus
rahuldatakse.
13. Ringkonnakohus leidis, et kuivõrd võlausaldajate suhtes kohaldati identseid saneerimismeetmeid
ja võlausaldajate huve oluliselt ei kahjustatud, ei olnud vajadust hääletamisel võlausaldajaid
rühmitada. Ringkonnakohus lisas, et arvestades, milline oleks võlausaldajate olukord alternatiivse
pankrotimenetluse korral, s.o pandiga tagatud võlausaldajad saaksid nõuded rahuldatud samas
suuruses ning ülejäänud võlausaldajad oluliselt vähem kui saneerimismenetluses, ei olnud rühmade
moodustamata jätmine puudutatud isikute õigusi ja huve oluliselt kahjustav. Ringkonnakohus oli
seisukohal, et olukorda, kus saneerimismenetluses makstakse pandiga tagatud nõudega võlausaldajale
välja proportsionaalselt suurem väljamakse, ei saa pidada pandiga tagamata nõudega võlausaldaja
õigusi rikkuvaks (vt ringkonnakohtu otsuse p 36; kohtutoimiku VII kd, tl 193). Kolleegium selle
seisukohaga ei nõustu.
14. SanS § 21 lg 2 sätestab, et saneerimiskavas võib ette näha, et võlausaldajate nõuded rahuldatakse
võlausaldajate rühmade kaupa ning ühe rühma moodustavad ühesuguste õigustega võlausaldajad.
Võlausaldajate nõuete rühmitamine saneerimiskavas muudab saneerimiskava üle toimuva hääletuse
tingimusi ja saneerimiskava vastuvõtmise eeldusi. SanS § 24 lg 3 sätestab, et kui võlausaldajad on
saneerimiskava alusel jaotatud rühmadesse, siis on kava vastu võetud, kui igas rühmas hääletas
saneerimiskava poolt vähemalt pool kõigist ühte rühma kuuluvatest võlausaldajatest, kellele kuulub
vähemalt kaks kolmandikku rühmas esindatud häältest.
Kolleegium on 9. mail 2011 tsiviilasjas nr 3-2-1-25-11 tehtud määruse p-s 40 selgitanud, et kuigi
võlausaldajate rühmade moodustamise kohustust SanS § 21 lg 2 esimesest lausest ei tulene, ei
tähenda see, et faktiliselt võlausaldajaid saneerimiskavas õiguste kaupa grupeerides võiks vältida
rühmitamisest tulenevaid tagajärgi üksnes seeläbi, et seda rühmadeks jagamiseks ei nimetata. Samas
punktis on kolleegium rõhutanud, et kui kavas koheldakse erinevate õigustega võlausaldajaid oluliselt
erinevalt, olgu nende nõuete suhtes rakendatavate saneerimisabinõude olemuse, maksete ajatamise
erineva tähtaja, nõude rahuldamise protsendi vms osas, tähendab see sisuliselt ka rühmade loomist ja
sellele kehtestatud nõuete järgimise kohustust menetluses. Kolleegium jääb selle seisukoha juurde.
Kolleegium on seisukohal, et kui pandiga tagatud nõudega võlausaldajale makstakse saneerimiskava
kohaselt välja proportsionaalselt suurem väljamakse kui pandiga tagamata nõudega võlausaldajatele,
koheldakse pandiga tagatud ja pandiga tagamata nõudega võlausaldajaid oluliselt erinevalt. Sellest, et
saneerimiskava järgi ei kohaldata pandiga tagatud nõudega võlausaldajaid halvemini, kui neid oleks
koheldud pankrotimenetluses, ei saa järeldada, et puudub alus pandiga tagatud nõudega
võlausaldajaid käsitada eraldi võlausaldajate rühmana SanS § 21 lg 2 järgi. Rühmitamiseks annab
alust asjaolu, kas ka saneerimiskava järgi koheldakse pandiga tagatud nõudega võlausaldajaid
erinevalt muudest võlausaldajatest.
15. Võlausaldajate määruskaebuses leitakse, et kui pandiga tagatud nõuetega võlausaldajad oleksid
hääletanud eraldi rühmas, ei oleks saneerimiskava vastu võetud. Määruskaebuses väidetakse veel, et
saneerimiskavaga loodi käesoleval juhul pandiga tagatud ja pandiga tagamata nõudega võlausaldajate
jaoks sisuliselt eraldi rühmad, mistõttu oleks tulnud saneerimiskava kinnitamisel järgida
rühmitamisest tulenevaid nõudeid.
Ringkonnakohus peab asja uuel läbivaatamisel kontrollima, kas saneerimiskava kinnitamisel on
järgitud SanS § 28 lg-s 2 sätestatud nõudeid. Muu hulgas peab ringkonnakohus juhinduma käesoleva
otsuse p-s 14 toodud kolleegiumi seisukohadest ning lähtuma sellest, et SanS § 24 lg-st 3 tulenevalt
peab saneerimiskava vastuvõtmiseks hääletama saneerimiskava poolt nii pandiga tagatud kui ka
pandiga tagamata nõudega võlausaldajate rühmast vähemalt pool kõigist ühte rühma kuuluvatest
võlausaldajatest, kellele kuulub vähemalt kaks kolmandikku rühmas esindatud häältest.
16. Kuivõrd ringkonnakohtu määrus tühistatakse ja asi saadetakse tühistatud osas samale
ringkonnakohtule uueks läbivaatamiseks, jääb menetluskulude jaotus TsMS § 173 lg 3 teise lause
järgi ringkonnakohtu otsustada.
17. Määruskaebuse rahuldamise tõttu tuleb tasutud kautsjon TsMS § 149 lg 4 esimese lause alusel
tagastada. TsMS § 149 lg 8 alusel tagastatakse kautsjon avalduse lahendanud kohtu määruse alusel
menetlusosalisele, kes selle tasus või kelle eest see tasuti.


Peeter Jerofejev, Malle Seppik, Tambet Tampuu

                          KOHTUOTSUS
                               EESTI VABARIIGI NIMEL

Kohus                               Tallinna Ringkonnakohus
Kohtukoosseis                       Eesistuja Maret Altnurme, liikmed Oliver Kask ja Kaire
                                    Pikamäe
Otsuse tegemise aeg ja koht         24. märts 2016, Tallinn
Haldusasja number                   3-13-912
Haldusasi                           AD kaebus Lennuameti peadirektori 27.03.2013
                                    käskkirja nr 33-k „Distsiplinaarkaristuse määramine“
                                    tühistamiseks, kaebaja teenistusse ennistamiseks ja
                                    teenistusest sunnitult puudutud aja eest tasu
                                    väljamõistmiseks
Menetlusosalised                    Kaebaja – AD, volitatud esindaja v. adv Robert Sarv
                                    Vastustaja – Lennuamet, seaduslik esindaja Kristjan
                                      Telve
Vaidlustatud kohtulahend            Tallinna Halduskohtu 21. aprilli 2015. a otsus
Menetluse alus ringkonnakohtus      AD apellatsioonkaebus
Asja läbivaatamine                  Kirjalik menetlus

RESOLUTSIOON
1.   Rahuldada AD apellatsioonkaebus.
2. Tühistada Tallinna Halduskohtu 21. aprilli 2015. a otsus osas, millega jäeti AD
kaebus rahuldamata teenistusest sunnitult puudutud aja eest tasu väljamõistmise
nõudes.
3. Teha tühistatud osas uus otsus, millega mõista Lennuametilt AD kasuks välja tasu
teenistusest sunnitult puudutud aja eest summas 16 011 (kuusteist tuhat üksteist) eurot
ja 42 (nelikümmend kaks) senti.
4. Mõista Lennuametilt AD kasuks välja teises kohtuastmes ja täiendavalt esimeses
kohtuastmes kantud menetluskulud kokku summas 3787 (kolm tuhat seitsesada
kaheksakümmend seitse) eurot ja 45 (nelikümmend viis) senti.


EDASIKAEBAMISE KORD
Otsuse peale võib Riigikohtule esitada kassatsioonkaebuse 30 päeva jooksul otsuse avalikult
teatavakstegemisest arvates, s.o hiljemalt 25.04.2016, välja arvatud HKMS § 212 lg 1 teises
lauses sätestatud juhul (HKMS § 212 lg 1).
                                                                                     3-13-912

Vastuseks      esitatud  kassatsioonkaebusele    võib   teine    menetlusosaline    esitada
vastukassatsioonkaebuse 14 päeva jooksul kassatsioonkaebuse vastukassatsioonkaebuse
esitajale kättetoimetamisest arvates või ülejäänud kassatsioonitähtaja jooksul, kui see on
pikem kui 14 päeva (HKMS § 215 lg 3).
Kui kassaator soovib asja arutamist kohtuistungil, tuleb seda kassatsioonkaebuses märkida,
vastasel korral eeldatakse, et ta on nõus asja lahendamisega kirjalikus menetluses (HKMS
§ 213 lg 1 p 5). Sõltumata kohtuistungi soovi märkimisest võib Riigikohus
kassatsioonkaebuse läbi vaadata kirjalikus menetluses, kui ta ei pea istungi korraldamist
vajalikuks (HKMS § 223 lg 1).
Kui menetlusosaline soovib kassatsioonkaebuse esitamiseks saada menetlusabi, tuleb tal
Riigikohtule esitada vastavasisuline taotlus. Menetlusabi taotluse esitamine ei peata
menetlustähtaja kulgemist (HKMS § 116 lg 5) ning kassatsioonitähtaja järgimiseks peab
menetlusabi taotleja tegema tähtaja kestel ka menetlustoimingu, mille tegemiseks ta
menetlusabi taotleb, eelkõige esitama kassatsioonkaebuse (HKMS § 116 lg 6).

ASJAOLUD JA MENETLUSE KÄIK
1. Lennuameti peadirektori 27.03.2013 käskkirjaga nr 33-k „Distsiplinaarkaristuse
määramine“ määrati lennuliiklusteeninduse ja lennuväljade osakonna lennuväljade
vaneminspektor AD-le avaliku teenistuse seaduse kuni 31.03.2013 kehtinud redaktsiooni
(ATS v.r) § 83 p-s 1 sätestatud teenistuskohustuste süülise täitmata jätmise ja § 83 p 3 kohase
vääritu teo toimepanemise eest distsiplinaarkaristuseks teenistusest vabastamine ja vabastati
AD teenistusest alates 29.03.2013. Käskkirjas nähti ette maksta AD-le hüvitist kasutamata
jäänud puhkuse eest 9,9 päeva ulatuses, s.h 2013. a kasutamata põhipuhkuse eest 3,34 päeva
ulatuses ning teenistusstaaži lisapuhkuse eest 6,56 päeva ulatuses. Käskkirja kohaselt on AD
rikkunud ATS v.r § 71 lg-s 1 ja § 72 lg-s 1 sätestatud kõrvaltegevustele seatud piiranguid, mis
on ATS v.r § 84 p-s 1 sätestatud distsiplinaarsüütegu seoses ATS v.r 4. ptk-s sätestatud
teenistuskohustuste süülise täitmata jätmisega. Samuti on AD toime pannud ATS v.r § 84 p-s
3 sätestatud vääritu teo, s.o süülise teo, mis on vastuolus ametnikule esitatavate eetiliste
nõuetega.
2. AD esitas 27.04.2013 Tallinna Halduskohtule kaebuse Lennuameti peadirektori
27.03.2013 käskkirja nr 33-k tühistamiseks, kaebaja teenistusse ennistamiseks ja teenistusest
sunnitult puudutud aja eest tasu väljamõistmiseks.
3.   Lennuamet palus jätta kaebus rahuldamata.
4. Tallinna Halduskohus tühistas 21.04.2015 otsusega Lennuameti peadirektori
27.03.2013 käskkirja nr 33-k, ennistas AD teenistusse, jättis muus osas kaebuse rahuldamata
ja mõistis Lennuametilt AD kasuks välja viimase poolt kantud menetluskulud 2929,45 eurot.
Vastustaja on kaebajat karistanud ATS v.r § 71 lg-s 1 ja § 72 lg-s 1 sätestatud piirangute
rikkumise eest, mis on kvalifitseeritud distsiplinaarsüüteona ATS v.r § 84 p 1 järgi. ATS v.r §
71 lg-s 1 sätestatud ühenduselt või erakonnalt, mille üle ametnik järelevalvet teostab, tulu
saamise keelu rikkumist käskkirja osas pealkirjaga „Distsiplinaarkaristuse määramise üle
otsustamisel on arvesse võetud järgmisi asjaolusid:“ kirjeldatud ei ole. Samuti puudub
nimetatud käskkirja osas kaebajale süüks arvatud vääritu teo kirjeldus. Seega pole kaebajale
süüks arvatud distsiplinaarsüüteod konkreetselt määratletud. Puuduvad rõhuasetused,
distsiplinaarsüütegude asjaolud ei eristu selgelt distsiplinaarmenetluses tuvastatud muude
asjaolude tekstimassist. Põhjendamispuuduse tõttu on käskkiri formaalselt õigusvastane.


                                                                                          2(6)
                                                                                     3-13-912

Kuna asjas puuduvad andmed, et kaebaja oleks saanud tulu ühenduselt või erakonnalt, siis
pole kaebaja ATS v.r § 71 lg-s 1 sätestatud piirangut rikkunud. Ühe käsiraamatu tasu eest
koostamine ei kujuta endast ettevõtlusega tegelemist ATS v.r § 72 mõttes. Vastustaja viidatud
ettevõtluse mõiste tulumaksuseaduses ei ole praeguses vaidluses asjakohane. Seega ei ole
kaebaja ATS v.r § 71 lg-s 1 ja § 72 lg-s 1 riigiametnikule sätestatud piiranguid rikkunud.
Vastustaja väidetud teavitamiskohustust ATS v.r § 71 lg 1 ja § 72 lg 1 aga ei sisalda.
Kaevatav käskkiri on ka materiaalselt õigusvastane.
Kaebaja teenistusest vabastamine on toimunud seadusevastaselt, mistõttu kuulub kaevatav
käskkiri tühistamisele. Kuna kohus tühistab distsiplinaarkaristuse ja kaebuses taotletakse
teenistusse ennistamist, tuleb kaebaja viivitamatult ennistada teenistusse Lennuameti
lennuliiklusteeninduse ja lennuväljade osakonna lennuväljade vaneminspektori ametikohale
(HKMS § 247 lg 2 p 1).
Vastavalt ATS v.r § 135 lg-le 1 on ebaseaduslikult teenistusest vabastatud ametnikul õigus
nõuda tasu teenistusest sunnitult puudutud aja eest. ATS v.r § 135 lg 1 alusel väljamõistetava
tasu suuruse kindlaksmääramisel tuleb kohtupraktika kohaselt arvesse võtta tasu, mida
ametnik on saanud teenistusest sunnitud puudumise ajal mõne teise tööandja juures
töötamisest või oma tööjõu muul viisil kasutamisest, samuti muid asjaolusid, mis võivad
mõjutada nimetatud alusel tasu väljamõistmist (vt Riigikohtu 22.03.2012 otsus nr 3-3-1-83-
11, p 10).
Võttes arvestuse aluseks kaebaja alates 01.01.2012 kehtiva palga 1497,10 eurot (vt
Lennuameti peadirektori 21.02.2012.a käskkiri nr 30-k „Ametipalga muutmine: AD“; III kd, tl
12) ning arvestades, et ajavahemikul 15.07.2013-14.01.2014, millal kaebaja viibis vastustaja
nõusolekul välismissioonil ja sai nimetatud ajal tasu Rahvusvaheliselt Tsiviillennunduse
Organisatsioonilt (ICAO), oleks teenistussuhe vastustaja esindaja kinnitusel selleks ajaks
peatunud (II kd, tl 100), mistõttu nimetatud ajavahemikku teenistusest sunnitult puudutud aja
eest tasu kindlaksmääramisel arvesse ei võeta; kujuneb kaebajal saamata jäänud tasu
suuruseks ajavahemikul 29.03.2013-14.07.2013 (arvestades, et 2013. a märtsis oli 1 ja juulis
10 tööpäeva) kokku 5217,07 eurot (74,86 + 3 x 1497,10 + 650,91) ning ajavahemikul
15.01.2014-21.04.2015 (arvestades, et 2014. a jaanuaris oli 13 ja 2015. a aprillis 14 tööpäeva)
kokku 22 842,11 eurot (884,65 + 14 x 1497,10 + 998,06), seega kokku 28 059,18 eurot.
Kaebaja esitatud andmete kohaselt sai ta ajavahemikul 15.05.2014-13.01.2015 tasu ICAO-lt
kokku 42 132,83 eurot (II kd, tl 117-132, 170-184, 197-198). Ajavahemikul 15.05.2014-
13.01.2015 ICAO-lt saadud tasu 42 132,83 eurot kuulub teenistusest sunnitult puudumise tõttu
saamata jäänud tasust maha arvamisele. Kuna mahaarvatav summa ületab vastustajalt saamata
jäänud töötasu (28 059,18 eurot), pole praegusel juhul kaebajale ATS v.r § 135 lg 1 alusel tasu
väljamõistmine võimalik. ATS v.r § 135 lg 1 alusel on tasu väljamõistmine eesmärgipärane
üksnes ulatuses, mis ei too kaasa isiku põhjendamatut rikastumist (vt Riigikohtu otsused nr 3-
3-1-83-11 p 8; 3-3-1-85-11 p 14).


MENETLUSOSALISTE SEISUKOHAD APELLATSIOONIMENETLUSES
5. AD palub apellatsioonkaebuses Tallinna Halduskohtu 21.04.2015 otsus tühistada ja teha
asjas uus otsus, millega rahuldada kaebus täies ulatuses. Menetluskulud palub kaebaja jätta
vastustaja kanda.
Kaebaja taotles tasu teenistusest sunnitult eemalviibitud aja eest perioodide 29.03.2013-
14.07.2013, 15.01.2014-13.05.2014 ja 15.01.2015-21.04.2015 osas. Vastustaja õigusvastase
käskkirja tõttu oli kaebaja temast sõltumatutel asjaoludel teenistusest eemal ja tal puudus
võimalus tasu saamiseks. Kaebaja nõustub sellega, et perioodi eest, mil ta viibis teenistusest

                                                                                          3(6)
                                                                                        3-13-912

sunnitult eemal ja töötas kolmanda isiku juures, tasu väljamõistmist nõuda ei saa. Vaidlus on
selles, kas kaebajal on õigus saada vastustajalt tasu perioodi eest, mil ta oli teenistusest
sunnitult eemal ja ei töötanud kolmanda isiku juures.
Halduskohus kohaldas vääralt materiaalõigust, mis tõi kaasa ebaõige kohtulahendi tegemise
teenistusest sunnitult eemalviibitud aja osas tasu välja mõistmata jätmise kohta. Kaebajal on
õigus saada tasu kogu teenistusest sunnitult eemalviibitud perioodi eest, mil ta tööga hõivatud
ei olnud. Tähtsust ei oma see, kui palju ta teenistusest sunnitult puudumise ajal kolmanda
isiku juures summaarselt teenis, sest ATS v.r § 135 lg 1 eesmärk on sissetuleku tagamine
kogu teenistusest puudutud perioodiks, mil kaebaja tööga hõivatud ei olnud. Kohus kohaldas
ATS v.r § 135 lg-t 1 vääralt ja vastuolus Riigikohtu otsuse nr 3-3-3-85-11 p-s 19.1 antud
juhistega, leides, et vastustajalt tasu väljamõistmisel tuleb võtta aluseks teenistusest sunnitult
eemalviibitud ajal teenitud summa, mitte töötamise periood.
Riigikohtu otsuse nr 3-3-1-85-11 p-s 14 leitut tuleb tõlgendada nii, et kaebaja kasuks välja
mõistetavat kahjuhüvitist saab vähendada nende päevade arvu võrra, mil kaebaja töötas
kolmanda isiku juures, mitte summaarselt. Kaebaja ei rikastuks põhjendamatult juhul, kui talle
mõistetaks välja tasu perioodi eest, mil ta kolmanda isiku juures ei töötanud ning ei viibinud
teenistuses. Riigikohtu otsuses nr 3-3-1-85-11 käsitletakse küll ametniku poolt kolmanda isiku
juures tulu saamist, kuid kolleegium rõhutas, et tulu saamisel tuleb arvestada seda, mis
asjaoludel kaebaja tulu sai. Praegusel juhul on kogu kasu mahaarvamine kahjuhüvitisest
vastuolus kahju hüvitamise eesmärgiga olukorras, kus kaebajal kui kannatanul ei olnud
objektiivselt võimalik kasu saamist vältida (nn pealesunnitud rikastumine). Kaebaja jäi
teenistusest kõrvale üksnes vastustaja õigusvastase käskkirja tõttu. Põhjendamatu
rikastumisega oleks tegu vaid siis, kui kaebaja saaks tasu ka nende päevade eest, mil ta
kolmanda isiku juures töötas.
6. Lennuamet palub kirjalikus vastuses jätta apellatsioonkaebus rahuldamata ja
menetluskulud kaebaja kanda.
Halduskohus ei ole materiaalõigust vääralt kohaldanud. Vastustaja nõustub halduskohtu
otsuse seisukohtadega. Vastustaja ei nõustu kaebaja tõlgendusega ATS v.r § 135 lg 1 eesmärgi
kohta. Kohtupraktika kohaselt oli ATS v.r § 135 lg 1 eesmärgiks kahjustatud isiku asetamine
olukorda, mis on võimalikult lähedane olukorrale, milles ta oleks olnud, kui kahju poleks
tekitatud (Riigikohtu otsus nr 3-3-1-58-14) ning ATS v.r § 135 lg 1 alusel tasu väljamõistmine
on eesmärgipärane ulatuses, mis ei too kaasa isiku põhjendamatut rikastumist (Riigikohtu
otsus nr 3-3-1-85-11). Riigikohtu otsuse nr 3-3-1-83-11 p 10 kohaselt tuleb ATS v.r § 135 lg 1
alusel väljamõistetava tasu suuruse kindlaksmääramisel arvesse võtta tasu, mida ametnik on
saanud teenistusest sunnitud puudumise ajal mõne teise tööandja juures töötamisest või oma
tööjõu muul viisil kasutamisest, samuti muid asjaolusid, mis võivad mõjutada nimetatud
alusel tasu väljamõistmist. Halduskohus on seda oma otsuses arvesse võtnud.
Teiselt tööandjalt saadud palga arvestamata jätmisel võib ATS v.r § 135 lg 1 kohaldamisel
teenistusest vabastatud ametnik, kes kohtuvaidluse ajal töötas teise tööandja juures, sattuda
varaliselt soodsamasse olukorda, kui ta oleks olnud teenistussuhte jätkumisel. Seetõttu kuulub
ICAO-lt saadud tasu Lennuameti teenistusest sunnitult puudumise tõttu saamata jäänud tasust
mahaarvamisele. Kuna mahaarvatav summa ületab Lennuametist saamata jäänud töötasu, ei
ole kaebajale tasu väljamõistmine võimalik. Vastustaja ei nõustu kaebaja Riigikohtu otsuse nr
3-3-1-85-11 tõlgendusega.
Tõsiseltvõetavad ei ole kaebaja väited pealesunnitud rikastumise kohta ja väide, et kaebaja sai
kolmanda isiku juures tulu vaid vastustajast tulenevatel asjaoludel. Teenistuse kestel näitas
kaebaja aktiivset huvi missioonile mineku suhtes, samuti ei olnud esimene ega sellele järgnev

                                                                                             4(6)
                                                                                       3-13-912

missioon kaebajale ei vastustaja ega ICAO poolt kohustuslikud, vaid osalus toimus lähtudes
kaebaja enda huvist. Teenistusest sunnitult puudutud aja arvestamisel tuleb arvesse võtta kõiki
asjaolusid, s.h seda, et kaebaja sai mujal (ICAO missioonidel) oluliselt suuremat tasu, kui ta
oleks saanud Lennuametis jätkates, ning tõenäoliselt ei oleks kaebaja osalenud teisel
missioonil, olles samaaegselt Lennuameti teenistuja. ATS v.r § 135 lg-t 1 on võimalik
kohaldada juhul, kui on tõendatud, et õigusvastaselt vabastatud ametnik sattus oluliselt
halvemasse (majanduslikku) olukorda, tal puudusid muud sissetulekud või muud tasud olid
oluliselt madalamad kui teenistuses saadud töötasu. Seega, kui ametniku sissetulek oli
oluliselt suurem, ei ole põhjendatud vastustajalt veel täiendavalt saamata jäänud tasusid välja
mõista.


RINGKONNAKOHTU PÕHJENDUSED
7. Apellatsioonkaebus on põhjendatud ja tuleb rahuldada. Ringkonnakohus tühistab
halduskohtu otsuse osas, millega jäeti kaebus esimeses kohtuastmes rahuldamata, ja teeb
selles osas uue otsuse. Ringkonnakohtu põhjendused on alljärgnevad.
8. Apellatsiooniastmes käib poolte vahel vaidlus üksnes küsimuses, kas halduskohtu
seisukoht jätta kaebajale teenistusest sunnitult puudutud aja eest tasu välja mõistmata oli õige
ja põhjendatud. Nii kaebaja kui vastustaja tuginevad oma seisukohtades põhiliselt Riigikohtu
lahendi nr 3-3-1-85-11 p-le 19.1, kuid teevad sellest vastupidised järeldused. Kaebaja leiab, et
viidatud lahendi p 19.1 valguses tuleks talle tasu välja mõista ja vastustaja on seisukohal, et
mitte. Ringkonnakohtu hinnangul on Riigikohtu lahendit õigesti mõistnud kaebaja.
9. ATS v.r § 135 lg 1 sätestas, et õigusvastaselt teenistusest vabastatud ametnikul on õigus
nõuda vabastamise kohta antud haldusakti tühistamist, enda teenistusse ennistamist ja tasu
teenistusest sunnitult puudutud aja eest. Riigikohus tõlgendas viidatud sätet oma lahendi nr 3-
3-1-85-11 p-s 19.1, leides, et tasu väljamõistmise otsustamisel tuleb eristada ajavahemikke,
mil vabastatud ametnik oli ilma tuluta oma tööjõu kasutamisest ja mõista selle aja eest välja
tasu asutuselt täies ulatuses, ning ajavahemikke, mil ta sai tulu, ning teha siis mahaarvamised
ATS v.r § 135 lg 1 alusel makstavast tasust vaid selle perioodi ulatuses, mil isik sai tulu
tööjõu kasutamisest. Ringkonnakohtu hinnangul on Riigikohtu poolt antud tõlgendus selge
ning seda ei saa kahtepidi mõista. Viidatud tõlgenduse kohaselt tuleb ajavahemike eest, mil
isik ei olnud hõivatud tööga teise tööandja juures, maksta tasu välja täies ulatuses, sõltumata
sellest, kui palju isik teenis nendel perioodidel, mil ta töötas teise tööandja juures. Seepärast
on halduskohtu lähenemine, kus arvestati kogu teenistusest sunnitult puudutud perioodi eest
teise tööandja juurest saadud töötasud summeeritult ja võrreldi siis saadud summat selle
summaga, mida isik oleks teeninud Lennuametis töötades, väär. Teisisõnu ei ole halduskohus
eristanud neid perioode, mil isik oli tööga hõivatud teise tööandja juures, perioodidest, mil ta
seda ei olnud. Riigikohtu viidatud lahendi p 19.1 kohaselt on aga selline vahetegu määrav
ning perioodi eest, kui isik ei olnud hõivatud tööga teise tööandja juures, tuleb talle tasu
teenistusest sunnitult puudutud aja eest välja maksta igasuguseid mahaarvamisi tegemata.
Seepärast tuleb halduskohtu otsus vastavas osas tühistada ja teha selles osas uus otsus.
10. Kaebaja ei olnud tööga hõivatud teise tööandja juures perioodidel 29.03.2013–
14.07.2013, 15.01.2014–13.05.2014 ning 15.01.2015–21.04.2015. Halduskohus arvutas
otsuses kaebaja alates 01.01.2012 kehtinud kuupalka 1497,10 eurot (Lennuameti peadirektori
21.02.2012 käskkiri nr 30-k, III kd tl 12) arvestades perioodi 29.03.2013–14.07.2013
teenistusest sunnitult puudutud aja eest tasu suuruseks 5217,07 eurot. Kaebaja poolt esitatud
perioodide ning halduskohtu poolt arvutatud tasu suuruses apellatsiooniastmes vaidlus
puudub. Ringkonnakohtul tuleb järgmiseks kindlaks teha perioodide 15.01.2014–13.05.2014


                                                                                            5(6)
                                                                                     3-13-912

ja 15.01.2015–21.04.2015 eest makstava tasu suurus. Arvestades kaebaja kuupalga suurust
1497,10 eurot kuus ja igas kuus olnud tööpäevade arvu, tuleb perioodi 15.01.2014–13.05.2014
tasu suuruseks 5946,35 eurot (veebruari, märtsi ja aprilli eest 3 x 1497,10 = 4491,3; 13
tööpäeva eest jaanuaris 884,65; 8 tööpäeva eest mais 570,4) ning perioodi 15.01.2015–
21.04.2015 tasu suuruseks 4848 eurot (veebruari ja märtsi eest 2 x 1497,10 = 2994,2; 12
tööpäeva eest jaanuaris 855,6; 14 tööpäeva eest aprillis 998,2). Et asjas ei ole esitatud
seisukohti ega tõendeid sellest, nagu esineks muid lahendis nr 3-3-1-85-11 esiletoodud
asjaolusid teenistusest sunnitult puudutud aja eest tasu väljamõistmisel, tuleb Lennuametilt
kaebaja kasuks välja mõista viidatud kolme perioodi eest kokku 16 011,42 eurot (5217,07 +
5946,35 + 4848).
11. HKMS § 108 lg 1 kohaselt kannab menetluskulud pool, kelle kahjuks otsus tehti.
Vastavalt HKMS § 109 lg-le 4 muudab kõrgema astme kohus kohtukulude jaotust, kui ta
muudab alama astme kohtu lahendit või teeb lahendi asja uueks arutamiseks saatmata.
Halduskohtus taotles kaebaja kantud menetluskuludena Lennuametilt 5858,90 euro
väljamõistmist (I kd tl 58, II kd tl 16-21 ja III kd tl 2-4). Halduskohus pidas kantud
menetluskulusid põhjendatuks ja kohaseks. Kuna halduskohus rahuldas kaebuse osaliselt,
mõistis ta HKMS § 108 lg 2 alusel kaebaja kasuks välja poole taotletud menetluskuludest ehk
2929,45 eurot. Et ringkonnakohus rahuldab esitatud kaebuse täielikult, tuleb Lennuametilt
kaebaja kasuks lisaks välja mõista 2929,45 eurot, mida halduskohus välja ei mõistnud.
Apellatsiooniastmes on kaebaja kandnud menetluskulusid õigusabile kokku summas 858 eurot
(III kd tl 44-47). Ringkonnakohtu hinnangul on kulud esitatud tõendite alusel kantud ja
põhjendatud ning Lennuametilt tuleb kaebuse esitaja kasuks välja mõista apellatsiooniastme
menetluskulud summas 858 eurot.
Kaebaja on lisaks taotlenud ka riigilõivu summas 15 eurot Lennuametilt väljamõistmist.
Ringkonnakohus juhib kaebaja tähelepanu sellele, et esialgselt apellatsioonkaebuse esitamisel
tasutud riigilõiv (III kd tl 22) on kaebajale juba Tallinna Ringkonnakohtu 26.06.2015
määrusega (III kd tl 34) tagastatud. Seetõttu jääb kaebaja taotlus Lennuametilt riigilõivu
väljamõistmiseks rahuldamata.
Kokku tuleb kahe kohtuastme kantud menetluskuludena Lennuametilt kaebaja kasuks
täiendavalt välja mõista 3787,45 eurot.




/allkirjastatud digitaalselt/   /allkirjastatud digitaalselt/     /allkirjastatud digitaalselt/
      Maret Altnurme                     Oliver Kask                     Kaire Pikamäe




                                                                                          6(6)

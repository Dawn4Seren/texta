                                   TARTU HALDUSKOHUS
                                      Tartu kohtumaja
                               KOHTUOTSUS
                                   EESTI VABARIIGI NIMEL




Kohtuasja number                      3-15-690

Otsuse tegemise kuupäev               22.01.2016,
                                     Tartu
ja koht

Kohtunik                             Mare Priks

Kohtuasi
                                     M.T. kaebus Tartu Vanglalt mittevaralise kahju hüvitamise
                                     nõudes 3500 eurot.
Asja läbivaatamise viis              Kirjalik menetlus

Menetlusosalised                     Kaebuse esitaja M.T. ;
                                     Tartu Vangla
Resolutsioon                         Jätta M.T. kaebus haldusasjas 3-15-690 rahuldamata

Edasikaebamise kord                  Kohtuotsuse peale võib esitada apellatsioonkaebuse Tartu
                                     Ringkonnakohtule 30 päeva jooksul kohtuotsuse avalikult
                                     teatavakstegemisest, seega apellatsioonikaebuse esitamise
                                     viimaseks kuupäevaks on 22.02.2016.
                                     Apellatsioonkaebus võidakse lahendada kirjalikus menetluses
                                     kui kaebuses ei taotleta selle lahendamist kohtuistungil
Asjaolude kirjeldus

1.Tartu Vangla julgeolekuosakonna spetsialist I. Hurt õiendi kohaselt on vangla
julgeolekuosakonna ametnikud teenistusülesannete täitmisel tuvastanud, et kinnipeetav M.T.
tegeleb vanglas narkootiliste ainete käitlemisega ja tarvitamisega. Lisaks on tuvastatud, et sellise
tegevuse ja käitumisega on M. T. aidanud oluliselt kaasa olukorra tekkimisele, kus
kinnipeetavate valdusesse satub süstemaatiliselt ja järjepidevalt narkootilist ainet, mida
omakorda levitatakse vangla siseselt ning tarbitakse.
Tartu Vangla käskkirjaga 04.08.2014 nr 6-1/806 „Kinnipeetav M.T. suhtes täiendavate
julgeolekuabinõude kohaldamine“ on kohaldatud vangistusseaduse (VangS) § 69 lg 1 ja lg 2 p
1, 3, 4 ning vangla sisekorraeeskiri (VSkE) § 12 ja haldusmenetluse seaduse (HMS) § 4 alusel
täiendavad julgeolekuabinõud:
    - vanglasisese liikumis- ja suhtlemisvabaduse piiramine;
    - kehakultuuriga tegelemise keelamine;
    - eraldatud lukustatud kambrisse paigutamine
Käskkirja kohaselt on eelnimetatud abinõusid kohaldatud, et vältida M. T.il suhtlemist teiste
kaaskinnipeetavatega.

2.M.T. on esitanud käskkirja vaidlustamiseks vaide ning Tartu Vangla on jätnud vaideotsusega
25.09.2014 nr 1-11/415-2 vaide rahuldamata.

3.26.01.2015 esitas M.T. Tartu Vanglale mittevaralise kahju hüvitamise nõude summas 3500
eurot. M. T. taotluse kohaselt on teda käskkirjas 04.08.2014 nr 6-1/806 esitatud valeandmete
tõttu solvatud, mistõttu ta on langenud stressi ja kannatab magamatuse ja psühholoogilise pinge
all. M. T. on märkinud, et ta ei ole tarvitanud ega käidelnud ühtegi narkootilist ainet, mistõttu on
teda asjatult solvatud ja laimatud.

4.Tartu Vangla on otsustusega 16.03.2015 nr 1-13/15-2 jätnud kahjunõude rahuldamata.

5.18.03.2015 on Maksin T. pöördunud kahjunõudega Tartu Halduskohtu poole.
Oma kahjunõude kaebuses on M. T. taotlenud kriminaalasja uurimist seonduvalt kaebaja õiguste
rikkumisega vanglas; taotletud on 04.08.2014 käskkirja 6-1/806 õigusvastasuse tuvastamist
ning nõutud kahjutasu 3500 eurot suure stressi ja psühholoogilise pinge tekitamise eest ning
taotletud on vangla andmekogust andmete kustutamist, mis viitavad kaebaja poolt narkootiliste
ainete kasutamisele ja käitlemisele vanglas.

6.Tartu Halduskohus on kohtumäärusega 10.04.2015 (tl 20) tagastanud M.T. kaebuse haldusasjas
3-15-690 osaliselt, see on osas, milles kaebaja nõuab vangla andmekogust andmete kustutamist
ja kriminaalasja uurimist. Kohtumäärusega 10.04.2015 (tl 21) on kohus võtnud menetlusse M. T.
kaebuse mittevaralise kahju hüvitamise nõudes 3500 eurot ja märkinud kohtumääruse punktis 3,
et kohus käsitleb M. T. nõudeid nii tuvastamisnõuet kui ka hüvitamisnõuet ühtse kahju
hüvitamise nõudena, sest käskkirja õigusvastasuse tuvastamise nõue sisaldub juba
hüvitamisnõudes ning kohus võtab seisukoha ka käskkirja nr 6-1/806 õiguspärasuse osas, kuna
selle pinnalt on kaebaja väidete kohaselt tekkinud temal stress ja pinged ning sellest tuleneb ka
kahjunõue.
Seega kohus menetleb antud asjas M.T. kaebust mittevaralise kahju hüvitamise nõudes 3500
eurot. Kohus on kaebaja riigilõivu tasumisest vabastanud.

Kaebaja seisukohad, põhjendused ja taotlused

7.Kaebaja seisukohalt on teda koheldud Tartu Vangla poolt ebaõigesti, kuna 04.08.2014
käskkirjaga nr 6-1/806 on teda paigutatud lukustatud kambrisse, kuna teda on ebaõigesti
kahtlustatud narkootiliste ainete käitlemises ja tarbimises. Kaebaja poolt märgitu kohaselt ei
leitud tema valdusest ühtki narkootilist ainet, teostatud ei ole ühtki ekspertiisi, mis tõestaks
nende tarbimist. Kaebaja on märkinud, et teda hoiti lukustatud kambris 04.08.2014 kuni
10.10.2014, mis on talle palju kannatusi põhjustanud, samuti kannatas tema perekond suure
stressi, magamatuse ja psühholoogilise pinge all. Kaebaja sõnutsi on vangla ära märkinud ka
ennetähtaegseks vabastamiseks esitatud iseloomustuses, et kaebaja tegeleb vanglas
narkootiliste ainete käitlemise ja tarbimisega ning selle , et kaebaja ei ole valmis muutusteks
ega ole enda käitumist vanglas parandanud.

8.Kaebaja märgib, et kannab kinnipidamisasutuses karistust narkootiliste ainete käitlemise eest
ja on vanglas omad järeldused teinud ning muutnud oma mõtlemist ja käitumist ja läbinud
sotsiaalprogrammi ning saab vanglast vabanedes elada seadusekuulekalt. Kaebaja taotlust
ennetähtaegseks vabastamiseks ei rahuldatud vangla poolt antud iseloomustuse tõttu. Kaebaja
arvates on Tartu Vangla kahjustanud tema mainet seonduvalt vangla kahtlusega, et kaebaja
organiseerib vanglasse narkootilisi aineid ja levitab neid vanglasiseselt , kaebajat on sellega
                                                                                                   2
laimatud ja solvatud. Lisaks sellele on kaebaja pidanud kannatama stressi ja psühholoogilise
pinge all, mistõttu tuleb vanglal hüvitada mittevaraline kahju 3500 eurot. Kaebaja taotleb selle
summa väljamõistmist.

Vastustaja seisukohad, põhjendused ja taotlused

9.Vastustaja taotleb jätta kaebus rahuldamata.

Vangla on märkinud, et kaebaja suhtes kohaldati täiendavaid julgeolekuabinõusid seetõttu, et M.
T. kujutas endast ohtu nii iseendale kui ka kaaskinnipeetavatele. Julgeolekuosakonna ametnikud
tuvastasid teenistusülesannete täitmisel, et kinnipeetav M. T. tegeleb vanglas narkootiliste ainete
käitlemisega ja tarvitamisega. Teenistusülesannete täitmisel uuriti narkootilise aine levitamise
viise ning selle organiseerimisega seotud isikute ringi. Vangla märgib, et 2014. aasta suve
perioodil hoogustus vanglas sünteetilise kannabinodi (SPICE) levik. Tegemist on keemiliselt
loodud kooslusega, mille tarbimisel tekib umbes 1,5 tunnine joobeseisund, mis sarnaneb kanepi
tarbimisel tekkiva joobeseisundiga. Vanglale teadaolevalt tarbitakse seda suitsetamise teel. Paber
immutatakse ainega ja tehakse väiksemad ribad ja suitsetatakse segamini koos tubakaga, aga ka
musta teega. Ainet organiseeritakse vanglasse kirja teel, kus kirjapaber on immutatud ainega,
kiirtestid seda ainet ei tuvasta ning seda ainet ei tuvasta ka narkokoerad. Aine on lõhnatu ja
värvitu.

10.Vangla märgib, et täiendavaid julgeolekuabinõusid on lubatud kohaldada ka preventiivsel või
tõkestaval eesmärgil või kui on tekkinud kahtlus kaitstava õigushüve kahjustamises.
Vangla märgib, et kuigi kaebaja juurest keelatud aineid ei leitud või nende kasutamist ei
tuvastatud, ei muuda see 04.08.2014 käskkirja õigusvastaseks. Vangla on viidanud 29.08.2014
koostatud kaastööteatele nr KT1450000248 ja julgeolekuosakonna spetsialistide töö tulemustele.

11.Vastustaja märgib, et 24.09.2014 koostatud iseloomustuses kaebaja kohta on märgitud, et
04.08.2014 on vangla tuvastanud, et M. T. tegeleb vanglas narkootiliste ainete (SPICE)
tarvitamisega ning vangla julgeolekuosakonnal on tekkinud põhjendatud kahtlus M. T. seotuses
narkootikumide käitlemise ja tarvitamisega vanglas. Tartu Maakohtu 12.12.2014 otsusega
kriminaalasjas nr 1-12-12008 on märgitud, et ennetähtaegselt mittevabastamise põhjuseks on
peamiselt kaebaja varasem elukäik, kuriteo toimepanemise asjaolud ja osaliselt käitumine
karistuse kandmise ajal.

12.Tartu Vangla leiab, et pole kaebaja au ja head nime teotanud ega esitanud kaebaja kohta
valeandmeid.
Vastustaja taotleb jätta kahju hüvitamise kaebus rahuldamata ja jätta menetluskuld kaebaja
kanda.

Kohtu seisukohad, põhjendused ja otsustus

13.Kohus, tutvunud asja materjalidega asub seisukohale, et kaebus tuleb jätta rahuldamata.

14.Esiteks tuleb õiguslik hinnang anda Tartu Vangla 04.08.2014 käskkirjale nr 6-1/806, millega
kohaldati M.T. suhtes täiendavaid julgeolekuabinõusid, kuna kaebaja mittevaralise kahju
hüvitamise nõue tulenes sellest käskkirjast. Nimelt kaebaja on leidnud, et käskkiri on
õigusvastane ja teda on hoitud õigusvastaselt lukustatud kambris ja kahtlustatud alusetult
vanglas narkootiliste ainete käitlemises ja tarvitamises. Kaebaja sõnutsi on ta tundnud end
seetõttu solvatuna ning laimatuna ning see on tekitanud temas stressi ja pingeid, samuti on
kannatanud selle all tema perekond.

                                                                                                   3
15.Asja materjalide kohaselt on kohaldatud M. T. suhtes täiendavaid julgeolekuabinõusid
(04.08.2014) seetõttu, et vangla julgeolekuosakonna ametnikud tuvastasid teenistusülesannete
täitmisel, et kinnipeetav M. T. tegeleb vanglas narkootiliste ainete käitlemisega ja tarvitamisega.
Vangla on märkinud, et julgeolekuabinõude kohaldamise ajal ei saanud vanglale olla selline fakt
tõsikindlalt teada, sest sünteetilise kannabinoidi tarvitamise kindlaks tegemiseks ei olnud 2014.
aastal veel teste. Vangla on märkinud, et narkootiliste ainete tarvitamise ja käitlemise kohta
tekkis vanglal põhjendatud kahtlus.
Vangla on tuginenud teabele, et vanglas tarvitatakse ning organiseeritakse narkootilist ainet ning
vangla oli sunnitud meetmed tarvitusele võtma, kuna selline tegevus ohustab vangla julgeolekut
ja teisi isikuid. Narkootiliste ainete tarvitamises oli kahtluse all mitu kinnipeetavat, siinhulgas M.
T.. Kohus on kirjeldanud narkootilise aine kannabinodi (SPICE) võimalikust levikust ja selle
sattumisest vangla territooriumile käesoleva kohtuotsuse punktis 9 (vangla vastus kaebusele).

16.Lisaks on tuvastatud, et sellise tegevuse ja käitumisega on M. T. aidanud oluliselt kaasa
olukorra tekkimisele, kus kinnipeetavate valdusesse satub süstemaatiliselt ja järjepidevalt
narkootilist ainet, mida omakorda levitatakse vangla siseselt ning tarbitakse.
Kuna kaebaja juurest ei leitud keelatud aineid, seega puudus vajadus teha ka kaebaja suhtes
ekspertiisi tuvastamaks, kas kaebaja on tarvitanud 04.08.2014 narkootilisi aineid. Kaebajale
etteheidetud tegevus ei ole seega tõendatud, kuid vangla on kohaldanud täiendavaid
julgeolekuabinõusid kaebaja suhtes preventiivsel eesmärgil, et tõkestada narkootiliste ainete
levikut vanglas ja selle tarbimist. Selleks on paigutatud M. T. eraldatud lukustatud kambrisse ja
piiratud tema liikumis- ja suhtlemisvabadust. Vangla on õigesti tuginenud Riigikohtu lahendile
haldusasjas 3-3-1-33-10 kus on leitud, et julgeolekuabinõusid võib kohaldada ka preventiivsel
või tõkestaval eesmärgil. Seega on vangla tegevus õiguspärane ja õiguspärane on ka Tartu
Vangla 04.08.2014 käskkiri nr 6-1/806. Täiendavate julgeolekuabinõude kohaldamisel on
tuginetud VangS § 69 lg 1 ja lg 2 p 1,3,4, mis sätestab julgeolekuabinõude liigid ja VSkE § 12
ja VangS § 69 lg 4 sätestab isikud, kes on pädevad julgeolekuabinõusid kohaldama.

17.Riigikohus on märkinud, et täiendavaid julgeolekuabinõusid tuleks kohaldada preventiivsel
või tõkestaval eesmärgil. Eeltoodut arvestades ei ole alati nõutav, et täiendavate
julgeolekuabinõude kohaldamise aluseks olevad asjaolud oleksid tuvastatud distsiplinaar-,
väärteo- või kriminaalmenetluse reeglite kohaselt. Täiendavate julgeolekuabinõude
kohaldamiseks võib olla piisav, et vanglal on tekkinud põhjendatud kahtlus kaitstava õigushüve
kahjustamises.

18.M.T.i suhtes kohaldati liikumis- ja suhtlemisvabaduse piiramist ja eraldatud lukustatud
kambrisse paigutamist ning kehakultuuriga tegelemise keeldu Tartu Vangla direktori 04.08.2014
käskkirjaga nr 6-1/806 raske õigusrikkumise toimepanemise ennetamiseks ja vangla julgeoleku
tagamiseks. Vangla pidi kaebaja suhtes lähtuma täiendavate julgeolekuabinõude kohaldamise
eesmärgist ning arvestama ühelt poolt sellega, et piiratakse kaebaja vabadust vanglas liikuda ja
suhelda ja teiselt poolt pidi vangla arvestama VangS § 66 lg-s 1 sätestatud kohustusega
korraldada kinnipeetavate järelevalve viisil, mis tagab vangistusseaduse ja vangla
sisekorraeeskirjade täitmise ja üldise julgeoleku vanglas. Tegemist ei ole karistusliku meetmega,
vaid selle eesmärk on hoida ära rasked õigusrikkumised.

19.Oma vastuses kohtule on vangla märkinud, et kuigi käskkirjas ei ole viidatud kindlatele
tõenditele, on siiski olemas kogutud teave, mis on kogutud julgeolekuosakonna ametnike poolt
teenistusülesannete täitmisel. Julgeolekuosakonnale laekunud info on kirjalikult salvestustatud
18.08.2014 ja 23.07.2014, lisaks on 29.08.2014 koostatud kaastööteade nr KT1450000248.
Nimetatud koostööteate näol on tegemist riigisaladusega, salastatud teabega. Vangla on
märkinud, et kui kohus peab vajalikus, saab selle info ka kohtule esitada, et oleks tõendatud
kaebajale etteheidetud käitumine. Kohus märgib selle kohta, et ei pidanud vajalikuks
                                                                                                    4
täiendavaid dokumente juurde nõuda, kuna kohus peab vangla poolt esitatud väidet
kaastööteate olemasolu ja vastava teabe kohta usaldusväärseks ja selle teabe alusel kohaldatud
julgeolekuabinõusid õiguspäraseks. Lisaks võib täiendavaid julgeolekumeetmeid rakendada
preventiivsel eesmärgil, kui selleks on põhjendatud kahtlus. Kohus märgib täiendavalt, et
kaebajat on varasemalt kriminaalkorras karistatud kahel korral ning hetkel kannab karistust
samuti narkootilise ja psühhotroopse aine suures koguses ebaseadusliku käitlemise eest.

20. Riigivastutuse seaduse (RVastS) § 9 lg 1 kohaselt võib füüsiline isik nõuda mittevaralise
kahju rahalist hüvitamist süüliselt väärikuse alandamise, tervise kahjustamise, vabaduse võtmise,
kodu või eraelu puutumatuse või sõnumi saladuse rikkumise, au või hea nime teotamise korral.
Viidatud sättele tugineva mittevaralise kahju hüvitamise nõude puhul tuleb kontrollida, kas kahju
hüvitamise taotlusest nähtub selle alus ehk vangla tegevus, mis väidetavalt kahju tekitas, ja
kahjunõude ese ehk faktilised tagajärjed, mida isik käsitab kahjuna. Inimväärikust alandavaks
saab RVastS § 9 lg 1 mõttes pidada isiku selliseid kannatusi, mis ületavad kinnipidamisega
kaasnevate kannatuste vältimatu taseme. Antud juhul ei ole vangla tekitanud kaebajale rohkem
kannatusi või ebameeldivusi kui need, mis paratamatult kaasnevad vanglas. Kuna kohus on
lugenud õiguspäraseks Tartu Vangla 04.08.2014 käskkirja nr 6-1/806, on õiguspärased ka
kaebaja suhtes kohaldatud meetmed.

21.Kaebaja on märkinud, et talle on tekitanud stressi ja pingeid ka vangla poolt antud 24.09.2014
iseloomustus, mida menetleti seoses kaebaja ennetähtaegse vabastamisega kriminaalasjas 1-12-
12008. Kohus märgib, et vangla on iseloomustuses märkinud, et M. T. tegeleb vanglas
narkootiliste ainete (SPICE) tarvitamisega, kuid samas on Tartu Vangla iseloomustuses
märkinud ka kaebaja positiivseid jooni ning samas on vangla toetanud kinnipeetava vabanemist
tingimisi enne tähtaega. Seega ei saa küll vangla süüks arvata seda, et kaebaja taotlust
ennetähtaegseks vabastamiseks ei ole Tartu Maakohus rahuldanud. Järelikult ei võimaldatud
kaebajale ennetähtaegset vabastamist seonduvalt tema enda varasema käitumisega. Kuna
kaebajat on ka varasemalt karistatud kriminaalkorras ja ka hetkel kannab kaebaja karistust samuti
narkootilise ja psühhotroopse aine suures koguses ebaseadusliku käitlemise eest, näitab see
kaebaja enda varasemat käitumist ning kaebajal tuli eeldada, et talle ei võimaldata
ennetähtaegset vabanemist karistuse kandmisest.

22.Kuna kohus loeb Tartu Vangla 04.08.2014 käskkirja õiguspäraseks, ei tulene sellest kaebajale
kaebaja poolt märgitud kannatuste, solvangute, stressi ja pingete tekkimist. Kahju hüvitamise
kaebuse rahuldamiseks peab olema avalik-õiguslikus suhtes antud haldusakt või toiming
õigusvastane, millega on kahju tekitatud ning tekitatud kahju ja õigusvastase haldusakti või
toimingu vahel peab olema põhjuslik seos. Kui üks tingimustest puudub, ei kuulu kahju
hüvitamisele. Samuti ei ole Tartu Vangla kaebaja au ega väärikust riivanud.
Kaebaja poolt nõutud 3500 eurot mittevaralise kahju summana ei kuulu antu juhul hüvitamisele
ning kohus jätab kahjunõude kaebuse rahuldamata.

23. Kaebaja on märkinud ka, et seonduvalt Tartu Vangla tegevusega ja kaebaja ennetähtaegse
mittevabastamisega on stressi ja pingeid tekitatud ka tema perekonnaliikmetele. Kohus märgib
siinjuures, et esitatud kaebuses ei saa kohus menetleda kaebaja perekonnaliikmete õiguste riivet
või stressi ja pingete läbielamist, kuna igalühel endal on kaebeõigus oma õiguste kaitseks, mida
ei saa menetleda teise isiku kaebuse raames.

24.Eeltoodu alusel jätab kohus täies ulatuses kaebuse rahuldamata.
Kohus on lähtunud otsuse tegemisel halduskohtumenetluse seadustiku (HKMS) § 160 lg 1,
mille kohaselt koosneb kohtuotsus sissejuhatusest, selgitustest, kirjeldavast ja põhjendavast
ning resolutiivosast.

                                                                                                   5
25.Menetluskulud

Tulenevalt HKMS § 108 lg 1 kohaselt kannab menetluskulud pool, kelle kahjuks kohtuotsus
tehti. Kaebaja on riigilõivu tasumisest vabastatud, Tartu Vangla ei ole omapoolselt
menetluskulude väljamõistmist taotlenud. Menetluskulud puuduvad.

 (allkirjastatud digitaalselt)
Mare Priks
kohtunik




                                                                                          6

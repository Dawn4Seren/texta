                              KOHTUOTSUS
                              EESTI VABARIIGI NIMEL

Kohus                                Tallinna Ringkonnakohus
Kohtukoosseis                        Kaire Pikamäe, Ruth Plaks ja Virgo Saarmets
Otsuse tegemise aeg ja koht          12. mai 2016, Tallinn
Haldusasja number                    3-14-53196
Haldusasi                            AS Uvic kaebus Maksu- ja Tolliameti 25.09.2014
                                     maksuotsuse nr 12.2-3/012527-28 tühistamiseks
Menetlusosalised                     Kaebaja – AS Uvic, volitatud esindaja vandeadvokaat
                                       Priit Lätt
                                     Vastustaja – Maksu- ja Tolliamet, volitatud esindaja
                                       Veiko Soll
Vaidlustatud kohtulahend             Tallinna Halduskohtu 07.09.2015 otsus
Menetluse alus ringkonnakohtus       AS Uvic apellatsioonkaebus
Asja läbivaatamine                   19.04.2016 kohtuistungil


RESOLUTSIOON
1. Jätta AS Uvic apellatsioonkaebus rahuldamata ning Tallinna Halduskohtu 07.09.2015
otsus haldusasjas nr 3-14-53196 muutmata.

2. Menetlusosaliste menetluskulud jätta nende endi kanda.


EDASIKAEBAMISE KORD
Otsuse peale võib Riigikohtule esitada kassatsioonkaebuse 30 päeva jooksul otsuse avalikult
teatavakstegemisest arvates, s.o hiljemalt 13.06.2016, välja arvatud HKMS § 212 lg 1 teises
lauses sätestatud juhul (HKMS § 212 lg 1).
Vastuseks      esitatud  kassatsioonkaebusele    võib   teine    menetlusosaline    esitada
vastukassatsioonkaebuse 14 päeva jooksul kassatsioonkaebuse vastukassatsioonkaebuse
esitajale kättetoimetamisest arvates või ülejäänud kassatsioonitähtaja jooksul, kui see on
pikem kui 14 päeva (HKMS § 215 lg 3).
Kui kassaator soovib asja arutamist kohtuistungil, tuleb seda kassatsioonkaebuses märkida,
vastasel korral eeldatakse, et ta on nõus asja lahendamisega kirjalikus menetluses (HKMS
§ 213 lg 1 p 5). Sõltumata kohtuistungi soovi märkimisest võib Riigikohus
kassatsioonkaebuse läbi vaadata kirjalikus menetluses, kui ta ei pea istungi korraldamist
vajalikuks (HKMS § 223 lg 1).
                                                                                   3-14-53196

Kui menetlusosaline soovib kassatsioonkaebuse esitamiseks saada menetlusabi, tuleb tal
Riigikohtule esitada vastavasisuline taotlus. Menetlusabi taotluse esitamine ei peata
menetlustähtaja kulgemist (HKMS § 116 lg 5) ning kassatsioonitähtaja järgimiseks peab
menetlusabi taotleja tegema tähtaja kestel ka menetlustoimingu, mille tegemiseks ta
menetlusabi taotleb, eelkõige esitama kassatsioonkaebuse (HKMS § 116 lg 6).

ASJAOLUD JA MENETLUSE KÄIK

1. Maksu- ja Tolliameti (MTA) 25.09.2014 maksuotsusega nr 12.2-3/012527-28 kohustati
AS Uvic tasuma käibemaksu ja tulumaksu ettevõtlusega mitteseotud väljamaksetelt kokku
123 842,18 eurot. Maksuhaldur tuvastas, et Alfaholding OÜ, AS Uvic ja Lurxes SIA
liigutasid omavahel kontrolliperioodil (oktoober-detsember 2012) külmutatud rõõsa koore
võid ja külmutatud veiseliha, kuid tegemist ei olnud tavapäraste ostu-müügitehingutega, vaid
organiseeritud rahvusvahelise karussellpettusega. Äriühingute vahel toimunud ostu-
müügitehingute näol oli tegemist näilike tehingute jadaga, mida ei võeta maksustamisel
arvesse.

AS Uvic esitas maksuotsusele vaide, mille MTA jättis 13.11.2014 vaideotsusega nr 6-1/2447-
2 rahuldamata.

2. AS Uvic esitas 15.12.2014 Tallinna Halduskohtule kaebuse MTA 25.09.2014 maksuotsuse
nr 12.2-3/012527-28 tühistamiseks. Kaebuses leiti, et maksuotsuse faktiline alus ei ole üheselt
määratletud, MTA ei ole tuvastanud maksupettust ega kaebaja osalemist selles. Kauba müük
Lurxes SIA-le on tõendatud. Maksuotsuses on liiga suurt kaalu omistatud sellele, et CMR-del
puuduvad kauba vastuvõtja allkirjad. Vaidlusalused tehingud ei ole kaebaja jaoks tavapäratud.
Maksuhaldur on asja otsustamisel kasutanud lubamatuid tõendeid. MTA ei ole kaalunud
tulumaksu määramist hindamise teel.

3. Maksu- ja Tolliamet palus jätta kaebus rahuldamata, jäädes maksu- ja vaideotsuses
avaldatud seisukohtade juurde.

4. Tallinna Halduskohus jättis 07.09.2015 otsusega kaebuse rahuldamata. Kohtuotsuse
põhjendused:
1) maksustamisperioodi oktoober 2012 kohta algas tagastusnõude kontroll 14.12.2012
    korraldusega, kuid teate üksikjuhtumi kontrolli toimumise kohta edastas maksuhaldur
    kaebajale alles 05.02.2014. Riigikohus on 27.01.2014 määruses haldusasjas nr 3-3-1-84-
    13 märkinud, et tagastusnõude kontroll kestis kuni 19.03.2013. Asjas ei nähtu, et
    maksuhaldur oleks enne 05.02.2014 uue kontrollimenetlusega alustanud. Samas ei too
    tõendite kogumine ajaperioodil, kus oktoobri 2012 osas enam menetlust ei toimunud,
    kaasa maksuotsuse tühistamist. Haldusakti kehtetuks tunnistamise saab kaasa tuua üksnes
    tõendite kogumise nõuete oluline rikkumine. Maksuhalduril oleks olnud võimalik koguda
    samasisuline tõend ka juhul, kui ta oleks alustanud üksikjuhtumi kontrolli varem või
    kogunud tõendi pärast 05.02.2014. Kaebaja ei ole väitnud, et tõendite kogumise reeglite
    rikkumine peaks kaasa tooma teistsuguse maksuotsuse tegemise;
2) maksuotsuse p-s 1.2 on maksuhaldur selgesõnaliselt kokku võtnud, et maksuhalduril on
    põhjendatud kahtlus, et toime on pandud karussellpettus, milles kaebaja teadlikult osales.
    Sama on kajastatud maksuotsuse p-des 2.2 ja 2.3.9. Seega on maksuotsuse faktiline alus
    üheselt selge. Segadust võis tekitada maksuotsuse p 2.3.10, mille kohaselt ei näidanud
    kaebaja üles äris tavapärast hoolsust, kuid eeltoodu ei muuda maksuotsust ebaselgeks.



                                                                                          2(6)
                                                                                     3-14-53196

     Maksuhaldur ei pidanud kontrollima hoolsuskohustuse rikkumist kaebaja poolt, sest
     maksupettuse puhul ei oma see tähtsust;
3)   asjassepuutuv ei ole, kas teised äriühingud tasusid käibemaksu või olid selleks
     kohustatud. Maksuotsus tugineb tehingute näilikkusele, mistõttu ei ole kaebajal
     sisendkäibemaksu mahaarvamise õigust ka juhul, kuid teised tehingupooled on maksud
     deklareerinud ja tasunud;
4)   maksupettuse tuvastamiseks ei pea maksuhaldur algatama süüteomenetlust ega tuvastama
     maksupettuse olemasolu sh tehingupoolte kokkulepet tehingute näilikkuse osas või
     kaebaja pahausksust otseste tõendite kaudu. Maksupettuse varjatud iseloomu arvestades
     on seda võimalik tuvastada üksnes kaudsete tõenditega. Kui maksuhalduril on
     põhjendatud kahtlus maksupettuse toimumise kohta, läheb tõendamiskoormus üle
     maksukohustuslasele. Maksuhaldur on karussellpettuse toimumist järeldanud järgmistest
     asjaoludest: tehingutes liikusid reaalsed kaubad, kuid kordades väiksemates kogustes;
     tehingud olid kaebaja jaoks tavapäratult soodsad; dokumentide vormistamine oli
     formaalne; isikute omavaheline seotus; kauba müük Lurxes SIA-le ei ole tõendatud;
     kauba kvaliteet ei omanud tähtsust; tehingus osalejate taust on vastuolus tehingu sisuga;
     tehingutes esinevad ebaloogilisused; kaebaja oli teadlik karussellpettuse toimepanemisest
     ja oli sellest huvitatud; kaebaja ei näidanud üles äris tavapärast hoolsust; ei ole tõendatud
     kaebaja poolt saadud kauba oma tootmises kasutamine. Kontrollakti p-s 3.1 sisalduvat
     karussellpettuse analüüsi ja teisi maksotsuse p-s 2.3 toodud asjaolusid arvestades on
     maksuhaldur oma kahtlust piisavalt põhistanud. Seega on tõendamiskoormus üle läinud
     kaebajale;
5)   maksuotsus teeb viiteid kontrollaktile. Kaebaja on leidnud, et seetõttu on maksuotsus
     raskesti loetav. Eeltoodu ei muuda maksuotsust põhjendamatuks ja õigusvastaseks. Ei ole
     kahtlust, et tegemist on põhjendustega, millest maksuhaldur tegelikult maksuotsuse
     andmisel lähtus;
6)   ainuüksi tehingute dokumenteerimine ei kinnita tehingute toimumist, kui esineb tõsiseid
     vastuolusid dokumentides, tehingute kohta antud ütlustes või muudes tehinguid
     iseloomustavates üldteada asjaoludes. Maksuotsuses on käsitatud, et tõenäoliselt on
     arvetel valed kuupäevad (p 2.3.3.8), et vaatamata lepingus kokku lepitule ei esitatud
     kauba sertifikaate või vähemalt ei ole kaebaja nende sertifikaatide varasemat esitamist
     tõendanud (p 2.3.3.2) ja tehingute kohta vormistati nii arve-saatelehed kui ka saatelehed
     (p 2.3.3.4). Samuti on maksuotsuse p-s 2.3.3 vaadeldud muid dokumentide puudusi nagu
     samade dokumentide erinevused, tehingupoolele mittekuuluva e-postiaadressi märkimine
     jne. Üksiku asjaoluna ei pruugi need maksupettuse toimepanemist tõendada, kuid
     kogumina seavad kahtluse alla tehingu toimumise tervikuna. Ei ole tavapärane, et
     edasimüüdud kaup soetatakse alles pärast edasimüüki või selline eksimus arvel jäetakse
     parandamata, lepingu kohaselt koos kaubaga esitatavaid dokumente ei esitata ega nõuta,
     sama tehingu kohta vormistatakse dokumente topelt või tehingupooltelt kogutud
     samasisulised dokumendid erinevad. Kaebaja ei ole nende kõrvalekallete kohta esitanud
     ühtegi eluliselt usutavat selgitust;
7)   maksuotsuse p-s 2.3.2 on selgitatud, kuidas tehingud olid kaebaja jaoks tavapäratult
     soodsad, sh kuidas tehingute kokku leppimine toimus väga kiirest ja kaebajal ei olnud
     vaja selleks teha mingeid jõupingutusi ega lisakulutusi. Kaebaja seisukohad on selles osas
     vastukäivad. Kaebaja jaoks tehingute läbiviimise hõlpsust ei saa vaadata isoleeritult
     tehinguid iseloomustavatest muudest andmetest. On tuvastatud, et lepingute
     ettevalmistamises kaebaja ei osalenud (p 2.3.2.4), teisalt on sõlmitud lepingud identsed (p
     2.3.4.1). Seega ei olnud lepingute sõlmimise lihtsus juhuslik, vaid osaliste poolt teadlikult
     ettevalmistatud tegevus. Ei ole eluliselt usutav, et lisaks sellele, et kaebajale saabuvad
     lühikese aja jooksul sama kauba müügi- ja ostupakkumised, sõlmivad müüja ja ostja
     kaebajaga samasisulised lepingud, mida kaebaja ette valmistanud ei ole;

                                                                                             3(6)
                                                                                  3-14-53196

8) maksuotsuse p-s 2.3.4 on ammendavalt põhjendatud, miks on alust pidada ka kaebajat
    skeemis teadlikult osalenuks: lepingute identsus, kaebajal on olnud sama esindaja kui
    Alfaholding OÜ-l ja Lurxes SIA esindajal D. P., veiseliha tootja UAB Utenos Mesa on
    kaebaja ostujuhti V. K. pidanud ka Hotey Master OÜ esindajaks;
9) puudub Lurxes SIA kinnitus tehingu toimumise kohta (vt maksuotsuse p 2.3.5). Samuti
    puuduvad CMR-del Lurxes SIA poolt kauba kättesaamist tõendavad elemendid. Seega ei
    ole teada, kellele kauba valdus üle anti;
10) kohtuistungil kuulati tunnistajana üle V. K., kes on kaebaja ostujuht. Maksumenetluses ta
    ütlusi ei andnud, sest vaidlustas vastava korralduse kohtus. Õige on maksuhalduri
    järeldus, et V. K. tegutses tõenäoliselt kaebaja mõju all. Seega ei ole usaldusväärne tema
    poolt kohtuistungil antud kinnitus, et tehingud tegelikult toimusid. V. K. ei osanud anda
    mingeid sisulisi selgitusi talle MTA poolt antud korralduse ja selle vaidlustamise kohta.
    Ütlustest nähtub, et ühelt poolt sai ta aru, miks maksuhaldur temalt ütlusi tahab, kuid
    teadmata põhjusel ei soovinud ta neid anda. V. K-i ütlused tuleb jätta kõrvale, kuna need
    ei ole isiku varasemat käitumist arvestades usaldusväärsed ning on antud kaebaja mõju
    all;
11) maksuhaldur ei ole rikkunud uurimispõhimõtet, jättes veoautojuhid küsitlemata. Kahtluse
    alla ei ole seatud seda, et kaup liikus, kuid liikus pidevalt üks ja sama kaup, mitte
    igakordselt uus kaup (maksuotsuse p 2.3.1). Seega ei oleks veoautojuhid saanud anda
    asjas olulisi ütlusi;
12) tulumaksu osas on maksuhalduril kohustus viia läbi hindamine üksnes juhul, kui on
    tuvastatud, et kaup on siiski soetatud. Antud juhul leiab maksuhaldur, et tehinguid ei
    toimunud. Seega ei ole võimalik välja selgitada mõistlikku tehingu hinda.


MENETLUSOSALISTE SEISUKOHAD APELLATSIOONIMENETLUSES

5. AS Uvic palub apellatsioonkaebuses halduskohtu 07.09.2015 otsus tühistada ning teha
asjas uus otsus, millega kaebus rahuldada. Apellatsioonkaebuse põhjendused:
1) puudub vaidlus, et MTA tugines maksuotsuses muu hulgas tõenditele, mis on kogutud
     õigusvastaselt. Halduskohus seadis seaduslikkuse põhimõttest ülimuslikumaks
     pragmaatilise menetlusökonoomilise kaalutluse, millega kaebaja ei nõustu;
2) maksuotsuses ei ole esitatud põhjendatud kahtlust maksupettuses osalemise kohta. Selle
     tõendamiseks ei ole esitatud ühtegi otsest tõendit ning maksuhalduri järeldused on
     ebakindlad ja oletuslikud. Maksuhaldur ei ole tuvastanud karussellpettuse kõige
     olulisemat isikut, s.o füüsilisest isikust pettuse korraldajat (ringmaster);
3) kaebaja on lükanud ümber MTA kahtlused vaidlusaluste tehingute tavapäratuse osas
     (apellatsioonkaebuse p-s 2.4.3 sisalduv tabel). Maksuhaldur ja kohus ei arvestanud, et
     kaebajal oli tehinguid tehes kättesaadav oluliselt väiksem teabehulk oma
     tehingupartnerite kohta. Kaebaja näol võis tegemist olla karussellpettuse skeemi
     tõmmatud ettevõtjaga, kes ei teadnud pettusest ning kellel on õigus sisendkäibemaks
     maha arvata. Olukorras, kus kaubapartiid olid väliselt eristamatud, kogused standardsed
     ning külmutatud või ja lihatoodetega ei ole karussellpettuste toimepanemine olnud Eestis
     aktuaalne probleem, ei saanud kaebajal tekkida mõistlikku kahtlust, et sama kaup on
     ringiga tagasi tema juurde jõudnud;
4) halduskohus on ebaõigesti hinnanud tunnistaja M. K-i ütlusi, leides, et kaebaja finantsjuht
     tõi 01.06.2015 kohtuistungil välja uusi alternatiivseid seisukohti, mida kaebaja ei ole
     varem kohtule esitanud. Kõik tõendid ja seisukohad on varasemalt esitatud, M. K. seletas
     asju lihtsalt oma sõnadega. Arusaamatuks jääb tunnistaja ütlustega seoses kohtu viide
     UAB Utenos Mesa kinnitusele, et V. K. tegutses Hotey Master OÜ esindajana.
     Sellekohast tõendit ei ole MTA esitanud;

                                                                                         4(6)
                                                                                  3-14-53196

5) kohus jättis ebaõigesti sisuliselt hindama tunnistaja V. K-i ütlused. V. K. selgitas
   16.06.2015 kohtuistungil, miks ta ei soovinud maksumenetluses ütlusi anda ja pidas
   vajalikuks teabe andmise korraldus vaidlustada – omamata täielikku ülevaadet enda
   tööandaja suhtes läbiviidavate maksumenetluste sisust, pidas ta mõistlikuks anda teema
   lahendamine üle maksujuristidele;
6) maksuotsus on olulise põhjendamispuudusega. Rohked viited kontrollaktile muudavad
   maksuotsuse kontrollimatuks.

6. Maksu- ja Tolliamet palub jätta apellatsioonkaebus rahuldamata, nõustudes halduskohtu
otsuse põhjendustega.


RINGKONNAKOHTU PÕHJENDUSED

7. Ringkonnakohus leiab, et apellatsioonkaebus tuleb jätta rahuldamata. Nõustudes
halduskohtu otsuse põhjendustega, ei pea ringkonnakohus vajalikuks neid korrata (HKMS §
201 lg 4). Vastuseks apellatsioonkaebuses esitatule märgib ringkonnakohus järgmist.

8. Eksimus tõendite kogumisel kujutab endast menetlusviga. Mitte igasugune menetlusviga ei
too endaga kaasa haldusakti kehtetuks tunnistamist, vaid oluline on tuvastada, et menetlusviga
võis mõjutada haldusakti õiguspärasust (haldusmenetluse seaduse § 58). Antud juhul ei ole
kaebaja näidanud, et õigusvastaselt kogutud tõendeid kõrvale jättes oleks maksuhaldur
pidanud tegema teistsuguse sisuga maksuotsuse.

Mitte igasugune viga tõendi kogumisel ei muuda tõendit lubamatuks. Halduskohus on õigesti
leidnud, et rikkumine peab olema oluline. Samuti on halduskohus asjakohaselt märkinud, et
täpselt samasuguse tõendi oleks saanud koguda ka menetlusnõudeid järgides. Seejuures ei ole
halduskohus lähtunud vaid pragmaatilistest menetlusökonoomilistest kaalutlustest, vaid
hinnanud sisuliselt menetlusvea mõju ja võimalikke tagajärgi.

9. Põhjendamatud on jätkuvad etteheited seoses maksuotsuse põhjendamispuudustega. Ka
selliste puuduste esinemisel saavad need vaidluses asjakohased olla vaid juhul, kui
põhjendamisvigade tõttu tuleks maksuotsus tühistada. Antud juhul see ilmselgelt nii ei ole.
Vaatamata raskustele maksuotsuse lugemisel (rohkete viidete tõttu kontrollaktile), on kaebaja
mõistnud maksuotsuse sisu ning olnud suuteline maksuotsuses väidetule vastu vaidlema.

10. Halduskohus jättis V. K-i ütlused põhjendatult kõrvale. Kui kohus ei pea tunnistaja ütlusi
usaldusväärseks, ei pea ta asuma neid kogumis teiste tõenditega hindama. Halduskohus on
oma seisukohta ammendavalt põhjendanud. V. K-il oli kahtlemata õigus teabe andmise
korraldus kohtus vaidlustada ning halduskohus ei ole seda tunnistajale ette heitnud.
Halduskohus rõhutas seda, et V. K. ei olnud teadlik korralduse vaidlustamise täpsetest
asjaoludest ning sealjuures kasutas ta kaebajaga sama esindajat. Ringkonnakohus nõustub
halduskohtu järeldustega.

11. Õige ei ole kaebaja etteheide, et maksuotsuses ei olnud esitatud põhjendatud kahtlust
maksupettuses osalemise kohta. Ringkonnakohus nõustub halduskohtuga, et põhjendatud
kahtlus oli maksuotsuses vajalikul määral välja toodud. Maksupettuse tõendamiseks ei olegi
maksuhalduril tihti võimalik esitada otseseid tõendeid. Samuti ei pruugi maksuhalduril
õnnestuda välja selgitada, kes oli füüsilisest isikust pettuse korraldaja, kuid eeltoodu ei
tähenda, et maksupettuse toimepanemises ei saa olla põhjendatud kahtlust. Maksuhaldur peab
maksuotsuses ära näitama, miks ta leiab, et toime on pandud maksupettus, ning miks on alust

                                                                                         5(6)
                                                                                   3-14-53196

arvata, et kaebaja osales selles pettuses teadlikult. Vaidlustatud maksuotsuses on nimetatud
asjaolud piisavalt näidatud. Puudub mõistlik põhjendus, miks peaks karussellpettuste puhul
olema maksuhalduri tõendamisstandard teiste maksupettustega võrreldes kõrgem.

12. Ringkonnakohus nõustub halduskohtu poolt läbi viidud tõendite analüüsiga seoses
maksupettuse toimumisega ja kaebaja osalemisega sellest. Apellatsioonimenetluses ei ole
välja toodud uusi asjaolusid ja tõendeid, mis vajaksid täiendavat hindamist.

Kaebaja on apellatsioonkaebuse p-s 2.4.3 esitanud omapoolse käsitluse maksuhalduri tõendite
ja kahtluste osas. Ringkonnakohus kordab siinkohal halduskohtu poolt esile toodut, et
üksikuna vaadates ei pruugigi maksuhalduri poolt etteheidetu maksupettuse toimepanemist
tõendada, kuid kõike tuvastatut kogumis hinnates on tulemuseks põhjendatud kahtlus
maksupettuse toimepanemises.

13. Põhjendatud ei ole etteheited seoses M. K-i ütluste ebaõige hindamisega või nende
arvestamata jätmisega. Tunnistaja saab anda ütlusi vaidlusaluste tehingutega seotud faktiliste
asjaolude kohta. M. K-i ütlused seisnesid paljuski kriitikas maksuhalduri järelduste aadressil.
Seetõttu on halduskohus leidnud, et tunnistaja ei olnud kaebaja seaduslik või volitatud
esindaja ega saanud kaebaja õiguslikke väiteid täiendada. Muus osas on halduskohus leidnud,
et M. K-i ütlused olid liiga abstraktsed ning kogutud tõendeid arvestades ei saaks ütlused olla
asjas määrava tähendusega.

14. Kuna apellatsioonkaebus jääb rahuldamata, jäävad kaebaja menetluskulud tema enda
kanda (HKMS § 108 lg 1). Kaebaja on apellatsioonimenetluses kandnud järgmiseid kulusid:
riigilõiv 750 eurot, esindajakulud 2760 eurot. Vastustaja ei ole menetluskulude hüvitamist
taotlenud.



/allkirjastatud digitaalselt/    /allkirjastatud digitaalselt/     /allkirjastatud digitaalselt/
Kaire Pikamäe                             Ruth Plaks                           Virgo Saarmets




                                                                                           6(6)

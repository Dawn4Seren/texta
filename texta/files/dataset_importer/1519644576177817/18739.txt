                            KOHTUOTSUS
                              EESTI VABARIIGI NIMEL


Kohus                              Tartu Ringkonnakohus

Kohtukoosseis                      Andra Pärsimägi, Triin Uusen-Nacke, Kersti Kerstna-Vaks

Otsuse tegemise aeg ja koht        11. aprill 2016 Tartu

Tsiviilasja number                 2-15-112165

Tsiviilasi                         OÜ Aktiva Finants hagi Martin Tee vastu võlgnevuse
                                   väljamõistmiseks
Tsiviilasja hind                   725 eurot 03 senti
apellatsioonikohtus

Vaidlustatud kohtulahend           Tartu Maakohtu 14. detsembri 2015 otsus (tagaseljaotsus)

Kaebuse esitaja ja kaebuse liik    OÜ Aktiva Finants apellatsioonkaebus

Kohtuistungi toimumise aeg         Kirjalik menetlus

Menetlusosalised ja nende          Apellant (hageja): OÜ Aktiva Finants (registrikood:
                                   10746479); esindaja Kadri Timuska
esindajad                          Vastustaja (kostja): Martin Tee (isikukood: XXXXXX)
RESOLUTSIOON                       1. Tühistada Tartu Maakohtu 14. detsembri 2015
                                   tagaseljaotsus ja saata asi täies ulatuses läbivaatamiseks
                                   maakohtule.
                                   2. OÜ Aktiva Finants apellatsioonkaebus rahuldada
                                   osaliselt.
 Menetluskulude jaotus                  Menetluskulud määrab kindlaks maakohus asja uuel
                                        arutamisel.
 Edasikaebamise kord                    Otsuse peale võib esitada kassatsioonkaebuse Riigikohtule 30
                                        päeva jooksul otsuse kättetoimetamisest.
                                        Hagimenetluses      Riigikohtus     võib    menetlusosaline
                                        menetlustoiminguid teha ning avaldusi ja taotlusi esitada
                                        üksnes vandeadvokaadi vahendusel, kui seaduses ei ole
                                        sätestatud teisiti.
                                        Juhul, kui menetlusosaline taotleb menetlusabi, peab ta
                                        esitama tähtaja kestel kassatsioonkaebuse. Kaebuse
                                        põhjendamiseks või riigilõivu tasumiseks või kaebuses esineva
                                        sellise puuduse kõrvaldamiseks, mis on seotud menetlusabi
                                        taotlemisega, annab kohus mõistliku tähtaja pärast
                                        menetlusabi taotluse lahendamist, kui nimetatud taotlus ei ole
                                        esitatud põhjendamatult või tähtaja pikendamise eesmärgil.

MENETLUSOSALISTE NÕUDED, VASTUVÄITED JA PÕHJENDUSED
1. OÜ Aktiva Finants (hageja) esitas 29. mail 2015 maksekäsu kiirmenetluse avalduse Martin
Tee (kostja) vastu. Kohus lõpetas maksekäsu kiirmenetluse seoses asjaoluga, et
makseettepanekut ei õnnestunud kostjale mõistliku aja jooksul kätte toimetada. Tsiviilasi jätkus
hagimenetluses.
Hagiavalduse kohaselt sõlmisid Tele2 Eesti AS ja kostja 3. jaanuaril 2012, 4. aprillil 2012 ja
26. oktoobril 2012 liitumislepingud, telefoni juurdeostulepingu ning järelmaksulepingu nr
30024580, millega Tele2 Eesti AS kohustus pakkuma kostjale telekommunikatsiooniteenust
ning kostja kohustus saadud teenuste ja kauba eest regulaarselt tasuma. Tele2 Eesti AS on oma
kohustusi täitnud, kostja aga mitte.
Kostjal on arvete alusel tasumata 750 eurot 40 senti. Tele2 Eesti AS loovutas nõude hagejale.
Vastavalt Tele2 Eesti AS lepingute lahutamatuks lisaks olevatele teenuste kasutamise
üldtingimustele on kostja kohustatud järelmaksusummade ja arvete tähtaegselt tasumata
jätmisega tasuma viivist 0,15% päevas tasumata summalt. Tele2 Eesti AS arvestas viivist pärast
lepingu lõpetamist iga arve maksetähtajast. Hagiavalduse esitamise seisuga on sissenõutavaks
muutunud viivis 866 eurot 71 senti, kuid hageja vähendas viivisenõuet kuni põhinõude, s.o 750
eurot 40 senti, suuruseni.
Kostja võlgnevus sisaldab 1. märtsi 2013 arvel nr 37771507 (tl 46) märgitud leppetrahve
summas 80 eurot ja 125 eurot, kokku 205 eurot. Kostja kasutas teenuspakette Hinnaliider 3,
Hinnaliider Extra ja Nutipakett 1, millega kaasnes 24-kuuline teenuste kasutamise kohustus.
Hinnaliider Extra ja Nutipakett 1 teenuspaketi tingimuste (tl 95–98) kohaselt kohustus klient
tähtajalise kohustuse ennetähtaegsel lõpetamisel tasuma lepingujärgset leppetrahvi vastavalt
lepingu lõpuni jäänud tähtajale. Tele2 Eesti AS ütles kostjaga sõlmitud lepingud üles
ühepoolselt 28. veebruaril 2013 võlgnevuse tõttu, s.t enne tähtajalise kohustuse lõppemist.
Leppetrahv on mõeldud kompenseerimaks kostjale antud seadme maksumust, mille eest on
kostja jätnud tasumata. Lepingu lõpetamisel 7-24 kuud enne tähtaja lõppu oli kostja kohustatud
tasuma leppetrahvi tulenevalt Hinnaliider Extra tingimustest 80 eurot ja Nutipakett 1
tingimustest 125 eurot, kokku 205 eurot.
Kostja võlgneb ka võlgnevuse sissenõudmise kulu 157 eurot 54 senti, mis on märgitud 1. aprilli
2013 arvel nr 38120678 ning mille tasumise kohustus tuleneb lepingute lahutamatuks osaks
olevatest Tele2 Eesti AS-i teenuse kasutamise üldtingimuste p-st 4.8. (tl 62), mille kohaselt on


                                               2
klient kohustatud hüvitama Tele2 Eesti AS kulud, mis on seotud kliendilt võlgnevuse
sissenõudmisega, sh kulutused võlgnevuse sissenõudmises osalevate Tele2 Eesti AS esindajana
tegutsevate isikute teenuste eest. Võlgnevuse sissenõudmiskulude suurus tuleneb Tele2 Eesti
AS arveldusteenuste hinnakirjast (tl 99), mille kohaselt on võlgnevuse sissenõudmise tasu
suurus 22% + käibemaks, s.o 26,40%.
2. Kostja ei ole hagile vastanud.

MAAKOHTU LAHEND
3. Tartu Maakohus rahuldas hagi 14. detsembri 2015 tagaseljaotsusega osaliselt, mõistis
kostjalt hageja kasuks välja AS-iga Tele2 Eesti sõlmitud liitumislepingute, seadme
juurdeostulepingu ja järelmaksulepingu (lepingute nr 30024580) alusel põhivõlgnevuse 387
eurot 86 senti ja samas summas viivise, s.o kokku 775 eurot 72 senti ning jättis välja mõistmata
leppetrahvi 205 eurot, sissenõudekulu 157 eurot 54 senti ja viivise osas, mis ületab
kohtuotsusega väljamõistetud põhivõla suurust. Maakohus tunnistas otsuse tagatiseta
viivitamata täidetavaks.
Maakohus jättis hageja menetluskuludest 52% kostja kanda ja 48% hageja enda kanda, kostja
menetluskulud tema enda kanda ning mõistis kostjalt hageja kasuks välja menetluskulu 148
eurot 20 senti, millelt tuleb tasuda lahendi jõustumisest alates kuni täitmiseni viivist VÕS § 113
lg 1 teises lauses ettenähtud ulatuses.
Kooskõlas tsiviilkohtumenetluse seadustiku (TsMS) § 444 lg-ga 3, tegi maakohus otsuse
kirjeldava osata ja põhjendavas osas põhjendas vaid hagi osalist rahuldamata jätmist.
Leppetrahvi nõue ei ole õiguslikult põhjendatud.
Leppetrahvi maksmise kohustus tuleneb lepingu üldtingimustest, st tegemist on
võlaõigusseaduse (VÕS) § 35 lg 1 tähenduses tüüptingimusega. Maakohus leidis, et
leppetrahvi kokkulepe on tüüptingimusena ebamõistlikult kahjustav VÕS § 42 lg 3 p 5 ja § 44
järgi ning seetõttu tühine.
Kostja oli kohustatud tasuma leppetrahvi tulenevalt Hinnaliider Extra tingimustest 80 eurot ja
Nutipakett 1 tingimustest 125 eurot, kokku 205 eurot. Leppetrahvi eesmärk on lihtsustada
kohustuse rikkumisega tekitatud kahju hüvitamist ning motiveerida võlgnikku kohustust
korrektselt täitma. Leppetrahvi eesmärgiks ei ole teenida võlausaldajale tulu võlgniku
makseraskustelt. Seega on tüüptingimustes sätestatud leppetrahvi nõue ebamõistlikult kõrge
ning VÕS § 42 lg 3 p 5 alusel tühine juhul, kui tüüptingimuse kasutajale kohustuse rikkumisest
eeldatavalt tekkiv kahju on ebaproportsionaalselt väike, võrreldes leppetrahvi nõude summaga,
ning ka väiksem leppetrahv oleks piisav motiveerimaks mõistlikku võlgnikku kohustust
korrektselt täitma.
3. jaanuari 2012 liitumislepingust ja seadme ostulepingust (tl 26, 27) nähtub, et kostja sai
telefoni väärtuses 155 eurot hinnaga 0 eurot, millega kostjale kaasnes 24-kuuline teenuste
kasutamise kohustus. Tele2 Eesti AS ütles kostjaga sõlmitud lepingud üles ühepoolselt
28. veebruaril 2013, s.o ca 10 kuud enne tähtaja lõppu. Arvestades lepingus märgitud seadme
väärtust ja asjaolu, et kostja kasutas nimetatud lepingu järgi teenuseid ca 14 kuud, on maakohtu
hinnangul leppetrahvi summa 125 eurot ebamõistlikult suur.
26. oktoobri 2012 liitumislepingu (tl 33) järgi kasutas kostja sideteenust kuutasuga 5 eurot 55
senti ja sai endale mobiiltelefoni. 26. oktoobri 2012 arvest (t 34) nähtuvalt kuulus telefoni eest
tasumisele 15 eurot. Hageja ei ole välja toonud, kui suur on tema tegelik kahju kostja
lepingurikkumise tõttu. Hageja kahju hõlmab eelkõige telefoni väärtust, kuid hageja ei ole selle




                                                3
suurust välja toonud. Arvestades eeltoodut asub kohus seisukohale, et kostjalt nõutav
leppetrahv 80 eurot on ebamõistlikult suur.
Maakohus leidis, et hageja võla sissenõudmise kulude nõue ei ole õiguslikult põhjendatud.
Tegemist on tühise tüüptingimusega VÕS § 42 lg 3 p 5 alusel.
Hageja palub mõista kostjalt välja ka võlgnevuse sissenõudmiskulud 157 eurot 54 senti.
Maakohus leidis, et võla sissenõudmise kulutused peavad olema vajalikud ja põhjendatud ega
saa olla tingitud hageja ühepoolselt kehtestatavast hinnakirjast. Hageja poolt hinnakirjas
kindlaksmääratud võlgnevuse sissenõudmise tasu on ebamõistlikult suur arvestades
võimalikku kulu töövahenditele, tööjõule ja tööajale.

MENETLUSOSALISTE TAOTLUSED JA PÕHJENDUSED
4. Hageja esitas maakohtu otsuse peale apellatsioonkaebuse, milles palub tühistada maakohtu
otsus hagi rahuldamata jäetud osas ning teha asjas uus otsus, millega mõista kostjalt hageja
kasuks välja leppetrahvid 205 eurot, võla sissenõudmiskulud 157 eurot 54 senti ja viivised osas,
mida on maakohus jätnud rahuldamata. Hageja palub kõik menetluskulud jätta kosta kanda.
Apellatsioonkaebuse kohaselt:
1) ei ole leppetrahvid kostjat ebamõistlikult kahjustavad. Leppetrahvi 125 eurot tasumise
kohustus tuleneb 3. jaanuaril 2012 sõlmitud liitumislepingu ja seadme juurdeostu lepingu
teenuspaketi "Nutipakett 1" tingimustest. Teenuspakett sisaldas kõne- ja internetiteenust ning
mobiiltelefoni Huawei U8650 Sonic väärtusega 155 eurot. Kostjaga sõlmitud lepingud öeldi
üles 11 kuud enne tähtajalise kohustuse lõppemist, s.t kostja oli olnud klient 13 kuu jooksul.
Leppetrahvi summas 80 eurot tasumise kohustus tuleneb 26. oktoobril 2012 sõlmitud
liitumislepingu teenuspaketist "Hinnaliider Extra 15" tingimustest. Hinnaliider Extra 15
pakkumine sisaldas sideteenuseid ja mobiiltelefoni Sony Xperia Tipo ST21i väärtusega 155
eurot. Vastustajaga sõlmitud leping öeldi üles 20 kuud enne tähtajalise kohustuse lõppemist, s.t
kostja oli olnud klient 4 kuu jooksul. Leppetrahvid on seotud tähtajaliste kohususte rikkumisega
ja mõeldud kompenseerimaks tasuta (Huawei U8650 Sonic väärtusega 155 eurot) ja
soodushinnaga 15 eurot (Sony Xperia Tipo ST21i väärtusega 155 eurot) saadud seadmete
väärtust. Teenuspakettide kuumaksed ei ole mõeldud järelmaksuna saadud seadmete eest, vaid
kindla kuumaksena kasutatud sideteenuste eest;
2) ei ole võla sissenõudmistasu ebamõistlikult suur. Sissenõudmiskulude nõue tekib juhul, kui
võlgnik ei ole kohustust tähtaegselt täitnud ja võlausaldaja peab tegema lisatoiminguid, et saada
kohustus täidetud. Võlgnevuse sissenõudmise teenust osutab Tele2 Eesti AS ise lühiajalise võla
tekkimise perioodil 4 kuud, peale mida ostab sissenõudmise teenuse sisse inkassoettevõttelt.
Tele2 Eesti AS teostab võla sissenõudmise perioodil toiminguid, mille hüvitamine on
ettenähtud teenuste kasutamise tingimuste p-st 8.3. tulenevalt ning mille vajadus tekib vaid
lepingu rikkumisel. Võla sissenõudmiskulud sisaldavad endas teavituste edastamist arve
mittetasumise kohta teenusnumbrile, sideteenuse piiramist, meeldetuletuskirja edastamist
lepingus viidatud kontaktkanalil, viivise ja tähtajaliste kohustuste arvestuse pidamist,
võlanõude kirja edastamist paberkandjal, lepingu ülesütlemiseks vajalikke toiminguid, võla
sissenõudmise menetluse algatamist inkassoettevõttes, arvestuse pidamist osalistest maksetest
tulenevate saldomuudatuste kohta ja informatsiooni vahetamist võla sissenõudmist teostava
inkassoettevõttega, avalikes andmebaasides informatsiooni edastamist ja kaasajastamist nõuete
kohta krediidivõimelisuse hindamise tagamiseks teistele krediidiasutustele;
3) on kostja põhivõlgnevuseks hageja ees 750 eurot 40 senti. Seega kuuluvad kostjal tasumisele
viivised vähendatud summas 750 eurot 35 senti;



                                               4
4) on menetluskulud 415 eurot 43 senti põhjendatud ja vajalikud arvestades, et hagiavalduse
aluseks on viis erinevat liitumislepingut ja kuus arvet, millega oli vaja eelnevalt tutvuda.
5. Kostja ei ole apellatsioonkaebusele vastanud.

RINGKONNAKOHTU PÕHJENDUSED
6. Ringkonnakohus leiab, et maakohtu otsus tuleb materiaal- ja menetlusõiguse normide
rikkumise tõttu tühistada.
Maakohus ei saanud teha asjas tagaseljaotsust, kuna täidetud ei olnud tagaseljaotsuse tegemise
eeldused.
Apellatsioonkaebus tuleb rahuldada osaliselt. Kuigi hageja ei vaidlusta maakohtu otsust
põhivõla 387. 86 euro ja samas ulatuses viivise väljamõistmise osas, ei ole ringkonnakohtul
võimalik tühistada otsust TsMS § 657 lg 1 p 2 järgi üksnes osaliselt ja teha ise uus otsus. TsMS
§ 657 lg 2 kohaselt saab ringkonnakohus tagaseljaotsuse tühistada üksnes tervikuna, saates sel
juhul asja täies ulatuses läbivaatamiseks esimese astme kohtule.
7. TsMS § 407 lg 1 kohaselt võib hagi tagaseljaotusega rahuldada üksnes hagiavalduses
märgitud ja asjaoludega õiguslikult põhjendatud ulatuses ning see säte paneb kohtule hagi
õigusliku põhjendatuse kontrollimise kohustuse. Hagi õigusliku põhjendatuse hindamisel saab
lähtuda üksnes hagiavalduses toodud asjaoludest, mis loetakse TsMS § 407 lg 1 teise lause
kohaselt kostja poolt omaks võetuks.
Maakohus on õigesti asunud hagi õigusliku põhjendatuse hindamisel tüüptingimuste tühisust
iseseisvalt kontrollima ja teinud selleks ka hagejale täiendava päringu. Hagiavalduse
23. novembri 2015 täpsustuse (lk 93) järgi kohustas kohus hagejat täpsustama, millisel
õiguslikul alusel ja kuidas on kujunenud 1. märtsi 2013 arve summas 205 eurot ja 1. aprilli 2013
arve summas 157 eurot 54 senti. Kohtu nõudekiri pabertoimikust ja kohtu infosüsteemist KIS2
puudub. Toimiku materjalidest ei nähtu, et maakohus oleks kostjale hagi täpsustuse kätte
toimetanud. Kui hagi täpsustus ei ole kostjale kätte toimetatud, siis ei saa TsMS § 407 lg 1 teise
lause kohaselt lugeda selles esitatud asjaolusid kostja poolt omaks võetuks ning seetõttu ei
olnud asjas täidetud tagaseljaotsuse tegemise eeldused ja ainuüksi seetõttu tuleb maakohtu
tagaseljaotsus tühistada.
8. Arvestades apellatsioonkaebuse seisukohti kontrollib ringkonnakohus järgnevalt, kas
vaidlusalused lepingutingmused on tüüptingimustena tühised.
Vaidlust ei ole, et Tele2 ja kostja vahel on sõlmitud tüüptingimustel lepingud VÕS § 35 lg 1
tähenduses. Maakohus jättis hagi rahuldamata leppetrahvi ja sissenõudmiskulude nõudes,
tuvastades nõude aluseks olevate lepingutingimuste tühisuse. Vastavalt vähendas maakohus ka
väljamõistmisele kuuluvat viivist.
VÕS § 42 lg 1 sätestab, et tüüptingimus on tühine, kui see lepingu olemust, sisu, sõlmimiseviisi,
lepingupoolte huvisid ja teisi olulisi asjaolusid arvestades kahjustab teist lepingupoolt
ebamõistlikult, eelkõige siis, kui tüüptingimustega on lepingust tulenevate õiguste ja kohustuste
tasakaalu teise lepingupoole kahjuks oluliselt rikutud. VÕS § 42 lg 3 p 5 kohaselt lepingus,
mille teiseks pooleks on tarbija, on ebamõistlikult kahjustav eelkõige tüüptingimus, millega
nähakse ette, et teine lepingupool peab oma kohustuse rikkumise korral maksma tingimuse
kasutajale ebamõistlikult suurt leppetrahvi, ebamõistlikult suur kindlaksmääratud suuruses
kahjuhüvitist või muud hüvitist, või kui teiselt lepingupoolelt võetakse võimalus tõendada
tegeliku kahju suurust.
Maakohus tuvastas, et 3. jaanuari 2012 liitumislepingust ja seadme ostulepingust (lk 26-27)
nähtub, et kostja sai enda kasutusse telefoni väärtusega 155 eurot, millega kaasnes 24-kuuline


                                                5
teenuste kasutamise kohustus (Nutipakett 1). Tele 2 ütles kostjaga sõlmitud lepingud üles
28. märtsil 2013, s.o. ca 10 kuud enne tähtaja lõppu. Kokkulepitud leppetrahvi suurus sellisel
juhul on 125 eurot. Maakohus arvestas lepingus märgitud seadme väärtust ja lepingu täitmise
aja pikkust ning leidis, et leppetrahv on VÕS § 42 lg 3 p 5 tähenduses ebamõistlikult suur.
Maakohus tuvastas, et 26. oktoobri 2012 liitumislepingu (lk 33) järgi kasutas kostja sideteenust
kuutasuga 5,55 eurot ja sai kasutusse mobiiltelefoni (Hinnaliider Extra 15). Lepingu sõlmimisel
tasus kostja telefoni eest 15 eurot. Asja materjalide kohaselt ütles Tele 2 lepingu üles 20 kuud
enne tähtajalise (24 kuud) kohustuse lõppu. Kokkulepitud leppetrahvi suurus sellisel juhul on
80 eurot. Maakohus leidis, et kuna hageja ei ole Hinnaliider Extra 15 alusel kostjale antud
telefoni väärtust välja toonud, on kostjalt nõutav leppetrahv 80 eurot VÕS § 42 lg 3 p 5
tähenduses ebamõistlikult suur.
Ringkonnakohus ei nõustu maakohtu hinnanguga leppetrahvi suurusele. Maakohus on
leppetrahvi põhjendatud suuruse hindamisel arvestanud küll nii lepingu kehtivuse perioodi kui
ka telefoni väärtust, kuid on jätnud täielikult tähelepanuta, et lepingu ülesütlemisel jäid
telefonid kostja valdusesse ja ei kuulunud Tele2 tagastamisele. Maakohus peab asja uuel
läbivaatamisel põhjendama, miks tuleb leppetrahve 125 eurot ja 80 eurot pidada ebamõistlikult
suureks, kui kostja ei täitnud oma lepingulisi kohustusi lepinguga kokkulepitud tähtaja lõpuni
ja telefon ei kuulunud tagastamisele. Leppetrahv on väiksem hageja väidetud telefoni
väärtusest.
Mitte igasuguse leppetrahvi kokkuleppe puhul ei ole võlausaldaja kahju olemasolu või selle
puudumine leppetrahvi suuruse üle otsustamisel määrav. Leppetrahvi eesmärgiks on lisaks
kahju hüvitamise nõude realiseerimise lihtsustamisele ka võlgniku sundimine oma kohustuse
täitmisele. Ainuüksi kahju puudumine võlausaldajal ei õigusta alati leppetrahvinõude
rahuldamata jätmist. Küll võib kahju puudumine olla aluseks leppetrahvi vähendamisele, kui
leppetrahvi väljanõudmine kokkulepitud ulatuses ei ole kooskõlas hea usu põhimõttega. Kahju
puudumine või selle olemasolu leppetrahviga võrreldes oluliselt väiksemas ulatuses ei saa olla
leppetrahvi alandamise aluseks, kui leppetrahvi sellises ulatuses õigustab leppetrahvi
tagatisfunktsioon, s.t võlausaldaja huvi tagatud kohustuse täitmise vastu, mida ei pea mõõtma
ainuüksi tekkinud varalise kahjuga (Riigikohtu 14. juuni 2005 otsus tsiviilasjas nr 3-2-1-66-
05). Hagejal oli huvi, et lepingut täidetakse kuni kokkulepitud aja lõpuni.
9. Hageja on seisukohal, et leppetrahv on mõeldud kompenseerima kostjale antud seadme
(telefoni) maksumust, mille eest kostja on jätnud tasumata. Asja uuel arutamisel tuleb
maakohtul kaaluda, kas leppetrahvi kokkulepete puhul ei ole käesoleval juhul tegemist
kokkuleppega, mis puudutab lepingu põhilist eset või hinna ja üleantu väärtuse suhet. VÕS
§ 42 lg 2 teise lause kohaselt ei vaadelda sellist tüüptingimust kahjustavana. Antud juhul on
lepingu üks eesmärke võimaldada kostjale telefon sisuliselt järelmaksuga ja kokkulepitud
leppetrahv on kokkulepitud tasu juhtudeks, kui kostja oma liitumislepingujärgseid kohustusi ei
täida, kuid telefon jääb kostja kasutusse.
10. Maakohus jättis rahuldamata hageja nõude välja mõista kostjalt võlgnevuse
sissenõudmistasu suurusega 22% võlgnevuse suurusest, millele lisandub käibemaks, kokku
26, 4, %, kuna pidas kokkulepet tüüptingimusena tühiseks. Sissenõudmistasu määr tuleneb Tele
2 teenuste kasutamise üldtingimuste p-st 4.8 ja hinnakirjast (lk 70). Ringkonnakohus nõustub
maakohtuga kokkuleppe tühisuse osas. Apellatsioonkaebuse põhjendused, et tegemist ei ole
ebamõistlikult suure tasuga, on põhjendamatud. Hagiavaldusest ega selle täpsustusest isegi ei
nähtu, et hageja oleks teinud mingeid toiminguid võla sissenõudmiseks.
Ringkonnakohus märgib, et tühiselt kokkulepitud sissenõudmistasu ebamõistlikku suurust
ilmestab hästi alates 1. oktoobrist 2015 kehtima hakanud VÕS § 1132, mis reguleerib tarbijalt
sissenõudmiskulude hüvitamist ja mille lõike 2 kohaselt pärast lepingu lõppemist võib


                                               6
majandus- või kutsetegevuses tegutsev võlausaldaja nõuda tarbijalt tarbijaga sõlmitud lepingu
alusel ja lisaks iga solidaarvõlgniku või tagatise andja kohta sissenõudmiskulude hüvitist
kogusummas kuni 40 eurot, kui võlausaldaja nõue on üle 500 euro ja kuni 1000 eurot.
Käesoleval juhul on hageja nõude suuruseks 593 eurot.
Lepingu sõlmimise ajal need määrad küll ei kehtinud, kuid iseloomustavad seadusandja
hinnangut mõistliku sissenõudekulu suurusele. Hageja seisukohtadest nähtub, et
sissenõudmiskulu on mõeldud katma nii meeldetuletuskirjade saatmist, kui ka inkassoteenust,
milline kulu võib põhimõtteliselt olla mõistlik kulu kohustuse rikkumisega tekitatud kahju
hüvitamisega seotud nõuete esitamiseks VÕS § 128 lg 3 mõttes. Kahju hüvitamise nõude
rahuldamiseks peavad olema täidetud kõik selle eeldused. Kahju suuruse tõendamiskohustus
on hagejal.
11. Maakohtu viited otsuses VÕS §-le 44 ei ole asjakohased. Säte täpsustab tüüptingimuste
regulatsiooni laienemist majandus- või kutsetegevuses sõlmitud lepingutele. Käesolevas asjas
on lepingu teiseks pooleks füüsiline isik ehk tarbija.
12. Ringkonnakohus on ka seisukohal, et kui tüüptingimuse kehtivuse hindamiseks ei ole
piisavad hagis esitatud asjaolud ning kohtul tekib vajadus TsMS § 392 alusel eelmenetluse
läbiviimiseks ja selgitamiskohustuse täitmiseks, ei saa asja üldjuhul lahendada
tagaseljaotsusega. Olukorras, kus maakohus kaalub hagi (osalist) rahuldamata jätmist, on
mõistlikum lahendada asi sisulise otsusega, millisel juhul saab ringkonnakohus
apellatsioonkaebuse põhjendatuse korral teha ise uue otsuse asja maakohtule tagasi saatmata.
Asja uuel läbivaatamisel peab maakohus arvestama ringkonnakohtu seisukohtadega. Kostjale
tuleb kätte toimetada hageja 23. novembri 2015 hagi täpsustus. Arvestades hagihinda on asja
võimalik lahendada lihtmenetluses (TsMS § 405). Leppetrahvi kokkuleppe kehtivust tuleb
uuesti kontrollida. Seejärel saab maakohus võtta seisukoha väljamõistetava viivise suuruse
osas.
13. Kuna ringkonnakohus saadab hagi TsMS § 657 lg 2 alusel läbivaatamiseks maakohtule, siis
menetluskulude jaotuse ja rahalise kindlaksmääramise otsustab maakohus tehtavas
lõpplahendis ning ringkonnakohus ei vasta apellandi väidetele, mis on esitatud seoses
menetluskulude jaotuse ja rahalise kindlaksmääramisega.


  /allkirjastatud digitaalselt/    /allkirjastatud digitaalselt/     /allkirjastatud digitaalselt/

       Andra Pärsimägi                 Triin Uusen-Nacke                Kersti Kerstna-Vaks




                                              7

                                  TARTU HALDUSKOHUS
                                     Tartu kohtumaja
                            KOHTUMÄÄRUS
Kohtuasja number                 3-16-1574
Määruse kuupäev ja koht          7. november 2016, Tartu
Kohtunik                         Maare Aloe
Kohtuasi                         XXX kaebus Tartu Linnavalitsuse 08.08.2006 korralduse nr
                                 1209 p 1.1. õigusvastasuse kindlakstegemiseks
Menetlusosalised ja nende        Kaebaja – XXX, volitatud esindaja Aime Reiljan;
esindajad                        Vastustaja – Tartu linn
Resolutsioon                     1. Jätta XXX taotlus kaebetähtaja ennistamiseks
                                     rahuldamata.
                                 2. Lõpetada haldusasja nr 3-16-1574 menetlus.
                                 3. Tagastada kaebuselt tasutud riigilõiv summas 15 eurot
                                     XXX arvelduskontole nr EE972200001106725864
                                     Swedbank AS-is.
                                 4. Jätta ülejäänud menetluskulud poolte endi kanda.
Edasikaebamise kord              Määruse peale võib esitada määruskaebuse Tartu
                                 Ringkonnakohtule Tartu Halduskohtu kaudu 15 päeva jooksul
                                 arvates määruse kättesaamisest.
Muud selgitused                  Määrus toimetatakse kätte kaebaja esindajale ja vastustajale.

Asjaolud ja menetluse käik

1. Tartu Linnavalitsus 08.08.2006 korralduse nr 1209 „Ehituslubade väljastamine“ p-s 1.1.
otsustas väljastada ehitusloa Staadioni 61 korterelamu laiendamiseks.

2. Tartu Halduskohtusse saabus 04.08.2016 XXX kaebus Tartu Linnavalitsuse 08.08.2006
korralduse nr 1209 p 1.1. õigusvastasuse kindlakstegemiseks ja õigusvastase haldusaktiga XXX
tekitatud kahju tuvastamiseks. Kaebaja märgib, et kui kohus loeb, et tuvastamiskaebuse esitamise
tähtaeg on möödalastud, siis esitab ta tähtaja ennistamise taotluse.

Kaebaja põhjendab, et ta ei saanud ehitusloa väljaandmist, ehitamise alustamise teatise esitamist,
Staadioni 61 ehitamist ja sellele järgnevat vahetult mõjutada ja jälgida, kuna ta ei ole ehitusloa
taotleja. Talle ei ole kunagi haldusakti teatavaks tehtud. Kaebaja lasi ilmselt menetlustähtaja
mööda, sest ei teadnud, et Tartu Linnavalitsus võttis 08.08.2006 vastu ebaseadusliku korralduse
nr 1209 p 1.1. Kaebajal on esinenud olulised ja kestvad takistused menetlustoimingu tegemiseks
menetlustähtaja jooksul. XXX on raske puue alates 07.03.2002 ning ta vajab igal ööpäeval
kõrvalabi, juhendamist või järelevalvet. Kaebajal on probleemid liikumisega. Ta on üleelanud
küüditamise ja on rehabiliteeritud. Kuna kaebaja ei oska elus ettetulevatele raskustele rahulikult
reageerida, siis mõjutab see tema tervist. Nendel põhjustel ei teatatud talle pereliikmete poolt
sündmustest, mis toimusid seoses Staadioni 61 korterelamuga. Kaebaja sai vaidlustatud
haldusaktist teada alles 2016. aasta mai lõpus, kui ta pidi tegema otsuse kaasomandi jaotamise
kohta Staadioni 61 keldris asuvate korterite kohta.

3. Tartu Halduskohus jättis 31.08.2016 kohtumääruses XXX kaebuse käiguta ning andis kaebajale
puuduste kõrvaldamiseks 15-päevase tähtaja alates määruse kättesaamisest. Kohus selgitas, et kui
kaebaja soovib enda esindajaks Aime Reiljanit, tuleb kohtule esitada digitaalselt või omakäeliselt
allkirjastatud originaalvolikiri. Samuti kohus põhjendas, et kohtu hinnangul on mõistlik esitada
nõue Tartu Linnavalitsuse 08.08.2006 korralduse nr 1209 p 1.1. õigusvastasuse
kindlakstegemiseks. Kohus palus kaebajal oma nõudeid täpsustada ning märkida, kas ta on nõus
kohtu poolt kirjeldatud viisil oma nõude esitama. Kohus selgitas kaebajale hüvitamiskaebuse
esitamise võimalikkust.

4. Kaebaja esitas kohtule 07.10.2016 XXX poolt digitaalselt allkirjastatud volikirja Aime Reiljani
esindusõiguse kohta ning puuduste kõrvaldamise avalduse, milles märgib, et nõustub kohtu poolt
kirjeldatud viisil oma nõude esitama.

5. Tartu Halduskohus võttis 12.10.2016 kohtumääruses menetlusse XXX kaebuse Tartu
Linnavalitsuse 08.08.2006 korralduse nr 1209 p 1.1. õigusvastasuse kindlakstegemiseks ning palus
vastustajal esitada seisukoht kaebuse tähtaegsuse ning kaebetähtaja ennistamise taotluse kohta.

6. Tartu linn esitas kohtule 21.10.2016 seisukoha kaebuse tähtaegsuse ja kaebetähtaja ennistamise
taotluse kohta. Vastustaja palub jätta XXX tähtaja ennistamise taotlus rahuldamata, kuna puudub
mõjuv põhjus kaebuse esitamise tähtaja järgimata jätmiseks.

Vastustaja põhjendab, et kuigi mõjuv põhjus on määratlemata õigusmõiste, annab
halduskohtumenetluse seadustiku (edaspidi HKMS) § 150 sellele mõistele siiski sisu. Tähtaja
möödalaskmiseks peab olema objektiivne mõjuv põhjus. Kaebaja pidi olema ehitusloast ja Tartu
Linnavalitsuse 08.08.2016 korralduse nr 1209 p-st 1.1. teadlik, vaidlustamise tähtaeg on läbi ning
menetlustähtaja ennistamiseks puudub põhjendatud alus.

Vastustajale jääb arusaamatuks, miks pole kaebaja soovinud varasemalt ehitusluba vaidlustada,
kuigi oli loast teadlik. Loetledes kaebuses üle väidetavaid seisukohti nii ehitusprojekti kui muude
asjaolude kohta, on põhimõtteliselt samasisuline taotlus esitatud 17.05.2012 Staadioni tn 61
kasutusloa kehtetuks tunnistamisel, mis jäeti Tartu Linnavalitsuse poolt rahuldamata. On
väheusutav, et isik ei teadnud 2006. aastal välja antud ehitusloast, olles ise samal ajal maja
kaasomanik ja olles loamenetluse protsessi juures. Lisaks lõid hoone kaasomanikud, sh kaebaja
ise, ettevõtte eesmärgiga maja renoveerida.

Vastustaja peab vajalikuks korrata Tartu Linnavalitsuse 09.07.2012 korralduses „Kasutusloa
kehtetuks tunnistamise taotluse läbivaatamine“ märgitud linnavalitsuse seisukohta, et ehitist
laiendati vastavuses 08.08.2006 ehitusloa nr 2200/06 taotluse aluseks olnud ehitusprojektile ja
selle muudatustele. Pärast ehitustööde lõpetamist taotlesid kinnistu kaasomanikud ühiselt (sh ka
XXX ise) osakonnast kasutusluba. Korraldus tõendab asjaolu, et isik oli teadlik tema hoonele välja
antud ehitusloast. Lisaks on kasutusloa taotluses kaebaja isiklikult oma käega kirjutanud p-s 2:
„Ehitusluba nr 2200/06 väljaandmise päev 08 kuu 08 aasta 2006.“

Kaebajal on olnud võimalus vaidlustada ehitusluba enam kui 10 aastat, kuid ta pole seda teinud.
Pigem viitab antud olukord kaebaja hoolsuskohustuse rikkumisele. Lisaks on kaebuses väidetud,
et sugulased on loamenetlusest varasemalt teadlikud, aga pole väidetavalt kaebaja tervislikule
seisundile viidates soovinud temaga sel teemal rääkida.


                                                2
Kohtu seisukoht

7. HKMS § 46 lg 5 kohaselt võib kaebuse haldusakti või toimingu õigusvastasuse
kindlakstegemiseks esitada kolme aasta jooksul haldusakti andmisest või toimingu tegemisest
arvates. Muu tuvastamiskaebuse võib esitada tähtajatult. Tartu Linnavalitsuse korraldus nr 1209
on antud 08.08.2006. Seega oli tuvastamiskaebuse esitamise tähtaeg hiljemalt 08.08.2009. Kaebus
Tartu Linnavalitsuse 08.08.2006 korralduse nr 1209 p 1.1. õigusvastasuse kindlakstegemiseks on
kohtule esitanud peaaegu seitse aastat tähtajast hiljem 04.08.2016.

8. HKMS § 124 lg 1 kohaselt kontrollib kohus eelmenetluses, kas kaebus on esitatud tähtaegselt,
ja lahendab kaebetähtaja ennistamise taotluse pärast teistelt menetlusosalistelt sellele kirjaliku
vastuse saamist. Käesoleva määruse p-st 7 nähtuvalt ei ole kaebus esitatud tähtaegselt. Kaebaja on
koos kaebusega esitanud tähtaja ennistamise taotluse, mille kohus järgnevalt lahendab.

9. HKMS § 71 lg 1 sätestab, et kui menetlusosaline lasi mööda seaduses sätestatud
menetlustähtaja, ennistab kohus tähtaja menetlusosalise avalduse alusel, kui menetlusosaline ei
saanud tähtaega järgida mõjuval põhjusel. Riigikohtu halduskolleegiumi 16.01.2009 määruse nr
3-3-1-75-08 p 16 kohaselt võivad kaebetähtaja ennistamise aluseks olla nii objektiivset kui
subjektiivset laadi asjaolud, mis takistasid kaebuse õigeaegset esitamist.

10. Kaebaja põhjendab, et sai vaidlustatud haldusaktist teada alles 2016. aasta mai lõpus ning ta ei
olnud varasemalt teadlik ehitusloa menetlusest. Samuti on kaebajal esinenud olulised ja kestvad
takistused kaebuse esitamiseks menetlustähtaja jooksul, s.t tervisehäired jne. Kohus nõustub
vastustajaga, et eeltoodu ei õigusta kaebetähtaja ennistamist.

11. Kohus ei pea usutavaks kaebaja väidet, et ta sai Tartu Linnavalitsuse 08.08.2006 korraldusest
nr 1209 ja Staadioni tn 61 korterelamu laiendamiseks ehitusloa väljastamisest teada alles 2016.
aasta mai lõpus, mistõttu esitati kaebus alles käeoleva aasta augustis. Korterelamu kaasomanikud,
sh kaebaja ise, lõid ettevõtte eesmärgiga maja renoveerida. Kaebaja on vastustaja poolt kohtule
edastatud kasutusloa taotlusele ise käsikirjaliselt märkinud ehitusloa andmed ning loa
väljaandmise päeva, kuu ja aasta. Samuti on kaebaja 17.05.2012 esitanud taotluse korterelamule
Staadioni tn 61 väljastatud 30.07.2008 kasutusloa nr 1918/08 kehtetuks tunnistamiseks, mille
Tartu Linnavalitsus 09.07.2012 korralduses nr 758 „Kasutusloa kehtetuks tunnistamise taotluse
läbivaatamine“ rahuldamata jättis. Tartu linn märkis eeltoodud otsuses, et Staadioni tn 61
korterelamu laiendamiseks väljastati 08.08.2006 ehitusluba nr 2200/06. Samuti nähtub, et
korterelamu on kasutusel olnud juba 2008. aasta suvest ning kaebajale on edastatud dokumente
seonduvalt vaidlusaluse kinnistuga. Seega on ilmselge, et kaebaja on olnud teadlik ehitusloa
menetlusest ja ehitusloa väljastamisest.

12. Kohus mõistab, et kaebajal esinevad erinevad põhjused, miks kaebuse esitamine võib olla
ebamugav ja raskendatud, kuid tegemist ei ole mõjuvate põhjustega, mis tingiksid kaebetähtaja
ennistamise, kuna kaebuse esitamine oli siiski võimalik. Vaidlustatud haldusakt väljastati üle
kümne aasta tagasi, kuid kaebaja jättis asjakohased õiguskaitsevahendid tähtaegselt kasutamata.
Kaebaja oleks ka varasemalt, s.o tähtaegselt, saanud kohtule esitada kaebuse esindaja kaudu ning
mitte isiklikult, nagu on tehtud ka praegu. Kohus nõustub vastustajaga, et kaebaja tegevusetus
viitab pigem hoolsuskohustuse rikkumisele.

13. Kuna puudub mõjuv põhjus kaebetähtaja ennistamiseks, siis puudub vajadus kaaluda
vastanduvaid õigushüvesid Riigikohtu halduskolleegiumi 21.06.2013 määruse nr 3-3-1-30-13 p-
st 12 lähtudes ning kaebaja taotlus tähtaja ennistamiseks jääb rahuldamata. Kaebetähtaja rikkumise
on tinginud kaebaja enda tegevusetus ning kaebetähtaja ennistamine ei ole põhjendatud. HKMS §


                                                 3
152 lg 1 p 2 kohaselt lõpetab kohus määrusega menetluse kaebetähtaja ületamise korral vastavalt
HKMS § 124 lg-le 2.

14. Eeltoodust tulenevalt ning lähtudes HKMS § 152 lg 1 p-st 2 ja HKMS § 124 lg-st 2 lõpetab
kohus määrusega käesoleva asja menetluse. Kohus selgitab, et vastavalt HKMS § 43 lg 1 p-le 2 ei
ole menetluse lõpetamise korral samas asjas halduskohtule kaebuse esitamine lubatud.

15. HKMS § 104 lg 5 p 4 kohaselt tasutud riigilõiv tagastatakse, kui kohus lõpetab menetluse
HKMS § 152 lg 1 p 2 või 4 alusel. Kuna kohus lõpetab menetluse HKMS § 152 lg 1 p 2 alusel
ning kaebaja on kohtule 04.08.2016 tasunud riigilõivu 15 eurot, siis tagastab kohus kaebajale
tasutud riigilõivu summas 15 eurot.

16. HKMS § 108 lg 4 kohaselt kannab kaebaja menetluskulud menetluse lõpetamise korral, kui
samas paragrahvis ei sätestata teisiti. Kuna vastustaja ei ole kaebajalt menetluskulude
väljamõistmist taotlenud, siis jäävad poole menetluskulud nende endi kanda.


/allkirjastatud digitaalselt/

Maare Aloe
kohtunik




                                              4

                        KOHTUMÄÄRUS

Kohus                              Tallinna Ringkonnakohus

Määruse tegemise aeg ja koht       27. juuli 2016, Tallinn
Kriminaalasja number               1-16-5188

Kohtukoosseis                      Andres Parmas, Meelika Aava ja Julia Katškovskaja
Kriminaalasi                       Andres Kilumetsa süüdistus KarS § 199 lg 2 p 9 järgi
Vaidlustatud kohtulahend           Harju Maakohtu 11. juuni 2016. a otsus, lühimenetluses
                                   (kiirmenetluse sätete järgi)
Apellatsiooni esitaja              Süüdistatav ja kaitsja
Süüdistatav                        Andres Kilumets (ik: 36208050019); elukoht: XXX;
                                   varem       kriminaalkorras     korduvalt    karistatud;
                                   kahtlustatavana kinni peetud 10. juunil 2016
Prokurör                           Abiprokurör Kristina Kivi

Kaitsja                            Vandeadvokaat Leelo Viil



RESOLUTSIOON

1.     Jätta Andres Kilumetsa ja tema kaitsja vandeadvokaat Leelo Viili apellatsioonid
kui ilmselt põhjendamatud läbi vaatamata.

2. Määrata Vanalinna Advokaadibüroole seoses vandeadvokaat Leelo Viili poolt Andres
Kilumetsale apellatsioonimenetluses riigi õigusabi osutamisega makstavaks tasuks
72 (seitsekümmend kaks) eurot (sh käibemaks).

3.     Välja mõista Andres Kilumetsalt apellatsioonimenetluses osutatud õigusabi eest
kaitsjale makstud tasu katteks riigieelarve tuludesse 72 (seitsekümmend kaks) eurot, mis
tuleb tasuda kohtumääruse jõustumisest 30 päeva jooksul. Makseinfo koos viitenumbriga
menetluskulude tasumiseks edastatakse Andres Kilumetsale eraldi dokumendina.




EDASIKAEBAMISE KORD

                                                                                          1
Määruse peale võib esitada määruskaebuse Riigikohtule 15 päeva jooksul Tallinna
Ringkonnakohtu kaudu alates päevast, mil menetlusosaline sai vaidlustatavast kohtumäärusest
teada või pidi teada saama. Süüdistataval on määruskaebuse esitamise õigus advokaadist
kaitsja vahendusel.


ASJAOLUD JA MENETLUSE KÄIK

1.      Andres Kilumetsale esitati süüdistus KarS § 199 lg 2 p 9 järgi kvalifitseeritava kuriteo
toimepanemises selles, et varem süstemaatiliselt vargusi toime pannud isikuna võttis ta
10. juunil 2016 Tallinnas XXX kauplus võõra vallasasja ebaseadusliku omastamise eesmärgil
müügisaalist pudeli „Laua Viina“ maksumusega 3,99 eurot ja jõi ära, seejärel asetas nimetatud
pudeli müügisaalis olevasse prügikasti, möödus kassadest ja läbis turvaväravad, jättes kauba
eest tahtlikult tasumata ja väljus kauplusest, kus teda pidas kinni turvatöötaja. Kauba vargusega
tekitas A. Kilumets S AS-ile varalist kahju 3,99 eurot.

2.      Harju Maakohtu 11. juuni 2016. a otsusega mõisteti A. Kilumets talle esitatud
süüdistustes süüdi ning teda karistati 3 kuu vangistusega. KrMS § 238 lg 2 alusel vähendati
karistust 1/3 võrra ning karistuseks mõisteti 2 kuud vangistust. Karistuse kandmise algusajaks
loeti A. Kilumetsa kinnipidamise päev, s.o 10. juuni 2016. Maakohus kohaldas A. Kilumetsale
tõkendina vahistamist ja võttis ta kohtusaalist vahi alla. Samuti mõistis maakohus temalt ositi
12 kuu jooksul välja menetluskulud (sundraha ja kaitsjatasu) kokku 442,5 eurot.

3.1. Maakohus leidis, et A. Kilumetsale süüdistusaktis ette heidetud kuriteo toimepanemine
on tõendatud tema ütluste, süüdistatava kinni pidanud turvatöötaja ütlustega, samuti S AS-i
avalduse ja indikaatorvahendi kasutamise protokolliga, millest nähtuvalt tuvastati
A. Kilumetsal süüteo toimepanemise järgselt alkoholijoove. Need tõendid riimuvad omavahel.
Kohus tuvastas ka selle, et A. Kilumets on isik, kes paneb vargusi toime süstemaatiliselt.
Maakohus ei tuvastanud A. Kilumetsa teo õigusvastasust või tema süüd välistavaid asjaolusid.

3.2. A. Kilumetsale karistust mõistes leidis maakohus, et isiku süü võimaldab tema
karistamist sanktsiooni alammäärale lähedase karistusega. Samas on aga A. Kilumetsa
karistamine rahalise karistusega välistatud karistuse eesmärkidest ja tema isikust tulenevalt,
mistõttu tuleb teda karistada vangistusega. Kuigi varastatu väärtus oli väike, tuleb arvesse võtta
just seda, et A. Kilumets varastab süstemaatiliselt ning varasemad karistused ei ole talle mingit
mõju avaldanud. A. Kilumetsa on varem korduvalt kriminaalkorras karistatud, kuid ta on
jätkanud uute kuritegude toimepanemisega, mis näitab, et ta ei ole senini mõistnud oma tegude
tagajärgi ega tõsidust. Seetõttu nõuab ühiskonna õiglustunne, et süüdistatavat karistataks
rangelt. Süüd kergendava asjaoluna tuvastas maakohus A. Kilumetsal puhtsüdamliku
kahetsuse´. Lisaks aitas A. Kilumets menetlusele kaasa, andes üksikasjalikke ütlusi. Süüd
raskendavaid asjaolusid kohus ei tuvastanud. Kokkuvõttes pidas maakohus kohaseks
karistuseks 3 kuu pikkust vangistust, mida KrMS § 238 lg 2 alusel tuleb kergendada 1/3 võrra.
Karistuse asendamist üldkasuliku tööga ei pidanud maakohus võimalikuks, sest A. Kilumets ei
ole sobiv isik üldkasulikku tööd tegema, sest ta ei suuda vabaduses õiguskuulekalt käituda. Ka
karistuse tingimuslikku täitmisele pööramata jätmist ei pidanud maakohus võimalikuks, leides,
et A. Kilumetsale katseaja kohaldamiseks puudub igasugune eripreventiivne eesmärk. Samuti
oleks tema vabastamine vastuolus kohtupraktikaga, sest A. Kilumetsa on varem juba reaalse
vangistusega karistatud ning on põhjust arvata, et vabadusse jäädes jätkab ta kuritegude
toimepanemisega. A. Kilumets pani kuriteo toime temale väljakujunenud ja läbimõeldud

                                                                                                2
käitumis- ja tegevusmallide kohaselt ning tema näol ei ole tegemist isikuga, kes oma vanuse
või vaimse tervise tõttu ei oleks tajunud toimepandud teo õigusvastasust. Kohus leiab, et
A. Kilumetsa suhtes on võimalik saavutada karistuse eesmärk mõistes temale vaid reaalse
vangistuse.

3.3. Maakohus võttis A. Kilumetsa kohtusaalist vahi alla. Ühtlasi mõistis maakohus temalt
12 kuu jooksul ositi välja menetluskulud.

4.     Harju Maakohtu otsusele esitasid apellatsiooni süüdistatav ja tema kaitsja.

4.1. Süüdistatav taotleb maakohtu otsuse tühistamist mõistetud karistuse ja menetluskulude
osas. Ta märgib, et tal puudub sissetulek. Ta saab menetluskulusid vastavalt graafikule tasuda
üksnes juhul, kui talle mõistetud karistus asendatakse üldkasuliku tööga. Samuti märgib
süüdistatav, et tunnistaja AK on tulenevalt oma puudulikust eesti keele oskusest süüteo asjaolud
üles märkinud ebaõigesti ning ta soovib selle isiku vastu esitada tsiviilhagi.

4.2. Kaitsja taotleb maakohtu otsuse tühistamist A. Kilumetsale mõistetud karistuse osas ja
talle mõistetud vangistuse asendamist üldkasuliku tööga. Kaitsja leiab, et A. Kilumetsa süü on
väike, kuriteoga tekitatud kahju oli väike. Mõistetud vangistus on selgelt ebaproportsionaalne
võrreldes toimepandud teoga. Ka tuleb arvestada, et A. Kilumets on enda süüd täies ulatuses
tunnistanud ja kuriteo toimepanemist puhtsüdamlikult kahetsenud. Üksnes A. Kilumetsa
varasema karistatuse põhjal talle mõistetud vangistuse üldkasuliku tööga asendamise
välistamine on ebaõige.


RINGKONNAKOHTU PÕHJENDUS JA JÄRELDUSED

5.      Kohtukolleegium,       tutvunud      kriminaalasja     materjalidega ning esitatud
apellatsioonidega, leiab üksmeelselt, et apellatsioonid on ilmselt põhjendamatud,
perspektiivitud ning tuleb sellest tulenevalt jätta läbi vaatamata.

6.      KrMS § 326 lg 3 kohaselt võib ringkonnakohus jätta apellatsiooni määrusega läbi
vaatamata, kui kriminaalasja arutav kohtukoosseis üksmeelselt leiab, et apellatsioon on ilmselt
põhjendamatu. Riigikohus on mitmel puhul selgitanud, et ilmselt põhjendamatuks saab lugeda
apellatsiooni, mille rahuldamine pole võimalik põhjusel, et apellandi argumendid ei ole
õiguslikult asjakohased või mille väited on küll õiguslikult asjakohased, kuid konkreetse
kohtuasja eripärast tulenevad asjaolud võimaldavad kolmeliikmelise kohtukoosseisu liikmetel
juba eelmenetluses jõuda veendumusele, et tegemist on perspektiivitu kaebusega. Selline
olukord võib kõne alla tulla juhul, mil maakohtu otsus on kooskõlas kohtupraktikas selgelt ja
üheselt välja kujunenud seisukohtadega ja ringkonnakohus ei pea vajalikuks kohtupraktikat
muuta (vt nt RKKKm-d nr 3-1-1-120-09, p-d 8.2-8.5; 3-1-1-36-11, p 8; 3-1-1-43-11, p 6;
3-1-1-64-11, p 6; 3-1-1-71-11, p 6 ja 3-1-1-82-11, p 7).

7.     Kriminaalkolleegium leiab, et A. Kilumetsa ja tema kaitsja apellatsioonidel puudub
ilmselgelt edulootus ja seda alljärgnevatel põhjustel.

8.     Apellatsioonides esitatud taotlused karistuse kergendamiseks on perspektiivitud.
A. Kilumetsa varguse eest mõistetud karistus jääb üksnes veidi üle sanktsiooni alammäära.
Maakohus on mõistetavat karistust arusaadavalt motiveerinud. Karistus ei ole vastuolus seaduse
ega kohtupraktikaga. A. Kilumets on kriminaalkorras süstemaatiliste varguste toimepanemise

                                                                                              3
eest ka varem karistatud. Tema süü on maakohus asjakohaselt hinnanud väikseks, kuid seda
just KarS § 199 lg 2 p 9 kontekstis. Sestap on asjakohatu välja tuua ka konkreetsel juhtumil
varastatud väikest väärtust. Karistuse raskus on proportsioonis tema süüga, arvestatud on tema
isikut ja õiguskorra kaitsmise huve, samuti seda, et tuvastamist pole leidnud süüd raskendavaid
asjaolusid ja tuvastatud on süüd kergendava asjaoluna tema puhtsüdamlik kahetsus. Seega on
kohus arvestanud kõigi asjakohaste nõuetega ning jõudnud mõistetava karistuse osas
põhjendatud järeldusele.

9.      Süüdistatava seisukoht, nagu võiks ta menetluskulusid tasuda üksnes juhul, kui talle
mõistetud karistus asendatakse üldkasuliku tööga, ei ole õiguslikult asjakohane argument, mille
alusel võiks kaaluda maakohtu otsuse tühistamist. Süüdistataval ei ole õigust seada kohtule teo
õigusjärelmite otsustamisel omapoolseid tingimusi. Samuti on õiguslikult asjakohatud
süüdistatava etteheited seoses AK väidetava eksitusega süüteo koosseisu asjaolude
ülestähendamisel ja seoses ebamäärase sooviga tema vastu tsiviilhagi esitada.

10.    Eelnevast tulenevalt leiab kohtukolleegium, et maakohus on kriminaalasja lahendamisel
arvestanud täiel määral kõiki aspekte, mida kehtiva seaduse kohaselt tuleb silmas pidada ning
mis on asjakohased. Ringkonnakohus asub üksmeelselt seisukohale, et apellatsioon on ilmselt
põhjendamatu ja perspektiivitu. Eeltoodu alusel ja juhindudes KrMS § 326 lg-st 3 jätab
kohtukolleegium apellatsioonid kui ilmselt põhjendamatud läbi vaatamata.

11.     Kaitsja on esitanud taotluse määrata apellatsiooni koostamisel riigi õigusabi osutamise
eest tasuna kindlaks 72 eurot (sh käibemaks). Kolleegiumi hinnangul on taotlus nõuetekohane
ja põhjendatud ning tuleb seetõttu täies ulatuses rahuldada. KrMS §-d 185 lg 2 sätestab, et kui
apellatsioonimenetluses jätab ringkonnakohus esimese astme kohtu otsuse muutmata ja
apellatsiooni rahuldamata, s.o. teeb KrMS § 337 lg 1 p 1 nimetatud kohtulahendi, siis jäävad
menetluskulud selle isiku kanda, kellel need on tekkinud. Ringkonnakohus jätab esitatud
apellatsiooni ilmselt põhjendamatuna läbi vaatamata, mis tähendab, et maakohtu otsus jääb
apellatsioonimenetluses muutmata. Seega           jääb süüdistusasjas määratud kaitsja tasu
süüdistatava enda kanda.


/allkirjastatud digitaalselt/




                                                                                             4

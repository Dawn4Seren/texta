                              KOHTUMÄÄRUS
Kohtu nimetus                        Harju Maakohus
Kohtunik                             Toomas Ventsli
Kohtujurist                          Allar Kirikmäe
Määruse tegemise aeg ja koht         06. september 2016. a, Tallinn, Kentmanni kohtumaja
Tsiviilasja number                   2-16-2485
Tsiviilasi                           XXXXOÜ (likvideerimisel) kaebus Tallinna kohtutäituri Elin
                                     Vilippuse (Vilippus) 01.02.2016 otsuse peale täiteasjas nr
                                     022/2012/1889
Menetlustoiming                      Kaebuse lahendamine
Menetlusosalised ja nende
esindajad
Avaldaja (võlgnik)                   XXXXOÜ (registrikood XXXX, likvideerimisel, aadress
                                     XXXX)
                                     Lepinguline    esindaja Jaanus Silm   (elektronpost
                                     jaanus.silm@jasitex.ee)
Puudutatud isik 1 (kohtutäitur)      Tallinna kohtutäitur Elin Vilippus (isikukood 46806280279,
                                     aadress A.Lauteri 5, 10114 Tallinn, elektronpost
                                     elinvilippus.buroo@taitur.vilippus.ee)
                                     Seaduslik esindaja kohtutäituri abi Sergei Volf (elektronpost
                                     sergei.volf@taituriabi.vilippus.ee)
Puudutatud isik 2 (sissenõudja)      AS SEB Pank (registrikood 10004252, aadress Tornimäe 2,
                                     15010 Tallinn)
                                     Lepinguline esindaja Janek XXXX (elektronpost
                                     janek.XXXX@seb.ee)
Menetluse liik                       Kirjalik menetlus
Kohtumääruse resolutsioon
   1. Rahuldada XXXXOÜ (registrikood XXXX likvideerimisel) kaebus Tallinna kohtutäituri
      Elin Vilippuse (Vilippus, isikukood 46806280279) 01.02.2016.a otsuse peale täiteasjas nr
      022/2012/1889.
   2. Tühistada Tallinna kohtutäituri Tallinna kohtutäituri Elin Vilippuse (Vilippus, isikukood
      46806280279) 01.02.2016.a otsus täiteasjas nr 022/2012/1889.
   3. Toimetada kohtumäärus kätte menetlusosalistele.
Menetluskulude jaotus ja
kindlaksmääramise kord
   4. Jätta menetluskulud riigilõivu osas Tallinna kohtutäituri Elin Vilippuse (Vilippus, isikukood
      46806280279) kanda.
   5. Jätta menetlusosaliste menetluskulud nende endi kanda, välja arvatud kohtumääruse
      resolutsiooni punktis 4 (neli) nimetatud osas.
                                                                                             1 (5)
     6. Määrata kindlaks XXXXOÜ (registrikood XXXX likvideerimisel) menetluskulude rahaline
        suurus riigilõiv 15 (viisteist) eurot.
     7. Välja mõista Tallinna kohtutäiturilt Elin Vilippuselt (Vilippus, isikukood 46806280279)
        XXXXOÜ (registrikood XXXX likvideerimisel) kasuks menetluskulud riigilõiv 15 (viisteist)
        eurot.
 Edasikaebamise kord
 Määruse peale võib esitada määruskaebuse Tallinna Ringkonnakohtule Harju Maakohtu kaudu 15
 (viieteistkümne) päeva jooksul alates määruse kättetoimetamisest. Määruskaebust ei saa esitada viie
 (5) kuu möödumisel määruse tegemisest, kui seaduses ei ole sätestatud teisiti.
 Kohus selgitab, et kui menetlusosaline taotleb määruskaebuse esitamisel menetlusabi, peab ta
 seaduses sätestatud tähtaja järgimiseks tegema tähtaja kestel ka menetlustoimingu, mille tegemiseks
 ta menetlusabi taotleb, eelkõige esitama määruskaebuse (TsMS § 187 lg 6 ja § 442 lg 6).

I.     Asjaolude kirjeldus

1.       XXXXOÜ (likvideerimisel, võlgnik) esitas 15.02.2016 Harju Maakohtule kaebuse kohtutäitur
Elin Vilippuse (kohtutäitur) 01.02.2016 otsuse peale täiteasjas nr 022/2012/1889 (I kd, tl-d 2-8).
Kohus algatas kaebuse alusel 03.03.2016 hagita menetluse (I kd, tl 46). Sissenõudja AS SEB Pank
(sissenõudja) vastas kaebusele 08.03.2016 (I kd, tl-d 56-58). Kohtutäitur vastas kaebusele 08.03.2016
(I kd, tl-d 59-64). Kohtutäitur esitas kohtule täitetoimiku ärakirja (I kd, tl-d 65-200, II kd, tl-d 1-200,
III kd, tl-d 1-106).

2.      Kohus toob määruse kirjeldavas osas vastavalt tsiviilkohtumenetluse seadustiku (TsMS) § 444
lg-le 1 välja üksnes kaebuse aluseks olevad põhilised asjaolud. Võlgniku suhtes on algatatud
sissenõudja avalduse alusel täitemenetlus hüpoteegiga tagatud 265 246,74 euro tasumise nõude
sundtäitmiseks. Täitedokumendiks on järgmised notariaalsed dokumendid: Tallinna notari Ants
Ainsoni 02.12.2004 notariaalne dokument nr XXXX, Tallinna notari Liivi Laose 24.01.2006
notariaalne dokument nr XXXX, Tallinna notari Margus Veskimäe 09.08.2006 notariaalne dokument
nr XXXX, Tallinna notari Merle Saar-Johansoni 14.11.2008 notariaalne dokument nr XXXX ja
Tallinna notari Evelyn Rootsi 02.12.2011 notariaalne dokument nr XXXX. Kohtutäitur koostas
sundtäidetava nõude ja täitedokumentide kohta 09.03.2012 täitmisteate. Nõue tuleneb sissenõudja ja
OÜ XXXX(registrikood XXXX, kustutatud, kehtetud ärinimed Osaühing XXXX ja Aktsiaselts
XXXX) vahel sõlmitud laenulepingust XXXX. Sissenõudja poolt kohtutäiturile 11.01.2016 esitatud
avalduse kohaselt oli täitmisel oleva nõude jääk 92 102,94 eurot. Võlgnikule kuuluv vara müüdi
21.01.2016 kordusenampakkumisel ostuhinnaga 116 500 eurot. Kohtutäitur koostas 08.01.2016
täitmisteate, mille kohaselt suurendati sundtäidetavat nõuet. Täitmisteate kohaselt esitas sissenõudja
15.07.2015 kohtutäiturile täitmisavalduse nõude suurendamiseks 679 597,57 euro võrra.
Täitmisavalduse kohaselt tuleneb nõue laenulepingust nr XXXX. 12.02.2016 teatise kohaselt tuleneb
679 597,57 euro tasumise nõue sissenõudja ja OÜ XXXX vahel sõlmitud laenulepingust nr XXXX.
Võlgnik esitas kaebuse menetluse algatamise peale laenulepingust nr XXXX tuleneva nõude osas.
Kohtutäitur kaebust ei rahuldanud. Algses täitmisavalduses ja 15.07.2015 täitmisavalduses esitatud
nõuded tulenevad erinevatest võlaõiguslikest lepingutest. Seetõttu on sundtäitmisel olevat nõuet
suurendatud nõudega, millel on sundtäitmisel olevast nõudest erinev alus. Täitemenetluse seadustik
võimaldab suurendada üksnes põhinõudest tulenevat viivisenõuet. Erinevatest alustest tulenevat
nõuet tuleb menetleda erinevates täiteasjades. Täitmisteade ei vasta kohtutäiturimäärustikuga
kehtestatud vormile, s.h puudub täitmisteates vabatahtliku täitmise tähtaeg ja võlgnikule ei ole
selgitatud tema õigusi. Võlgnik sai täitmisteate kätte 11.01.2016. Täitemenetlus 08.01.2016
täitmisteates nimetatud nõude 679 597,57 eurot osas kuulub võlgniku õiguste rikkumise tõttu
lõpetamisele (I kd, tl-d 2-4).

3.     Kohus toob määruse kirjeldavas osas vastavalt TsMS § 444 lg-le 1 välja üksnes sissenõudja
vastuväidete aluseks olevad põhilised asjaolud. Sissenõudja leiab, et kaebus on põhjendamatu.

                                                                                                     2 (5)
Sissenõudja esitas nõutavas vormis täitmisavalduse ja lisanud vastavad dokumendid. Sissenõudja
15.07.2015 avalduse alusel täitemenetluse läbiviimine on põhjendatud. Võlgniku väljatoodud
asjaolud ei saa olla aluseks täitemenetluse lõpetamisele täitemenetluse seadustiku (TMS) § 48 lg 1 p
7 alusel. Kohtutäitur on nõudeid põhjendatult menetlenud ühes täitemenetluses (I kd, tl-d 56-57).

4.      Kohus toob määruse kirjeldavas osas vastavalt TsMS § 444 lg-le 1 välja üksnes kohtutäituri
vastuväidete aluseks olevad põhilised asjaolud. Täitemenetluse alustamisel võlgnikule saadetud
täitmisteates ja 2016.a jaanuaris edastatud teates on märgitud viited nõude suurusele, tehtud
ettepanekud nõude vabatahtlikuks täitmiseks, hoiatus täitetoimingute läbiviimise kohta, viide
võlgniku õigusele pöörduda kohtutäituri vastuvõtule, õigus kaebuse esitamisele, selgitus kohtutäituri
tasu osas ja viide võlgniku õigusele esitada hagi sundtäitmise lubamatuks tunnistamiseks. Kohtutäitur
on täitemenetluse läbiviimisel piisavalt selgitanud võlgniku õigusi. Sissenõudja esitas vorminõuetele
vastava täitmisavalduse ja täitedokumendi. Täitemenetlus on algatatud 09.03.2012 ning koostanud
täitmisteate ja kohtutäituri tasu väljamõistmise otsuse, mis on võlgnikule kätte toimetatud.
Täitmisteates nõude vabatahtlikuks täitmiseks antud tähtaeg on möödunud. Nõuet ei ole
vabatahtlikult täidetud kohtutäituri vastuse esitamise päeva seisuga. Täitmisteade vastab
vorminõuetele. Korduvaid täitmisteateid ei ole kohtutäitur koostanud. Sissenõudja esitas 15.07.2015
kohtutäiturile täiendava avalduse laenulepingust nr 2005018393 tuleneva nõude sissenõudmiseks.
Täitedokument oli sama, mille alusel alustati täitemenetlust. Samast täitedokumendist tulenevaid
nõudeid tuleb menetleda ühes täitemenetluses. Laenuleping ei ole täitedokument. Kohtutäituri
põhitasu otsus tehakse täitemenetluse alguses (I kd, tl-d 60-62).

II.    Kohtumääruse põhjendused ja õigusaktid, millest kohus juhindus

5.      Kohus on seisukohal, et samast täitedokumendist tulenevaid nõudeid saab menetleda ühes
täiteasjas tulenevalt täitemenetluse seadustiku (TMS) § 33 lõikest 4. Käesolevas asjas on sissenõudja
esitanud nii algse täitmisavalduse kui ka 15.07.2015 täitmisavalduse järgmiste täitedokumentide
sundtäitmiseks: Tallinna notari Ants Ainsoni 02.12.2004 notariaalne dokument nr XXXX, Tallinna
notari Liivi Laose 24.01.2006 notariaalne dokument nr XXXX, Tallinna notari Margus Veskimäe
09.08.2006 notariaalne dokument nr XXXX, Tallinna notari Merle Saar-Johansoni 14.11.2008
notariaalne dokument nr 4338 ja Tallinna notari Evelyn Rootsi 02.12.2011 notariaalne dokument nr
3907 (I kd, tl-d 70-90). 15.07.2015 täitmisavalduse lisade loetelust (II kd, tl 199) ja Tallinna notari
Merle Saar-Johansoni poolt 14.11.2008 tõestatud hüpoteekidega tagatavate nõuete muutmise
kokkuleppest (I kd, tl-d 79-84) nähtuvalt tagab võlgniku kinnisasjale seatud hüpoteek nii
laenulepingust nr 2006017452 kui ka laenulepingust nr 2005018393 tulenevaid nõudeid.
Menetlusosalised nimetatud asjaolu üle ei vaidle. Võlgnik leiab, et laenulepingust nr 2005018393
tulenevad nõuded tuleb sisse nõuda uues täitemenetluses, mistõttu nõude suurendamine juba
käimasolevas menetluses ei ole lubatud.

Kohus leiab, et laenuleping ei ole TMS § 2 lg 1 p 19 mõistes täitedokument. Täitedokumendiks on
notariaalselt tõestatud kokkulepe, mis näeb ette kinnisasja omaja kohustuse alluda kohesele
sundtäitmisele hüpoteegiga tagatud nõude rahuldamiseks. Selline kokkulepe sisaldub notariaalselt
tõestatud kokkulepetes, mille sissenõudja on kohtutäiturile täitedokumendina esitanud.
Tagatiskokkuleppega võivad olla hõlmatud erinevad laenulepingud, millest tulenevaid hüpoteegiga
tagatud nõudeid tuleb TMS § 33 lg 4 mõistes lugeda ühes täitedokumendis sisalduvateks erinevateks
rahalisteks nõueteks. TMS § 33 lg 4 kohaselt on selliste nõuete menetlemine samas täiteasjas lubatud.
Eeltoodust tulenevalt ei ole seadusevastane nii laenulepingust nr 2006017452 kui ka laenulepingust
nr 2005018393 tulenevate nõuete menetlemine ühes täiteasjas.

6.      Täitemenetluse seadustik ei sätesta sõnaselgelt sundtäitmisel oleva nõude suurendamise
instituuti. Sundtäitmisel oleva nõude suurendamise võimalus tuleneb seaduse mõttest, mis lubab
samast täitedokumendist tulenevaid nõudeid menetleda samas täiteasjas (TMS § 33 lg 4). Kohus on
seisukohal, et sundtäitmisel oleva nõude suurendamisele ja suurendatud nõude osas täitemenetluse
alanuks lugemisele kohaldub sama regulatsioon, mis täitemenetluse algatamisele (täitmisavalduse ja
                                                                                                  3 (5)
selle kohustuslike lisadokumentide esitamine, kohtutäituri poolt täitemenetluse alustamise tingimuste
kontrollimine ja nende esinemisel täitmisteate koostamine ja võlgnikule kättetoimetamine).

Seadus ei sätesta, et sundtäitmisele esitatud nõude suurendamisel on kohtutäituril õigus kõrvale
kalduda täitemenetluse seadustikuga täitemenetluse algatamise kohta sätestatust. Võlgniku õigused
(s.h õigus nõue kohtutäituri määratud tähtaja jooksul vabatahtlikult täita ning maksta sellest lähtuvalt
väiksemas summas kohtutäituri põhitasu) ei tohi sõltuda sellest, kas sissenõudja esitab kõik
täitedokumendist tulenevad nõuded sundtäitmisele ühes täitmisavalduses või mitmes eri ajal esitatud
täitmisavalduses. Võlgniku õiguste maht ei tohi sõltuda sellest, kas sissenõudja avalduse alusel
algatatakse uus täitemenetlus või suurendatakse käimasolevas täitemenetluses sundtäitmisel olevat
nõuet. Nii ei saa kohtutäitur jätta hiljem täitemenetluses esitatud nõude osas määramata vabatahtliku
täitmise tähtaega põhjendusega, et algselt sundtäitmisel olnud nõude osas on vabatahtliku täitmise
tähtaeg juba määratud.

7.      Eeltoodut arvestades kontrollib kohus, kas sundtäitmisel oleva nõude suurendamisel on
järgitud täitemenetluse seadustiku regulatsiooni. TMS § 23 lg 1 kohaselt viib kohtutäitur
täitemenetluse läbi sissenõudja avalduse (edaspidi täitmisavaldus) ja täitedokumendi alusel.
Sissenõudja esitas 15.07.2015 täitmisavalduse laenulepingust nr 2005018393 tulenevate nõuete
sissenõudmiseks (II kd, tl-d 197-200, III kd, tl-d 1-26). Täitmisavaldus on allkirjastatud digitaalselt
15.07.2015 (III kd, tl 1). Täitmisavaldus vastab kohtu hinnangul TMS §-s 23 esitatud nõuetele. Samuti
on kohtu hinnangul täidetud täitemenetluse alustamise tingimused.

TMS § 24 sätestab, et kui on täidetud täitemenetluse alustamise tingimused, toimetab kohtutäitur
võlgnikule kätte täitmisteate. Täitmisteate vormi kehtestab valdkonna eest vastutav minister. TMS §
24 lg 2 sätestab, et täitmisteate võlgnikule kättetoimetamisega loetakse täitemenetlus alanuks. Kohus
leidis eelnevalt, et kohtutäitur on kohustatud ka sundtäitmisel oleva nõude suurendamisel koostama
täitmisteate ja selle kätte toimetama võlgnikule. Täitemenetluse seadustik omistab täitmisteate
kättetoimetamisele konkreetsed õiguslikud tagajärjed, milleks on näiteks täitemenetluse alanuks
lugemine (TMS § 24 lg 2) ja vabatahtliku täitmise tähtaja määramine.

Võlgnik on seisukohal, et 08.01.2016 teatis on täitmisteade. Kohtutäitur leiab, et ta ei ole korduvaid
täitmisteateid koostanud. Kohus on seisukohal, et kohtutäituri 08.01.2016 ja 12.01.2016 teatised (III
kd, tl-d 62-64, 67-68) ei ole täitmisteateks TMS § 24 lg 1 mõistes, s.h ei sisalda teatised TMS § 24
lõike 3 kohaselt täitmisteatesse märgitavaid kohustuslikke andmeid ja selgitusi. Täitmisteatega ei ole
määratud vabatahtliku täitmise tähtaega. Sealhulgas ei nähtu teatistest kogu põhitasu suurus koos
käibemaksuga ning vabatahtliku täitmise korral tasumisele kuuluv pool põhitasust koos
käibemaksuga. Nimetatud andmed tuleb täitmisteates märkida kohtutäituri seaduse (KTS) § 32 lg 4
kohaselt. Kuivõrd kohtutäituri põhitasu suurus tuleb märkida täitmisteates, peab kohtutäitur koostama
ka kohtutäituri põhitasu väljamõistmise otsuse.

Kuivõrd kohtutäitur ei ole koostanud ja võlgnikule kätte toimetanud täitmisteadet 15.07.2015
täitmisavalduses esitatud nõuete osas, ei saa täitemenetlust nimetatud nõuete osas lugeda alanuks.
Kohus on seisukohal, et kohtutäituri tegevusetus (täitmisteate ja kohtutäituri põhitasu otsuse
mittekoostamine) on vastuolus seadusega.

8.     Kohus tuvastas, et kohtutäituri tegevusetus oli vastuolus seadusega. Seetõttu tuleb kaebus
rahuldada ja kohtutäituri 01.02.2016 otsus tühistada. Kohus on seisukohal, et 08.01.2016 ja
12.01.2016 teatised ei oma õiguslikke tagajärgi, mistõttu kohus neid tühistama ei pea.

Võlgniku hinnangul tuleb täitemenetlus lõpetada TMS § 48 lg 1 p 7 alusel. Kohus ei tuvastanud
eelnevalt täitemenetluse tingimuste täitmata jätmist. Kohus tuvastas, et kohtutäitur ei ole teinud
toiminguid, mille tegemine on eelduseks täitemenetluse alanuks lugemisele. Kohtutäitur saab
seaduserikkumise kõrvaldada seaduse nõuetele vastava täitmisteate ja kohtutäituri põhitasu

                                                                                                  4 (5)
väljamõistmise otsuse koostamise ja võlgnikule kättetoimetamisega. Seetõttu ei too kaebuse
rahuldamine kaasa täitemenetluse lõpetamist.

9.     TsMS § 172 lg 10 sätestab, et kohtutäituri otsuse peale esitatud kaebuse ja notari
ametitoimingu tegemise taotluse kohtule esitamisel tasumisele kuuluva riigilõivu kannab
menetlusosaline, kelle kahjuks lahend tehti. Kohus tegi lahendi kohtutäituri kahjuks. Seetõttu jätab
kohus riigilõivu kohtutäituri kanda. Kohus määrab menetluskulude rahalise suuruse riigilõivu osas
kindlaks ja mõistab menetluses tasutud riigilõivu 15 eurot kohtutäiturilt võlgniku kasuks välja.

TsMS § 172 lg 1 lause 2 sätestab, et kui hagita menetluses osaleb mitu isikut, võib kohus otsustada,
et menetluskulud kannab täielikult või osaliselt mõni menetlusosaline, kui see on asjaolusid
arvestades õiglane, muu hulgas siis, kui see menetlusosaline esitas põhjendamatu taotluse, väite või
tõendi.

Kohus rahuldas kaebuse ja tühistas kohtutäituri otsuse. Samas ei saavuta võlgnik kaebusega taotletud
eesmärki, milleks on täitemenetluse lõpetamine. Täitemenetlus jätkub ka pärast kaebuse lahendamist,
mistõttu ei ole kohtu hinnangul õiglane menetluskulude kohtutäituri kanda jätmine. Kohus jätab
seetõttu menetluskulud menetlusosaliste endi kanda ja menetluskulude rahalise suuruse kindlaks
määramata, v.a arvatud riigilõivu osas, mille osas TsMS § 172 lg 10 näeb ette eriregulatsiooni.

/allkirjastatud digitaalselt/

Toomas Ventsli
kohtunik




Kohtuistungi sekretär Anne Käärid (telefon (+372)6200195, elektronpost anne.kaarid@kohus.ee). Kohtujurist
Allar Kirikmäe (elektronpost allar.kirikmae@kohus.ee). Harju Maakohtu Kentmanni kohtumaja kantselei
(Kentmanni 13, 10116 Tallinn, telefon (+372)6200120, faks (+372)6200191, elektronpost menetlusdokumentide
saatmiseks hmkkentmanni.menetlus@kohus.ee).

                                                                                                            5 (5)

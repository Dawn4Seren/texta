                            KOHTUOTSUS
                                  EESTI VABARIIGI NIMEL
                                         Tagaseljaotsus

Kohus                            Harju Maakohus
Kohtunik                         Nele Seping
Otsuse tegemise aeg ja koht      29. märts 2016, Tallinn, Kentmanni kohtumaja
Tsiviilasja number               2-16-1403
Tsiviilasi                       XXXOÜ hagi OÜ XXX vastu üürivõla nõudes
Tsiviilasja hind                 1898,13 eurot
Menetlusosalised ja nende        Hageja XXXOÜ (registrikood XXX, asukoht XXX),
                                 lepingulised esindajad advokaat Triin Antsov ja vandeadvokaat
esindajad                        Margus Arvisto (Advokaadibüroo Arvisto & Partnerid OÜ,
                                 Tornimäe          5,       10145         Tallinn,      e-post
                                 triin.antsov@arvistopartners.ee;
                                 margus.arvisto@arvistopartners.ee)
                                 Kostja OÜ XXX(registrikood XXX, asukoht XXX), seaduslik
                                 esindaja XXX (e-post XXX; XXX)
Asja läbivaatamine               Kirjalikus menetluses

Resolutsioon
1. Rahuldada hagi tagaseljaotsusega.
2. Välja mõista kostjalt OÜ XXX hageja XXXOÜ kasuks võlgnevus 1898,13 eurot.
3. Menetluskulud jätta kostja OÜ XXX kanda.
4. Välja mõista kostjalt OÜ XXX hageja XXXOÜ kasuks menetluskulu summas 918,83 eurot
(sh riigilõiv 225 eurot ja õigusabikulud 693,83 eurot).
5. Hüvitamisele kuuluvatelt menetluskuludelt tuleb kostjale OÜ XXX tasuda hageja XXXOÜ
kasuks menetluskulude suurust kindlaks tegeva lahendi jõustumisest alates kuni täitmiseni
viivist võlaõigusseaduse § 113 lõike 1 teises lauses ettenähtud ulatuses.
6. Tagaseljaotsus on tagatiseta viivitamata täidetav (TsMS § 468 lg 1 p 2).
Asjaolud
Nõude aluseks on XXXAS ja kostja vahel 05.07.2014 sõlmitud äriruumi üürileping, mille
kohaselt võttis kostja üürile aadressil XXX, Tallinn asuva hoone kolmandal korrusel äriruumi
305, tähtajaga kolm aastat. Ruum anti kostjale üle 11.08.2014. Hageja omandas kinnistu
asukohaga XXX, Tallinn 2015 suvel, mille tulemusel läksid üürilepingust tulenevad üürileandja
õigused ja kohustused üle hagejale. 5.10.2015 edastas hageja kostjale üürilepingu ülesütlemise
avalduse, mille kohaselt ütles üürilepingu üles 31.01.2016. Avalduse sai kostja kätte
06.10.2015. 12.11.2015 teatas kostja, et vabastab ruumid 30.12.2015. 31.12.2015 seisuga oli
kostjal hagejale tasumata 15.10.2015 arve nr 01415107 summas 1068,02 eurot, 15.11.2015
arve nr 01415118 summas 1131,53 eurot ja 15.12.2015 arve nr 01415128 summas 1120,58
eurot. 04.01.2016 sai hageja kostjalt posti teel rendipinna üleandmise akti, mille kohaselt oli
ruum vabastatud 31.12.2015. Kostja palus arvestada viimaste arvete renditasu tagatisrahast
summas 1422 eurot. 07.01.2016 edastas hageja kostjale kirja äriruumi üürilepingu lõpetamise
kohta ja tasaarvestamise avalduse ja võlgnevuse nõude. Kostja võlgnevust tasunud ei ole.
Edasikaebamise kord
Hageja võib esitada kohtuotsusele apellatsioonkaebuse Tallinna Ringkonnakohtule 30 päeva
jooksul alates otsuse apellandile kättetoimetamisest, kuid mitte hiljem kui viie kuu möödumisel
esimese astme kohtu otsuse avalikult teatavakstegemisest. Apellatsioonkaebus võidakse
lahendada ringkonnakohtus kirjalikus menetluses, kui kaebuse esitaja ei taotle selle lahendamist
istungil.
Kostja võib esitada tagaseljaotsuse peale kaja, kui tema tegevusetus, mis oli tagaseljaotsuse
tegemise aluseks, oli tingitud mõjuvast põhjusest. Kaja võib esitada tagaseljaotsuse
kättetoimetamisest alates 30 päeva jooksul. Kajale tuleb lisada kõik asja ettevalmistamise
lõpuleviimiseks vajalik. Kui tagaseljaotsus toimetatakse kätte avalikult, võib kaja esitada 30
päeva jooksul alates päevast, kui kostja sai tagaseljaotsusest või selle täitmiseks algatatud
täitemenetlusest teada.
Kajalt tuleb tasuda kautsjonina summa, mis vastab riigilõivule poolelt hagihinnalt, kuid mitte
vähem kui 100 eurot ja mitte rohkem kui 1500 eurot. Kautsjon tuleb tasuda
Rahandusministeeriumi arveldusarvele nr EE062200221059223099 Swedbankis, arveldusarvele
nr EE571010220229377229 SEB Pangas, arveldusarvele nr EE513300333522160001 Danske
Bank AS Eesti filiaalis või arveldusarvele nr EE221700017003510302 Nordea Bank Finland
PLC Eesti filiaalis. Maksekorralduse selgituse reale tuleb märkida selgelt ja arusaadavalt: Harju
Maakohtu Kentmanni kohtumaja, tsiviilasja number, milles kautsjoni tasutakse ja isiku nimi,
kelle eest kautsjon tasuti. Maksedokument kautsjoni tasumise kohta või maksedokumendil
olevad kõik andmed selle elektrooniliseks kontrollimiseks tuleb esitada kohtule.
Seaduses sätestatud alustel võib menetlusosaline taotleda riigipoolset menetlusabi
menetluskulude kandmiseks. Seaduses sätestatud tähtaja järgimiseks peab menetlusabi taotleja
tegema tähtaja kestel ka menetlustoimingu, mille tegemiseks ta menetlusabi taotleb, eelkõige
esitama kaebuse. Kaebuse põhjendamiseks või riigilõivu tasumiseks või kaebuses esineva
sellise puuduse kõrvaldamiseks, mis on seotud menetlusabi taotlemisega, annab kohus mõistliku
tähtaja pärast menetlusabi andmise taotluse lahendamist, kui nimetatud taotlus ei olnud esitatud
põhjendamatult või tähtaja pikendamise eesmärgil. See ei välista menetlustähtaja ennistamist.

/allkirjastatud digitaalselt/
Nele Seping
Kohtunik




                                                                                                2

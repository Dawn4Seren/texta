                             KOH TU MÄÄ RUS

Kohus                                 Tartu Ringkonnakohus
Kohtukoosseis                         Tanel Saar, Kersti Kerstna-Vaks, Madis Ernits
Määruse tegemise aeg ja koht          14.07.2016, Tartu
Haldusasja number                     3-16-617
Haldusasi                             Danel Parmase kaebus Tartu Vangla 28.12.2015. a
                                      otsuse nr 6-24/9272-2 ja 29.02.2016. a vaideotsuse
                                      nr 1-11/37-2 õigusvastasuse tuvastamiseks ning
                                      kohustava ettekirjutuse tegemiseks
Menetluse alus ringkonnakohtus        Danel Parmase määruskaebus Tartu Halduskohtu
                                      22.06.2016. a määruse peale
Asja läbivaatamine                    Kirjalik menetlus
Menetlusosalised                      Määruskaebuse esitaja Danel Parmas
                                      Tartu Vangla


RESOLUTSIOON
   1. Rahuldada määruskaebuse esitaja menetlusabi taotlus ja vabastada ta riigilõivu
      tasumisest määruskaebuse esitamisel.
   2. Võtta määruskaebus menetlusse.
   3. Jätta määruskaebus rahuldamata ja Tartu Halduskohtu 22.06.2016. a määrus
      muutmata.

EDASIKAEBAMISE KORD
Määruse resolutsiooni p 1 peale saab esitada määruskaebuse otse Riigikohtule 15 päeva jooksul
määruse kättetoimetamisest arvates (HKMS § 119 lg 1). Ülejäänud osas on määrus lõplik.

ASJAOLUD JA MENETLUSE KÄIK

1. Määruskaebuse esitaja esitas 29.03.2016 Tartu Halduskohtule hiljem täiendatud kaebuse
Tartu Vangla 28.12.2015. a otsuse nr 6-24/9272-2 (tl 3) ja 29.02.2016. a vaideotsuse
nr 1 11/37-2 (tl 10-10p) õigusvastasuse tuvastamiseks ja vanglale kohustava ettekirjutuse
tegemiseks lõpetada määruskaebuse esitaja delikaatsete isikuandmete töötlemine (tl 29-29p).

2. Määruskaebuse esitaja esitas 16.05.2016 esialgse õiguskaitse taotluse (tl 29p), milles palus
kohtul keelata Tartu Vanglal määruskaebuse esitaja delikaatsete isikuandmete töötlemine kuni
kohtuotsuse jõustumiseni käesolevas haldusasjas.
3. Tartu Vangla palus esialgse õiguskaitse taotlusele esitatud vastuses jätta esialgse õiguskaitse
taotlus rahuldamata (tl 42-42p).
Tartu Vangla selgitas, et määruskaebuse esitaja ise soovib esitatud taotlustest koopiaid. Vanglal
on avaliku teabe seadusest tulenev kohustus väljastada vanglale esitatud kinnipeetava
pöördumisest koopia.
Tartu Vangla sõnul edastatakse delikaatseid andmeid puudutav teave meditsiiniosakonna poolt
määruskaebuse esitajale suletud ümbrikus. Lisaks piisab kinnipeetava suulisest avaldusest
meditsiinitöötaja vastuvõtule saamiseks. Seega on määruskaebuse esitajal võimalus suhelda
privaatselt meditsiinitöötaja vastuvõtul.

4. Tartu Halduskohus jättis 26.05.2016. a määrusega määruskaebuse esitaja menetlusabi
taotluse rahuldamata ning kohustas teda 15 päeva jooksul alates kohtumääruse kättesaamisest
tasuma esialgse õiguskaitse taotluse esitamise eest riigilõivu summas 15 eurot. Nimetatud
määruse peale esitas määruskaebuse esitaja määruskaebuse.

5. Tartu Vangla palus määruskaebusele esitatud vastuses jätta määruskaebus rahuldamata
(tl 58-58p).
Tartu Vangla selgitas, et vanglaametnikel on tähtajatu ametisaladuste hoidmise kohustus.
Kinnipeetaval ei ole õigust nõuda, et vanglaametnikud tema delikaatseid isikuandmeid ei töötleks
ning nende andmete töötlemiseks kinnipeetava nõusoleku saamise vajadus puudub.

6. Halduskohus rahuldas 22.06.2016. a määrusega määruskaebuse esitaja määruskaebuse ja
tühistas halduskohtu 26.05.2016. a määruse; rahuldas määruskaebuse esitaja menetlusabi
taotluse vabastada teda esialgse õiguskaitse taotluse esitamisel riigilõivu tasumise kohustamisest;
jättis rahuldamata määruskaebuse esitaja esialgse õiguskaitse taotluse.
Tartu Vangla kinnitas vastuses määruskaebusele, et koopiate tegemisega kaebaja pöördumisest
meditsiiniosakonda töödeldakse kaebaja delikaatseid isikuandmeid vanglaametnike, mitte
meditsiiniosakonna töötajate poolt. Seega halduskohtu arvates 26.05.2016. a määruses
määruskaebuse esitaja kaebuse pidamine ilmselgelt perspektiivituks oli ennatlik. Seega rahuldab
halduskohus määruskaebuse ning tühistab Tartu Halduskohtu 26.05.2016. a määruse
resolutsiooni p 1, millega kohus jättis rahuldamata menetlusabi taotluse.
Halduskohus leiab, et antud juhul ei esine ülekaalukat vajadust esialgse õiguskaitse
kohaldamiseks. Esialgse õiguskaitse korras vastustajale samasuguse ettekirjutuse tegemiseks,
mida taotletakse kohustamis- või keelamiskaebusega, peab esinema ülekaalukas vajadus, ning
pöördumatute õiguslike või faktiliste tagajärgede loomine ei tohi tekitada avalikule huvile või
kolmandatele isikutele olulist kahju (RKHKm 3-3-1-59-14, p 19). Kaebaja delikaatsete
isikuandmete töötlemine (kaebaja pöördumisest vangla meditsiiniosakonda vangalaametnike
poolt koopiate tegemine) toimub mitte Tartu Vangla algatusel vaid põhjusel, et kaebaja ise seda
taotleb ja vanglal on nimetatud toimingu sooritamise kohustus. Esialgse õiguskaitse taotluses
puuduvad andmed selle kohta, et lähimal ajal kaebaja kavatseb pöörduda meditsiiniosakonda ja
hakkab jälle nõudma nimetatud pöördumisest talle koopiate esitamist. Halduskohus märgib, et
ükski kinnipeetav ei ole kohustatud avaldama vanglaametnikele oma meditsiiniosakonda
pöördumise soovi põhjust, vaid neile piisab ainult suuliselt meditsiinitöötaja vastuvõtule soovi
avaldamisest. Määruskaebuse esitajal on võimalik suhelda temale terviseteenuse osutajaga
privaatselt meditsiinitöötaja vastuvõtul, kus ta saab kõik oma mured ja probleemid esitada
segamatult. Samuti nähtuvalt kaebusest ja selle täiendusest on kaebaja tegelikuks eesmärgiks
juba aset leidnud isikuandmete töötlemise õigusvastasuse tuvastamine, mis võimaldaks tal
pöörduda vangla poole kahjunõudega. Seega isegi juhul, kui halduskohtumenetluse käigus


                                                2
tuvastatakse kaebaja delikaatsete isikuandmete töötlemine ilma õigusliku aluseta, ei tooks see
kaebaja jaoks kaasa pöördumatuid tagajärgi, mille hilisem heastamine ei oleks mõistlik.

MENETLUSOSALISE SEISUKOHAD MÄÄRUSKAEBUSMENETLUSES

7. Määruskaebuse esitaja esitas Tartu Halduskohtu 22.06.2016. a määruse peale
määruskaebuse, milles palub halduskohtu määruse tühistada osas, millega jäeti esialgne
õiguskaitse taotlus rahuldamata ja teha uue määruse, millega esialgse õiguskaitse taotlus
rahuldada.
Määruskaebuse esitaja selgitab, et ta ei ole andnud vanglateenistusele luba enda isikuandmete
töötlemiseks vaid soovis andmete töötlemist selleks pädevalt ja volitatud isikult st
tervishoiuteenuse osutajalt. Selline andmete töötlemine välistaks kolmandate isikute teabe
avalikustamise.
Parema kvaliteedi tagamiseks ja enda õiguste kaitseks peab määruskaebuse esitaja vajalikus
pöörduda tervishoiuteenuse osutaja poole kirjalikult.
Hoolimata esialgse õiguskaitse taotluse esitamisest ja määruskaebuse esitaja keelust on Tartu
Vangla avanud, registreerinud ja teinud koopiad määruskaebuse esitaja 30.05.2016 ja 06.06.2016
pöördumistest.
Meditsiiniteabe avaldamine isiku nõusolekuta on eraelu puutumatuse rikkumine. Määruskaebuse
esitaja kohta käiv tervisalane teave vanglateenistujate valduses on inimväärikust alandav ning
sellise pöördumatu kahju edasise tekkimise ajendil on põhjendatud kohaldada esialgset
õiguskaitset.

8. Määruskaebuse esitaja esitas määruskaebusega taotluse riigilõivu tasumisest vabastamiseks
määruskaebuse esitamisel.

RINGKONNAKOHTU PÕHJENDUSED

9. Ringkonnakohus leiab, et määruskaebuse rahuldamiseks puudub alus. Esmalt käsitleb
ringkonnakohus määruskaebuse menetlusse võtmisega seonduvat (I) ning lahendab seejärel
esitatud määruskaebuse (II).
                                                I
10. Ringkonnakohus selgitab, et riigilõivuseaduse § 60 lg 6 kohaselt tasutakse kohtu määruse
peale määruskaebuse esitamisel riigilõivu 15 eurot. Määruskaebuse esitaja on taotlenud enda
vabastamist riigilõivu tasumise kohustusest määruskaebuse esitamisel. Halduskohtumenetluse
seadustiku (HKMS) § 110 lg 1 p 1 kohaselt võib kohus isiku taotlusel määrata, et menetlusabi
saaja vabastatakse täielikult või osaliselt riigilõivu tasumisest. HKMS § 111 lg 1 kohaselt antakse
menetlusabi taotlejale menetlusabi, kui menetlusabi taotleja ei suuda oma majandusliku seisundi
tõttu menetluskulusid tasuda või ta suudab neid tasuda üksnes osaliselt või osamaksetena ning
on piisav alus eeldada, et kavandatav menetluses osalemine on edukas. HKMS § 112 lg 1 p 1
kohaselt ei anta füüsilisele isikule menetlusabi, kui menetluskulud ei ületa eeldatavasti
menetlusabi taotleja kahekordset keskmist ühe kuu sissetulekut, mis on arvutatud taotluse
esitamisele eelnenud nelja kuu keskmise kuusissetuleku alusel ning millest on maha arvatud
maksud, sundkindlustuse maksed ja seadusest tulenevate ülalpidamiskohustuste täitmiseks
ettenähtud summad, samuti mõistlikud kulud eluasemele ja transpordile. Lisaks on kohtupraktika
kohaselt kinnipeetava igakuised kulutused ca 5% ulatuses töötasu alammäärast vältimatud ning
neid ei tule menetlusabi andmisel täpsemalt hinnata (RKHKo 12.04.2016, 3-3-1-35-15).
Vastavalt Vabariigi Valitsuse 18.12.2015. a määruse nr 139 § 1 lg-le 1 on 2016. aastal töötasu


                                                3
alammääraks 430 eurot. Seega kuuluvad kinnipeetava puhul 2016. aastal kuusissetulekust
mahaarvamisele vältimatud kulutused summas 21,50 eurot (s.o 5% 430 eurost). Arvestades
HKMS § 112 lg 1 p 1, Riigikohtu praktikat ning määruskaebuse esitaja isikukonto väljavõtet
(perioodil 03.03.2016 kuni 02.07.2016) tuleb määruskaebuse esitajat pidada maksejõuetuks
isikuks ((362,90-273,03-86)/4×2). Seega on riigilõivu tasumisest vabastamise majanduslikud
eeldused täidetud ning käesolevas menetlusetapis ei saa määruskaebust lugeda ka
perspektiivituks.  Eeltoodust     tulenevalt     vabastab    kohus    määruskaebuse esitaja
HKMS § 110 lg 1 p 1 alusel täielikult riigilõivu tasumisest määruskaebuse esitamisel.

11. Ringkonnakohtu hinnangul vastab määruskaebus muus osas määruskaebusele esitatavatele
nõuetele ning on esitatud tähtaegselt. Seega võtab kohus määruskaebuse HKMS § 206 lg 1 alusel
koosmõjus HKMS § 252 lg-ga 7 ringkonnakohtu menetlusse.

                                                II

12. Ringkonnakohus leiab, et ükski määruskaebuses esitatud väide ei anna alust määruskaebuse
rahuldamiseks ja Tartu Halduskohtu 22.06.2016. a määruse tühistamiseks. Ringkonnakohus
nõustub halduskohtu määruse põhjendustega ja ei pea vajalikuks neid korrata (HKMS § 203 lg 2
ja § 201 lg 4). Vastuseks määruskaebusele märgib ringkonnakohus järgmist.

13. Kaebaja määruskaebuses esitatud argumendid on oma olemuselt sellised, mida tuleb arvesse
võtta kaebuse sisulisel läbivaatamisel. Need ei tingi esialgse õiguskaitse vajadust. Riigikohus on
asunud põhjendatult seisukohale, et esialgse õiguskaitse menetluses tuleks vältida põhivaidluse
äraotsustamist (RKHKm 22.09.2014, 3-3-1-59-14). Käesoleval juhul tähendaks esialgse
õiguskaitse kohaldamine sisuliselt põhivaidluse äraotsustamist.

14. Seega jätab ringkonnakohus määruskaebuse rahuldamata ning Tartu Halduskohtu
22.06.2016. a määruse muutmata.




   /allkirjastatud digitaalselt/   /allkirjastatud digitaalselt/    /allkirjastatud digitaalselt/
            Tanel Saar                Kersti Kerstna-Vaks                   Madis Ernits




                                                4

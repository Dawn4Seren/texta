                               KOHTUMÄÄRUS

Kohus                           Tallinna Ringkonnakohus, tsiviilkolleegium

Kohtukoosseis                   Gaida Kivinurm, Margo Klaar, Tiit Kollom

Määruse tegemise aeg ja koht    18.01.2016, Tallinn

Kohtuasja number                2-05-24840

Kohtuasi                        AK (pankrotis) pankrotimenetlus

Vaidlustatud kohtulahend        Harju Maakohtu 09.12.2015 määrus

Kaebuse esitaja ja kaebuse AK määruskaebus
liik
Menetlusosalised ja nende Võlgnik:         AK       (pankrotis,     isikukood
esindajad                  XXXXXXXXXXX)
                           Usaldusisik: Terje Eipre
                           Võlausaldaja: AS SEB Pank (registrikood 10004252),
                           esindaja Aili Kuppart

Menetluse liik                   Kirjalik menetlus

Resolutsioon:
   1. Jätta Harju Maakohtu 09.12.2015 määrus muutmata ja määruskaebus
      rahuldamata.
   2. Menetluskulud jätta määruskaebuse esitaja kanda, kuid jätta rahaliselt
      kindlaks määramata võlausaldajal nende puudumise tõttu.

Edasikaebe kord
Määruse peale võib esitada määruskaebuse vahetult Riigikohtule 15 päeva jooksul määruse
määruskaebuse esitajale kättetoimetamisest.

Asjaolud ja menetluse käik
 1. 03.10.2008 lõpetas kohus AK (pankrotis) pankrotimenetluse lõpparuande
     kinnitamisega. Sama määrusega algatas kohus võlgniku kohustustest vabastamise
     menetluse ja määras võlgniku usaldusisikuks Terje Eipre.
 2. Usaldusisik esitas 01.07.2015 kohtule usaldusisiku aruande ja võlgniku taotluse
     pankrotimenetluses täitmata jäänud kohustustest vabastamiseks pankrotiseaduse
     (PankrS) § 175 lg 1 alusel. Usaldusisik kinnitas kohtule esitatud aruandes, et
     kohustustest vabastamise menetluse ajal oli võlgnik täitnud PankrS §-s 173 nimetatud
     kohustusi:


                                                                                     1(5)
  -   tegelenud mõistliku tulutoova tegevusega, võlgnik töötab OÜ-s D;
  -   ei ole varjanud saadud tulusid ning vara, on usaldusisikule andnud teavet oma tegevuse
      või selle otsimise, oma sissetulekute ja vara kohta;
  -   on loovutanud oma töösuhtest saadud tulud usaldusisikule, millest on saadud rahuldada
      arvestavas ulatuses, so summas 1968,08 eurot, võlausaldaja AS SEB Pank nõuet.
      Usaldusisik on järjepidevalt pidanud järelevalvet võlgniku tegevuse üle ning
      usaldusisiku hinnangul ei ole võlgnik süüliselt rikkunud PankrS § 173 toodud kohustusi
      ning kahjustanud võlausaldajate huve.
 3.   Harju Maakohtu 03.10.2008 määruse kohaselt oli AK (pankrotis) ainsa võlausaldaja AS
      SEB Pank pankrotimenetluses tunnustatud nõue jäänud rahuldamata summas 88 387,92
      eurot (1 382 970,42 krooni). Ajavahemikus 03.10.2008 kuni 30.06.2015 oli kogunenud
      rahalisi vahendeid väljamakseteks kokku 2072,23 eurot, millest vastavalt Tallinna
      Ringkonnakohtu 22.05.2015 määrusele tasuti usaldusisiku tasu 103,61 eurot (lisandus
      teenustasu 0,16 eurot) ning tehti väljamakse võlausaldajale 1968,08 eurot (lisandus
      teenustasu 0,38 eurot).
 4.   27.11.2015 esitas võlausaldaja võlgniku 01.07.2015 taotluse osas seisukoha, milles
      leidis, et võlgnik varjab oma tegelikke tulusid. Võlausaldaja hinnangul rikkus võlgnik
      kohustustest vabastamise menetluse kestel oma kohustusi tahtlikult ja takistas sellega
      oluliselt võlausaldaja nõude rahuldamist, mistõttu tuleb jätta pankrotimenetluses
      täitmata jäänud kohustustest vabastamata. Võlausaldaja palus kohtul uurida, millistel
      altruistlikel põhjustel on AK viiendat aastat nõus miinimumpalgaga töötama kasumis
      olevas edukas ettevõttes OÜ D projektijuhi ja juhatajana, kui 2001 töötas ta OÜ T
      tegevdirektorina palgaga 2236,91 eurot (35 000 krooni) ning samal ajal ka A OÜ
      juhatuse esimehena palgaga 2428,64 eurot (38 000 krooni).
 5.   30.11.2015 esitas Maksu- ja Tolliamet kohtu nõudel andmed võlgniku sissetulekute
      kohta alates kohustustest vabastamise menetluse algatamisest 03.10.2008 kuni
      oktoobrini 2015. Maksu- ja Tolliameti poolt kohtule esitatud andmete põhjal on OÜ D
      teinud võlgnikule alates veebruar 2015 väljamakseid summas 390 eurot, nii usaldusisiku
      01.07.2015 aruandes kui ka võlgniku 01.07.2015 taotluses on AK (pankrotis)
      brutotöötasuks märgitud 383,47 eurot. Oktoobris 2015 on OÜ D Maksu- ja Tolliameti
      esitatud andmete kohaselt teinud võlgnikule väljamakse summas 749,61 eurot.

Maakohtu määrus
 6. Harju Maakohtu 09.12.2015 määrusega jäeti rahuldamata võlgniku taotlus kohustustest
    vabastamiseks, lõpetati võlgniku kohustustest vabastamise menetlus ja keelduti
    võlgnikku tema pankrotimenetluses täitmata jäänud kohustustest vabastamast ning
    vabastati Terje Eipre usaldusisiku kohustustest.
 7. PankrS § 3 lg 3 sätestab, et pankrotiasja menetlev kohus peab oma algatusel võtma
    tarvitusele abinõud, et selgitada välja asjaolud, millel on pankrotimenetluse seisukohalt
    tähtsust ja korraldama selleks vajalike tõendite kogumise. Lähtudes eeltoodust tegi
    kohus oma algatusel täiendavate tõendite kogumiseks järelpärimise Maksu- ja
    Tolliametile ning uuris ka võlgniku seoseid erinevate äriühingutega. E-äriregistrist
    nähtuvalt on võlgnik AK (pankrotis) seotud kokku seitsme erineva äriühinguga, millest
    kohustustest vabastamise menetluse kestel asutati järgnevad äriühingud: M OÜ, T, ja S
    OÜ. Äriühingud on asutatud sissemakset tegemata. Lisaks on võlgnik asutajaks ka
    Mittetulundusühingus H.
 8. Vastuseks kohtu 23.11.2015 kirjale selgitas võlgnik 27.11.2015 kohtule, et on otsinud
    tulutoovamat tegevust ja sel eesmärgil asutanud ka kolm ettevõtet. Kahjuks ei ole
    suutnud neid ettevõtteid käivitada tänaseks erinevatel, peaasjalikult finantsilistel
    põhjustel (krediidivõimaluste puudumine, konkurentsiolukord).


                                                                                        2(5)
 9.  E-äriregistrist nähtuvalt on võlgnik seotud veel ka äriühingutega OÜ D ja OÜ W. E-
     äriregistri kohaselt on võlgnik OÜ-s D juhatuse liige ning usaldusisiku 01.07.2015
     aruande ja võlgniku 01.07.2015 taotluse kohaselt töötab võlgnik samas äriühingus ka
     projektijuhi ametikohal. OÜ D on omakorda ainuosanikuks OÜ-s W, mille üheks
     asutajaks oli 2000.a võlgnik ning mille OÜ D omandas 23.12.2011 võlgniku abikaasa
     SK käest, kes PankrS § 117 lg 1 p 1 kohaselt on füüsilisest isikust võlgniku
     lähikondlane. 2014.a majandusaasta aruande kohaselt, mille allkirjastas juhatuse
     liikmena võlgnik, oli OÜ W kasum 73 569 eurot. 2014.a majandusaasta aruandest
     nähtuvalt OÜ-l W ühtegi töötajat ei ole ning kasumit otsustati osanikule mitte välja
     maksta. OÜ W omab omakorda 50% osalust E OÜ-s. E OÜ teiseks osanikuks on RT,
     kes OÜ D veebilehe kohaselt töötab OÜ-s D projektijuhina. RT on ka E OÜ juhatuse
     liige. Töötajaid E OÜ-l ei ole ning 2014.a majandusaasta aruande kohaselt on äriühingu
     kasum 162 559 eurot. E OÜ on omakorda osanikuks (51%) G OÜ-s (registrikood
     XXXXXXX), mille juhatuse liige on RT ja mille kasum on 2014.a majandusaasta
     aruande kohaselt 326 997 eurot. Eelnevast nähtuvalt on võlgnik juhatuse liikmeks kahes
     kasumlikult töötavas äriühingus, mis on veel omakorda seotud teiste kasumlikult
     töötavate ettevõtetega.
 10. OÜ D 2014.a majandusaasta aruande kohaselt on äriühingu tööjõukulu 2014 aastal viie
     töötaja peale 54 233 eurot. OÜ D veebilehe kohaselt töötab äriühingus kokku kolm
     projektijuhti, kelledest üks on AK (pankrotis). Teiste töötajate kohta info OÜ D
     veebilehel puudub. Kohtu hinnangul ei ole usutav, et OÜ-s D projektijuhina töötav ning
     lisaks veel ka OÜ D juhatuse liikmeks olev võlgnik teeniks vähem kui teised
     kaastöötajad. Lähtudes OÜ D 2014.a majandusaasta aruandes toodud andmetest, et
     tööjõukulu aastas on 54 233 eurot ning äriühingus on kokku 5 töötajat, oleks iga töötaja
     tööjõukuluks aastas 10 846,60 eurot ning iga töötaja brutotöötasu kuus oleks seega
     674,54 eurot, mitte 383,47 eurot nagu on võlgnik oma 01.07.2015 taotluses märkinud.
 11. Kohus leidis, et kõike eeltoodut kogumis arvestades ei ole eluliselt usutav, et võlgnik
     olles nii OÜ D juhatuse liige, OÜ D projektijuht kui ka OÜ-le D kuuluvas ühtegi
     töötajat omavas ja kasumlikult töötavas (kasum 2014.a majandusaasta aruande kohaselt
     73 569 eurot) OÜ-s W juhatuse liige (allkirjastanud ja esitanud OÜ W 2014
     majandusaasta aruande), sissetulek on määras, millele ei saa seadusest tulenevalt
     sissenõuet pöörata. Eeltoodust tulenevalt asub kohus seisukohale, et võlgnik on süüliselt
     (tahtlikult) rikkunud PankrS § 173 lg-s 2 sätestatud kohustust mitte varjata saadudu
     tulusid, mistõttu tuleb vastavalt PankrS § 175 lg 2 p 2 keelduda füüsilisest isikust
     võlgnikku pankrotimenetluses täitmata jäänud kohustustest vabastamast.

Määruskaebus
 12. 22.12.2015 esitatud määruskaebuses palub võlgnik maakohtu määruse tühistada ja teha
     uus määrus, millega rahuldada tema taotlus täitmata jäänud kohustustest vabastamiseks.
 13. Võlgnik ei nõustu maakohtu seisukohaga, et võlgnik varjab saadud tulusid. Asjas pole
     ühtegi tõendit selle kohta, et võlgnik oleks varjanud saadud tulusid. Usaldusisiku
     aruanne on tõend. Maakohus ei ole põhjendanud, miks ta selle tõendiga ei arvesta.
 14. Võlgnikule ei saa ette heita, et ta ei suutnud äriühingute tegevust käivitada. Võlgnikul
     kui isikul, kelle maksejõuetus on kohtu poolt välja kuulutatud, ongi väga keeruline
     äriühingut käivitada, kuna keegi võlgnikule ega tema kontrolli all olevale äriühingule
     tegevuse alustamiseks laenu ei anna. Oma sissetuleku kohta on võlgnik kohtule
     selgitanud, et tal on lõpetamata kõrgharidus nõukogudeaegsest TPI-st ja seega on tema
     konkurentsivõime tööjõuturul alla keskmise.




                                                                                         3(5)
 15. Maakohus jättis siinkohal tähelepanuta, et võlgadest vabastamise menetluse kestel oli
     kogunenud võlgnikul väljamakseteks vahendeid kokku 2072,23 eurot, millest maksti
     usaldusisiku tasu 103,61 eurot ja võlausaldajale AS-ile SEB Pank 1968,08 eurot.
 16. Arusaamatu on maakohtu arutluskäik, mille kohaselt näitab kasumilikus äriühingus
     töötamine seda, et võlgnik varjab saadud tulusid. Võlgnik märgib, et on oluline vahe,
     kas olla äriühingus juhatuse liige/töötaja või osanik. Juhatuse liige/töötaja ei oma õigust
     äriühingu kasumieraldistele. Võlgnik ei saa maakohtu mõttekäigust aru, milliseid
     äriühingutest pärinevaid tulusid peab maakohus võlgniku tuludeks, mida võlgnik varjab.
     Võlgnik on seisukohal, et maakohus on kohaldanud PankrS § 175 lg 2 p 2 alusetult.
 17. Maakohus rikkus määruse tegemisel TsMS § 175 lg 3. Maakohus ei ole võlgnikule
     etteheidetavate asjaolude osas võlgnikku ära kuulanud. Võlgniku kohustustest
     vabastamisest keeldumine määruses toodud põhjendustel on võlgniku jaoks üllatuslik.
     Maakohtu 23.11.2015 e-kirjas palus maakohus võlgnikul esitada tõendid tulutoovama
     tegevuse otsimise kohta ja andmed vara kohta. Maakohus ei esitanud võlgnikule mitte
     ühtegi küsimust võlgniku seoste kohta OÜ-ga D, OÜ-ga W, OÜ-ga E või OÜ-ga G.
     Võlgnik märgib, et võlausaldaja AS SEB Pank esitas 27.11.2015 seisukohas üksnes
     üldsõnalisi etteheiteid võlgniku poolt kohustuste tahtliku rikkumise kohta, mistõttu
     polnud võlgnikul võimalik neile vastata.
 18. PankrS § 175 lg 3 kohustab kohut enne võlgniku kohustustest vabastamisest keeldumist
     ära kuulama ka võlausaldajad. Võlausaldaja esitas 27.11.2015 seisukoha, milles palus
     jätta võlgniku kohustustest vabastamata, kuid ei selgitanud, milline on kõiki asjaolusid
     arvestades võlausaldaja huvi võlgniku kohustustest vabastamata jätmise vastu. Kuna
     PankrS § 175 lg 3 kohustab ära kuulama nii võlgnikku kui võlausaldajat, siis sellest
     tulenevalt oleks maakohus pidanud kaaluma nii võlgniku kui võlausaldaja huve.
     Maakohus ei ole seda teinud. Võlausaldajal ei saanud olla mõistlikku seadusega kaitstud
     huvi selle vastu, et võlgnik jäeti kohustest vabastamata. Maakohus ei ole märkinud,
     milline on see võlausaldaja huvi. Võlgnik märgib, et võlgnevus tekkis ka võlausaldajast
     tulenevatelt põhjustel – võlausaldaja poolt vastutustundliku laenamise põhimõtte
     rikkumise ja laenu tagatise kiirmüügi korras alla turuhinna realiseerimise tõttu. Sellises
     olukorras on ebaõiglane võlgniku kohustustest vabastamisest keeldumine.

Vastus määruskaebusele
 19. Võlausaldaja palub jätta määruskaebus rahuldamata.

Menetluse edasine käik
 20. Maakohus võttis määruskaebuse menetlusse, jättis selle rahuldamata ja edastas
     läbivaatamiseks Tallinna Ringkonnakohtule.

Ringkonnakohtu seisukoht
 21. Ringkonnakohus, tutvunud tsiviilasja materjalidega, leiab, et maakohtu määrus on
     seaduslik ja põhjendatud ning seetõttu ei ole alust määruskaebuse rahuldamiseks.
     Tulenevalt TsMS §-st 659 ja § 654 lg-st 6 ei korda ringkonnakohus maakohtu
     põhjendusi, nõustudes nendega. Vastuseks määruskaebusele märgib ringkonnakohus
     järgmist.
 22. Maakohus pidi kontrollima, kas esinevad kohustustest vabastamise eeldused, st kas
     võlgniku käitumine vastas PankrS § 173 lg 2 sätestatud nõudmistele. Kohtul ei olnud
     kohustus tugineda vaid usaldusisiku aruandele, vaid oli õigus uurida asjaolusid ka
     omaalgatuslikult. Seega on maakohus korrektselt uurinud võlgniku seotust erinevate
     äriühingutega ja analüüsinud, kas võlgnik on rikkunud süüliselt PankrS §-s 173
     nimetatud kohustusi ja asjaolusid kogumis hinnates õigesti keeldunud võlgadest


                                                                                           4(5)
     vabastamisest, kuna tuvastatud asjaolude pinnalt ei ole võlgniku ja usaldusisiku poolt
     esitatud andmed veenvad ja on põhjendatud kahtlus, et võlgnik varjab oma tulusid.
 23. Maakohus ei heitnud võlgnikule ette seda, et ta ei suutnud uute äriühingute tegevust
     käivitada, vaid viitas sellele, et väidetavalt töötab võlgnik edukas ettevõttes viiendat
     aastat miinimumpalgaga ja lisaks on ta juhatuse liikmeks teises kasumlikus ettevõttes.
     Võlgniku selgitused, et tema haridustasemega ei olegi võimalik miinimumpalgast
     rohkemat teenida, on väheveenvad. Tõenäoliselt valitakse äriühingu juhtorganisse oma
     tegevusvaldkonnas hinnatud spetsialist. Viimast tõendab ka asjaolu, et võlgniku
     haridustase võimaldas tal enne käesolevat menetlust kordades kõrgema palgaga töötada,
     mis õigustatult paneb kahtlema võlgniku väidete usaldusväärsuses.
 24. Määruskaebuse esitaja etteheide maakohtule, et maakohus ei ole ära kuulanud
     võlgnikku, usaldusisikut ja võlausaldajat ega kaalunud seejuures võlgniku huve, ei ole
     põhjendatud. PankrS § 175 lg 3 järgi ei või kohus keelduda võlgnikku kohustustest
     vabastamast, enne kui ta on ära kuulanud usaldusisiku ja võlgniku, samuti
     võlausaldajad, kes on selleks soovi avaldanud. Maakohus andis võlausaldajale
     19.11.2015 e-kirjaga ja võlgnikule 23.11.2015 e-kirjaga võimalusese esitada oma
     seisukohad (III kd, tl 22, 26). Seega täitis maakohus PankrS § 175 lg-st 3 tuleneva
     ärakuulamise nõude, andes võlgnikule võimaluse olla ärakuulatud. Huvide kaalumise
     osas märgib kolleegium, et võlgniku kohustest vabastamise menetluse eesmärk on
     eelkõige võlausaldaja nõuete rahuldamine, milles seisneb ka võlausaldaja huvi ja
     põhjendamatu on võlgniku etteheide, et selle huvi olemasolu oleks pidanud maakohus
     eraldi põhjendama.
 25. Määruskaebuse menetlemise kulud tuleb jätta määruskaebuse rahuldamata jätmise tõttu
     TsMS § 171 lg 1 järgi võlgniku kanda. Võlausaldaja ei ole taotlenud menetluskulude
     hüvitamist.



/allkirjastatud digitaalselt/    /allkirjastatud digitaalselt/    /allkirjastatud digitaalselt/
          Gaida Kivinurm                     Margo Klaar                         Tiit Kollom




                                                                                           5(5)

                               KOHTUOTSUS
                                EESTI VABARIIGI NIMEL

 Tsiviilasja number                     2-14-16339

 Kohus                                  Tallinna Ringkonnakohus

 Otsuse tegemise aeg ja koht            31. märts 2016, Tallinn

 Kohtukoosseis                          Kohtunikud Ülle Jänes, Margo Klaar ja Indrek Parrest

 Tsiviilasi                             IJL hagi OÜ USA Toys vastu üleantu tagastamiseks


 Tsiviilasja hind                       2672 eurot
 Vaidlustatud kohtulahend               Harju Maakohtu 26.06.2015 otsus

 Kaebuse esitaja ja kaebuse liik        IJL apellatsioonkaebus
 Menetlusosalised, nende esindajad      Hageja IJL (sünd XX.XX.XXXX), lepinguline esindaja
                                        adv Indrek Kukk
                                        Kostja OÜ USA Toys (RK 10264467), lepinguline
                                        esindaja adv Andres Past
 Menetluse liik                         Kirjalik menetlus


RESOLUTSIOON

Harju Maakohtu 26.06.2016 otsus jätta muutmata ning apellatsioonkaebus rahuldamata.
Apellatsioonimenetluse kulud jätta hageja kanda.
Välja mõista IJL-lt OÜ USA Toys kasuks apellatsioonkaebuse esitamisest tingitud
menetluskulud 825 eurot. Menetluskulude tasumisega viivitamise korral on hageja
kohustatud tasuma nimetatud summalt viivist VÕS § 113 lg 1 teises lauses ettenähtud ulatuses
kuni kohustuse täitmiseni.


Edasikaebamise kord
Ringkonnakohtu otsuse peale võib vandeadvokaadi vahendusel esitada kassatsioonkaebuse
Riigikohtule 30 päeva jooksul otsuse kättetoimetamisest alates. Menetlusosaline võib ise esitada
menetlusabi saamise taotluse, samuti esitada teise menetlusosalise kaebuse või muu taotluse kohta
seisukohti ja vastuväiteid.
Asjaolud ja hageja nõue
IJL esitas 16.04.2014 Harju Maakohtule hagiavalduse OÜ USA Toys vastu üleantu tagastamiseks.
Hageja palus kostjalt välja mõista 2300 eurot, millest 600 eurot moodustavad hageja kohtueelsed
õigusabikulud, 350 eurot ekspertiisikulu ja 1350 eurot laua maksumus.

Hageja ja kostja sõlmisid 25.03.2013 ostu-müügilepingu mööbli ostmiseks. Hageja ostis kostjalt
muuhulgas kokteililaua Caracole con-coctab-001. Mööbli ostuhind kokku oli 5926 eurot. Ostu-
müügilepingu alusel tasus hageja kostjale ülekandega 22.04.2013 esimese osamaksu suuruses
1777,80 eurot. Tellimuse ülejäänud maksumuse tasus hageja kahe maksega 22.05.2013 ja
22.07.2013 summas 4148,20 eurot. Kostja saatis kinnituse, et kogu summa on täielikult ära makstud.

15.06.2013 jõudis mööbel kostja Tallinna lattu. Hageja palus oma abilist VB mööbel üle vaadata,
kuid kostja laos seda teha ei lubatud. Kaup toodi kostja laost salongi ukse juurde ja jäeti autosse.
Kuivõrd kaup oli autos pakitult, ei saanud VB seda üle vaadata. Tõenduseks tegi VB sellest fotod.
16.08.2013 andis kostja mööbli üle hagejale. Mööbel oli üleandmisel ära pakitud ning vihma tõttu
ei saanud seda lahti võtta ja üle vaadata. Kui mööbel toimetati kostja juurde koju, avastas kostja, et
kokteililaud oli defektne. Laua defektist teatas hageja telefoni teel koheselt kostjale. Hageja soovis
vahetada laua teise laua vastu või saada raha tagasi. Seega andis hageja kostjale täiendavalt aega
puuduse kõrvaldamiseks. Kostja lauda ei vahetanud. 08.02.2014 tellis hageja laua suhtes ekspertiisi.
Ekspertiisiaktiga tuvastati, et kohvilaual „Caracole“ olid tootmisdefektid, mis olid seotud spooni
defektide lohaka likvideerimisega ja lauaplaadi lakk-katte mehaanilise mõjutamisega enne selle
täieliku kuivamist. Toote kaubanduslik välisilme oli rikutud. Defektid ei ole kõrvaldatavad.

28.11.2013 pöördus hageja probleemi lahendamiseks advokaadibüroo poole. Hageja lepinguline
esindaja püüdis lahendada tekkinud probleemi kompromissi teel. 14.03.2014 esitas hageja esindaja
kostjale pretensiooni, kus hageja taganes lepingust. Laud oli ostetud esteetiliseks nautimiseks ja
kodu kaunistamiseks. Kostja kohustuse rikkumise tõttu jäi hageja olulisel määral ilma sellest, mida
ta õigustatult lootis. Kuivõrd ekspertiis tuvastas, et laua välimus on rikutud, oli see põhjuseks
lepingust taganemisel. Kostja ei ole oma kohustusi täitnud ega ole hagejale raha tagastanud.

Kostja vastuväited
Kostja vaidles hagile vastu. Hageja nõuab laua hinna tagastamist summas 1350 eurot, kuid soovib
samal ajal jätta endale ostetud laua. Kostja ei ole takistanud hagejal kauba ülevaatamist enne selle
äraviimist kauplusest. Kokkulepet selle kohta, et kostja transpordib laua omal kulul Soome, poolte
vahel ei olnud. Mööbel anti hagejale üle kostja salongis Tallinnas. Pretensiooni kohvilaua kohta
esitas hageja alles 15 päeva pärast kauba vastuvõtmist, s.o 31.08.2013. Hageja nõudis, et kostja
transpordiks omal kulul kauba Helsingist Tallinnasse, kuid selline nõue ei tulene poolte
kokkuleppest ega kehtivast õigusest.

Hageja esitas kostjale avalduse müügilepingust taganemiseks 14.03.2014. Pretensioonis heitis
hageja kostjale ette seda, et viimane keeldus tasumast laua transpordi eest. Samas ei ole hageja
tõendanud, et tal oli õigus lepingust taganeda. Hageja väited ei ole õiged ning tema esindaja VB
käis mööblit enne selle üleandmist vaatamas. Kostja pakutud transpordist hageja keeldus. Hageja
tuli kaubale järele oma transpordiga ehk väikese mikrobussiga, kuhu hakati ostetud mööblit sõna
otseses mõttes sisse pressima. Kostja oli hagejat eraldi kirjalikult hoiatanud, et mööblile tuleb järele
tulla autoga, milles on mööbli jaoks piisavalt ruumi. Hageja sellele kostja e-kirjale ei vastanud.
Mööbel laaditi 16.08.2013 hagejaga kaasas olnud meesterahva poolt autosse kiirustades ja lohakalt.
Üks ostetud tugitool jäi maha, millele hageja tuli oma transpordiga järele 25.08.2013.
Kostja ei nõustunud hüvitama hagejale ekspertiisi teostamise kulu 350 eurot, sest kostja on vaidluse
tekkimisest peale olnud valmis tegema lauale Tallinnas ülevaatuse ning lahendama probleemi


                                                                                                  2
sõltuvalt ülevaatuse tulemustest. Ekspertiisi teostamisest hageja kostjat ei teavitanud ega andnud
kostjale võimalust esitada eksperdile oma selgitusi. NK ega tema büroos töötavad eksperdid ei ole
riiklikult tunnustatud eksperdid. Samuti ei olnud kostja nõus hüvitama hageja advokaadi kulusid.

Kostja oli nõus vahetama hagejale müüdud laua analoogse laua vastu. Kostjale on ebaselge, mis
takistas hagejal laua tagastamist. Kostja oli valmis sõlmima hagejaga kompromissi tingimustel, et
hageja transpordib laua Tallinnasse ja pooled veenduvad, et kaup ei ole nõuetekohane ning defekt
ei ole parandatav.

Maakohtu otsuse põhjendused
Harju Maakohus jättis hagi rahuldamata.

Pooled ei vaidle järgmiste asjaolude üle: hageja ja kostja sõlmisid 25.03.2013 mööbli ostu-müügi
lepingu, mille kohaselt müüs kostja hagejale muuhulgas ettevõtte Schnadig toodetud kohvilaua
„Caracole” Model CON-COCTAB-001; kogu mööbli eest pidi hageja kostjale tasuma 5926 eurot
ning hageja tasus antud summa kolmes osas 22.04.2013, 22.05.2013 ja 22.07.2013; vaidlusaluse
kohvilaua eest tasus hageja kostjale 1350 eurot; hageja esindaja VB käis kostja juures mööblit üle
vaatamas 21.06.2013, kuid kohvilaud oli pakitud ja pakendit hageja esindaja juuresolekul ei avatud;
hageja käis oma transpordiga ostetud mööblil kostja juures järel 16.08.2013 ning hageja ja kostja
vahelise lepingu järgi ei pidanud kostja korraldama mööbli transporti hageja elukohta Soomes;
kostja sai 31.08.2013 kätte hageja teate selle kohta, et kohvilaual on defektid; kostja pakkus hagejale
võimalust vahetada vaidlusalune kohvilaud uue laua vastu, kuid pooled ei jõudnud transpordikulude
osas kokkuleppele; hageja saatis kostjale 14.03.2014 pretensiooni, milles ta taganes lepingust
kohvilaua osas.

Pooled vaidlevad selle üle, kas hagejal oli õigus lepingust taganeda kostja rikkumise tõttu ning kas
hagejal on seetõttu õigus nõuda kostjalt laua eest tasutud summa, ekspertiisi ja transpordikulude
eest tasutud summade ning kohtueelsete õigusabikulude väljamõistmist.

Vaidlus puudub selle üle, et kostja näol on tegemist ettevõtjaga, kelle igapäevaseks majandus- ja
kutsetegevuseks on mööbli müük. Seetõttu on vaidlusaluse ostu-müügi tehingu näol tegemist
lepinguga, millele kohalduvad tarbijale müügi sätted VÕS § 208 lg 2 järgi. Tarbija võib
professionaalse müüja käest mööbli ostmisel mõistlikult eeldada, et mööbli pealispinnal puuduvad
esteetiliselt häirivad laigud. VÕS § 218 lg 2 kohaselt tarbijale müügi puhul müüdud asjal esimese
kuue kuu jooksul ilmnenud puuduse korral peab müüja vastu nõuet esitada sooviv tarbija tõendama
üksnes puuduse olemasolu ja selle ilmnemise ajahetke. Müüja peab tõendama, et puudus on
tekkinud tarbija enda tegevuse tõttu. Seega peab müüja juhul, kui tarbija teda puudusest õigeaegselt
teavitab, tõendama, et puudus ei saanud müüdud esemel olemas olla hetkel, mil ese ostjale üle anti.

VÕS § 220 lg 1 näeb ette, et tarbijale müügi puhul peab tarbija teatama asja lepingutingimustele
mittevastavusest müüjale kahe kuu jooksul pärast seda, kui ta sai mittevastavusest teada. VÕS § 222
lg 1 kohaselt võib müüja parandamise asemel asendada asja lepingutingimustele vastava asjaga.
Müüjat loetakse VÕS § 223 lg 1 järgi müügilepingut oluliselt rikkunuks muuhulgas siis, kui asja
parandamine või asendamine ei ole võimalik või ebaõnnestub või kui müüja keeldub õigustamatult
asja parandamast või asendamast või ei tee seda mõistliku aja jooksul pärast talle lepingu-
tingimustele mittevastavusest teatamist. Sel juhul ei pea ostja määrama müüjale kohustuse
täitmiseks VÕS § 114 järgi täiendavat tähtaega ning võib lepingust taganeda VÕS § 223 lg 3 alusel.
VÕS § 116 lg 1 sätestab, et lepingupool võib lepingust taganeda, kui teine lepingupool on lepingust
tulenevat kohustust oluliselt rikkunud (oluline lepingurikkumine). VÕS § 116 lg 2 p 1 järgi on
lepingu olulise rikkumisega tegu siis, kui kohustuse rikkumise tõttu jääb kahjustatud lepingupool


                                                                                                 3
olulisel määral ilma sellest, mida ta õigustatult lepingust lootis, välja arvatud juhul, kui teine
lepingupool ei näinud kohustuse rikkumise niisugust tagajärge ette ja temaga sarnane mõistlik isik
ei oleks seda tagajärge samadel asjaoludel samuti ette näinud. Lepingust taganemise kehtivuseks
peavad olema täidetud nii selle formaalsed eeldused, eelkõige peab olema esitatud vastaspoolele
õigel ajal taganemise avaldus, kui ka sisulised ehk materiaalsed eeldused, st taganemiseks peab
olema seda õigustav põhjus (Riigikohtu lahend nr 3-2-1-34-13).

VÕS § 189 lg 1 sätestab, et lepingust taganemise korral võib kumbki lepingupool nõuda tema poolt
lepingu alusel üleantu tagastamist ning saadud viljade ja muu kasu väljaandmist, kui ta tagastab
kõik üleantu. Taganemisest tulenevad kohustused peavad lepingupooled täitma üheaegselt,
kusjuures vastavalt kohaldatakse VÕS §-s 111 sätestatut. Tagastatavalt rahalt tuleb tasuda intressi
raha saamisest alates. Taganemisega muutub lepingujärgne võlasuhe tagasitäitmise võlasuhteks.
Seega oli õiged kostja väide, et hageja ei saa samaaegselt jätta endale vaidlusalust kohvilauda ning
nõuda kostjalt kohvilaua eest tasutud summa tagastamist. Kohtumenetluse käigus andis hageja
kostjale vaidlusaluse laua valduse tagasi.

17.11.2014 eelistungil selgitas kohus hagejale vajadust tõendada, millal ta teavitas kostjat tootel
olevast puudusest ning millal ta esitas lepingu täitmise nõude. Samuti selgitas kohus hagejale
vajadust tõendada ja põhistada kahju hüvitamise nõudeid.

Asjas kogutud tõenditest nähtub, et 16.08.2013 andis kostja hagejale mööbli üle ning hageja tegi
mööbli üleandmisest fotosid. Fotodest nähtuvalt oli mööbel pakitud karpidesse ja kilesse.
31.08.2013 saatis hageja esindaja VB kostjale e-kirja, millega ta edastas kostjale hageja tehtud fotod
lauast ja hageja arvamuse, et tegemist on tehase praagiga. VB kirjeldas, et laual on mingid heledad
triibud, mis ei ole mustus, sest hageja proovis lauda puhastada. VB edastas kostjale hageja nõude
vahetada laud ümber kasvõi salongi näidise vastu. Kostja vastas sellele 11.09.2013 ja pakkus
hagejale vahetuseks salongis olevat lauda. Sellele vastas VB 11.09.2013 ja küsis, millal kostja tuleb
lauale järgi või kas hageja peaks ise korraldama transpordi, mille kulud kostja tasub. 12.09.2013
teatas kostja hagejale, et salongis olnud laud on müüdud ning kostja tellib uue laua tehasest.
09.10.2013 küsis VB kostjalt, millal tuleb uus laud ja kuidas on kostja otsustanud korraldada
transpordi. Kostja vastas sellele 09.10.2013 ja teatas, et laud jõuab eeldatavalt kohale novembri
alguses. Hageja esitas kostjale 14.03.2014 pretensiooni, milles ta teatas, et taganeb lepingust.

Eelviidatud tõenditest nähtub, et hageja teavitas õigeaegselt kostjat talle müüdud mööblieseme
puudustest. Samuti on hageja esitanud kostjale nõuetekohase lepingust taganemise avalduse, mille
kostja sai kätte. Kostja oli valmis kohtumenetluse eelselt lauda vahetama, kuid ta ei olnud nõus
tasuma laua transpordi kulusid Soomest Eestisse. Kuivõrd hageja teavitas kostjat õigeaegselt laual
esinenud puudustest, lasus kostjal kohustus tõendada, et hageja viidatud puudusi ei saanud olemas
olla ajal, mil ostetud ese talle üle anti.

Hageja tellimusel koostas IS 08.02.2014 ekspertiisiakti, mille eest hageja tasus 350 eurot.
Ekspertiisiaktis on märgitud, et IS vaatas laua hageja juures üle ning tuvastas, et sellel oli kvaliteedi
kontrolli märge 16.09.2012 kuupäevaga. IS leidis laual suurendusklaasi kasutades erinevaid defekte
ja oli seisukohal, et defektid asuvad laki pinna all ning tegemist on pintslijälgedega. Samuti tuvastas
ekspert laua külgpaneelil spooni defekte. Ekspert leidis, et tegemist on tootmisdefektidega. Kohus
ei pidanud eksperdi järeldusi tootmisdefektide olemasolu ning nende tekkepõhjuste kohta
(pintslijäljed laki all) usaldusväärseteks, sest hageja ei ole tõendanud IS vastavat pädevust. Samuti
ei nähtu kohtule esitatud tõendist, kuidas täpselt ekspert vastavate järeldusteni jõudis ning milliseid
materjalide keemilisi või füüsikalisi omadusi ta seejuures arvestas.



                                                                                                  4
Hageja esitas IS pädevuse tõendamiseks võõrkeelse sertifikaadi, mille kohaselt on tõend väljastatud
Sõltumatute Ekspertide Rahvusvahelise Föderatsiooni poolt ning IS-il on pädevus sõidukite,
rehvide, detailide, mehhanismide, tööstuslike ja kommertsseadmete, mööbli, kodumasinate ja
koduelektroonika tehniliseks ülevaatuseks. Milliseid hariduslikke nõudeid pidi IS antud tõendi
saamiseks täitma või kuidas ja kes täpselt tema pädevust hinnanud on, kohtule esitatud tõendist
järeldada ei saa. Kohus selgitas hagejale 25.02.2015 eelistungil, et hageja ei ole tõendanud IS kui
eksperdi pädevust. Kohtule ei ole teada, millise õppeasutuse IS on lõpetanud ja kuidas omandanud
oskused mööbliesemete defektide hindamiseks.

Kostja esitatud ÜL arvamusest nähtub, et antud isik viibis 01.12.2014 hageja poolt tagastatud laua
pakendi avamisel ning ta tuvastas vaatluse kaudu, et tegemist oli hooletu kasutamise tõttu tekkinud
kahjustustega. ÜL leidis, et arvatavasti on lauaplaati puhastatud puhastusvahendiga, mille koostises
oli abrasiivseid materjale. Selgelt on näha selliseid kahjustusi nelja suurema triibuna, lisaks on
plaadil tuvastavad kaks poolkaares ringi, mis on tekkinud lauanõu põhja ebatasasuse tõttu. ÜL leidis,
et neid kahjustusi ei ole võimalik salongis kõrvaldada, vaid vajalik on tootja sekkumine. ÜL selgitas,
et ta töötab mööblitootmise alal alates 1975.a ning tal on ka mööbli tootmise alane haridus. Seega
on tegemist mööblidefektide hindamiseks pädevust omava isikuga. ÜL selgitas oma arvamuses,
milline on tema pädevus mööblitootmise valdkonnas, mistõttu saab lugeda tema arvamust
usaldusväärseks.

Kostja esitatud e-kirjadest nähtub, et kostja edastas fotod laua kahjustustest mööbli tootjale. Tootja
vastas kostjale, et tegemist on hõõrdumise jälgedega, mis võivad pärineda ükskõik millest. Tootja
hinnangul ei saanud sellised kahjustused tekkida pakendis laadimise ajal.

Riiklikult tunnustatud ekspertide LS ja PK arvamusest nähtub, et eksperdid lähtusid põhivarade
hindamise standardist ja Soome soovituslikust RYL standardist mööbli kohta. Eksperdid vaatasid
laua üle 23.01.2015. Eksperdid leidsid, et lauaplaat oli tootja juures ühtlaseks lihvitud, seejärel
lakitud ja eksperdid hindasid pinda visuaalselt kõrgekvaliteediliseks. Lauaplaadil tuvastasid
eksperdid nähtavalt peegelduvaid kriipsukesi, mis on tekkinud mehaaniliselt lakikorra peale. Samuti
leidsid eksperdid laki peal heledaid laike ning laua ringserval kahte väiksemat mehaaniliselt
tekkinud täket. Laki aluseid spooni defekte ei pidanud eksperdid olulisteks, sest need ei olnud
visuaalselt märgatavad ning vajadust kasutada luupi eksperdid eitasid. Eksperdiarvamuse kohaselt
oli lauda püütud korrastada ja selle pinda lapiga puhastada, kusjuures lapil võis olla abrasiivtolmu,
mis kahjustas pinda. Eksperdid leidsid, et laua kahjustused on suure tõenäosusega tekkinud
kasutamise tagajärjel. Arvamusele lisatud fotodelt on nähtavad tuvastatud defektid ning tehase
kvaliteedikontrolli kleebised. Seetõttu on ebaõige hageja etteheide, et ekspertide väide toote
kvaliteedikontrolli läbimise kohta on paljasõnaline. Samale kvaliteedikontrolli tähisele on viidanud
oma arvamuses ka IS. LS ja PK arvamust saab kohtu hinnangul pidada usaldusväärseks. Tegemist
on ekspertidega, kellel on olemas riiklikult tunnustatud pädevus ja oskused mööblidefektide
hindamiseks. IS täiendav arvamus ei ole põhistatud ega muuda riiklikult tunnustatud ekspertide
arvamust ebausaldusväärseks.

18.05.2015 istungil selgitas LS, et IS täiendavas arvamuses ei sisaldu midagi, mille tõttu tuleks
riiklikult tunnustatud ekspertidel oma arvamust muuta. LS selgitas, et lakk ei toimi IS kirjeldatud
viisil, sest tardudes vajub lakk kokku, mistõttu ei saa jääda teravaid jälgi või kriipse. Lakk on
eksperdi sõnul isetarduv aine ning kriipsud laual on mingil põhjusel tekkinud laki peale. Laua pind
oli eksperdi sõnul korrektselt viimistletud ja igal pool laike või kriime ei olnud. Pind oli lihvitud ja
2-3 korda lakitud. Puudustest pidas ekspert oluliseks neid, mis on silmaga nähtavad. Väiksemad
vigastused laual ei olnud visuaalselt märgatavad. Tegemist oli laki pealiskihi vigastustega.
Abrasiivpuruga laki kasutamist ei pidanud ekspert võimalikuks, kahjustused võisid olla tingitud


                                                                                                  5
kemikaaliga hõõrumisest. Laual oli kvaliteedi-kontrolli märge, millest võis järeldada, et laud läbis
tootmisel kvaliteedi kontrolli. Ekspert leidis, et vigastuse iseloomu tõttu ei saanud lauaplaadi
kahjustused tekkida tehases ega transpordil. Kuna lakkimine tasandab kõik ära, ei saanud lakkimisel
teravaid ääri tekkida. Ekspert selgitas, et tuvastas laua vigastused visuaalsel vaatlusel, sest mida
tugevamat suurendusklaasi kasutada, seda rohkem ilmneb kahjustusi, mida tavalisel vaatlusel ei näe.
Samas ei ole ükski mööbliese mõeldud suurendusklaasi või mikroskoobiga vaatamiseks. Inimene
saab kvaliteedist üldmulje silmaga, kui ta on normaalse nägemisega. PK nõustus LS selgitustega.

Arvestades LS istungil antud täiendavaid selgitusi, on hageja etteheited riiklikult tunnustatud
ekspertide arvamusele põhjendamatud. Kuigi IS on oma arvamuses viidatud üldsõnaliselt
erinevatele väidetavalt arvestatud juhenditele ning et ta kasutas defektide tuvastamisel ja uurimisel
suurendusklaasi, ei ole tema järeldused usutavad, sest ta ei ole arvestanud mööblitootmises
kasutatava laki kui materjali omadusi ja tardumisvõimet. LS selgitas kohtule usutavalt, miks ei
saanud juuspeened kriimud laual tekkida enne lakkimist sõltumata sellest, kas joonekesed olid
ühesuunalised või mitte. IS ei ole ka oma arvamuses põhjendanud, miks abrasiivpuru sisaldava
puhastusaine kasutamisel ei oleks saanud tekkida ainult ühesuunalisi kriimustusi. Riiklikult
tunnustatud ekspertide järeldusi toetavad ka teised asjas kogutud tõendid, sh ÜL hinnang ning kostja
esitatud mööblitootja e-kirjad. Riiklikult tunnustatud ekspertide järeldused on kooskõlas asjas üle
kuulatud tunnistajate ütlustega.

18.05.2015 istungil tunnistajana üle kuulatud VB avaldas, et ta käis hageja palvel eelnevalt mööblit
üle vaatamas, kuid mööbel oli pakitult autos ja kohvilauda ennast ta ei näinud. 16.08.2013 tuli
hageja tunnistaja sõnul ise abikaasaga mööblile järele. Hageja vaatas pakid üle, kuid saju tõttu neid
lahti ei võetud. Päev pärast mööbli äraviimist helistas hageja tunnistajale ja teatas, et leidis laual
plekid. Tunnistaja sõnul üritas hageja plekke maha pühkida, aga plekid maha ei tulnud. Hiljem oli
kostja valmis laua ringi vahetama, kuid kostja ei soovinud korraldada laua transporti Soomest
Eestisse omal kulul. Seega nähtub tunnistaja ütlustest, et kuigi hageja ega tunnistaja enne kohvilaua
üleandmist toodet ise üle ei vaadanud, oli neile selleks võimalus antud. Hageja teatas tunnistajale
pärast laua kättesaamist, et sellel on plekid, mida ta üritas maha puhastada. Kuidas täpselt ja millisel
viisil hageja lauda puhastas, tunnistaja VB ütlustest ei selgunud.

Tunnistajana üle kuulatud kostja töötaja KK väitis, et kostja vaatas laua üle kolmel korral. Esimest
korda vaadati laud üle kostja laos, kui mööbel tuli Eestisse. Teist korda vaadati laud üle 21.06.2013.
Mööbel toodi kostja salongi juurde ja hageja saatis oma disaineri üle vaatama, kes pakendit lahti ei
teinud. KK sõnul vaatas VB, et laud on originaalpakendis ja jäi sellega rahule. Kui VB oleks
soovinud pakendit avada, oleks seda KK ütluste kohaselt tehtud. Enne oli kostja ise pakendi avanud
ja kauba üle vaadanud. 16.08.2013 vaatas kostja kauba kolmandat korda üle, s.o enne kui hageja
sellele järele tuli. KK nägi vaidlusalust lauda uuesti siis, kui see tagasi toodi. Tunnistaja väitel olid
laual kasutamise jäljed, kohvitassi rõngad ja seda oli kemikaalidega puhastatud. Tunnistaja väitel
oli laud teistsuguses seisundis, kui see hagejale üle anti. KK ütlustega on tõendatud, et vaidlusalusel
kohvilaual ei olnud enne hagejale üleandmist laike, plekke ega muid puudusi, mida oleks visuaalsel
vaatlusel tuvastatud. Kuivõrd kostja töötajad vaatasid laua üle kolm korda, välistati sellega
võimalus, et hagejale oleks üle antud defektne toode. KK ütlused kinnitavad ekspertide LS ja PK,
samuti eriala asjatundja ÜL väiteid, et lauda oli kahjustatud kasutamise ning puhastamise tagajärjel.
Mööbli puhastamise fakti kinnitab ka tunnistaja VB ütlus.

Eeltoodust tulenevalt on kostja mitmete tõenditega (sh ÜL arvamus, riiklikult tunnustatud
ekspertide arvamus, tootja e-kirjad ja tunnistaja KK ütlused) tõendanud, et vaidlusalune kohvilaud
anti hagejale üle ilma kahjustusteta. Kostja ei vastuta kohvilaual tekkinud laikude eest seetõttu, et
tegemist ei saanud olla toote tootmise käigus tekkinud defektidega, vaid defektid olid põhjustatud


                                                                                                  6
kasutamisest ja laua puhastamisest ebasobival viisil. Kahjustused tekkisid lauale ajal, mil selle
kahjustumise riisiko oli hagejale üle läinud. Kuivõrd kostja ei vastuta tootel esinevate puuduste eest,
puudus hagejal materiaalne eeldus ostu-müügi lepingust taganemiseks, sest kostja ei olnud lepingut
oluliselt rikkunud. Ainuüksi asjaolu, et kostja oli kohtumenetluse eelsel ajal valmis vahetama
hagejale müüdud laua salongis oleva näidise vastu, ei anna alust lugeda kostjat lepingut oluliselt
rikkunuks. Kuivõrd hageja ei ole kehtivalt ostu-müügilepingust taganenud, puudub hagejal õiguslik
alus nõuda kostjalt kohvilaua eest tasutud 1350 euro väljamõistmist. Kuigi kohvilaud on menetluse
käigus antud ekspertiisi teostamiseks kostja valdusesse, kuulub see endiselt hagejale. Hageja nõue
1350 euro väljamõistmiseks tuleb jätta rahuldamata.

Kuivõrd kostja ei ole hagejaga sõlmitud lepingut rikkunud, tuleb hageja kahju nõuded samuti jätta
rahuldamata. Isegi juhul, kui kostja oleks lepingut rikkunud, ei ole hageja kahju hüvitamise nõudeid
täielikus ulatuses põhjendanud ega tõendanud. VÕS § 128 lg-st 3 tuleneb, et hüvitamisele kuuluvad
mõistlikud kulud, mis on seotud nõuete esitamise, hüvitise saamise või kahju kindlakstegemisega.
IS arvamuse koostamise kulusid ei saa lugeda mõistlikeks, sest hageja ei ole vaatamata kohtu
selgitustele tõendanud IS pädevust arvamuse andmiseks.

Kohtueelses menetluses kantud õigusabikuludest tuleneva kahju nõude tõendamiseks esitas hageja
õigusabi arved. Vladimir Sadekov Advokaadibüroo OÜ esitas hagejale 28.11.2013 arve summas
300 eurot selgitusega „materjalidega tutvumine“ ja 07.03.2014 arve summas 200 eurot selgitusega
„pretensiooni koostamine ja esitamine“. Milliste materjalidega advokaadibüroo 2013 novembris
tutvus, milliseid teenuseid ta hagejale täpselt osutas ja kuidas kujunes hind, arvest ei järeldu.
25.02.2015 eelistungil väitis hageja esindaja, et tutvus IS ekspertiisiaktiga, kuid see ei vasta tõele,
sest IS ekspertiisiakt koostati alles 2014.a veebruaris. Seega ei saa hageja õigusabikulud vähemalt
osaliselt olla vajalikud ja põhjendatud kulud, mis oleksid seotud kostja vastu nõude esitamisega või
nõude kindlakstegemisega.

Hageja esitatud arvest ja selle tasumise maksekorraldusest nähtub, et ta tasus 372 eurot
RPS-Kuljetus OY-le kohvilaua transportimiseks Salost Tallinnasse. Samas tuleneb kostja esitatud
e-kirjadest, et transpordiettevõte DSV pakkus laua Salost Tallinnasse toomist hinnaga 65 eurot (ilma
käibemaksuta). Järelikult on hageja viidatud kulu ebamõistlikult suur ning hageja ei ole põhistanud
ega tõendanud oma väiteid selle kohta, et tal oli vaja laua transportimiseks usaldusväärset ettevõtet,
kelleks sai olla ainult RPS-Kuljetus OY.

TsMS § 162 lg 1 alusel jäid menetluskulud hageja kanda ning kohus mõistis hagejalt kostja kasuks
menetluskuludena välja 2048 eurot. Kostja õigusabikulude hüvitamise taotlus kuulub rahuldamisele
osaliselt. Kostja lepingulisel esindajal kulus hagiavaldusega tutvumiseks ja sellele vastamiseks
kokku 5 tundi. Arvestades hagiavalduse sisu ja mahtu ning kostja vastuse sisu ja mahtu, on antud
ajakulu põhjendatud. Kostja esindajal kulus 17.11.2014 eelistungil osalemiseks ja selle
ettevalmistamiseks 2 tundi. Istung kestis 1 tunni ja 10 minutit, mistõttu on aeg istungil osalemiseks
ja ettevalmistamiseks mõistlik ning põhjendatud. Samas ei näinud kohus menetlustoiminguna ette
01.12.2014 toimuvat laua ülevaatust. Seda, kas kostja esindaja laua ülevaatusel viibis, millist
õigusabi ta seal kostjale osutas ning kui kaua ülevaatus kestis, kohtule esitatud tõendite pinnalt
tuvastada ei ole võimalik. Seetõttu ei ole ajakulu 1 tundi mõistlik ega vajalik.

Ajakulu 0,5 tundi 17.12.2014 menetlusdokumendi koostamiseks on põhjendatud. Esindajal kulus
hagejale vastuse koostamiseks 1 tund. 15.01.2015 menetlusdokument on esitatud viiel lehel ning
selle sisu arvestades on antud ajakulu mõistlik ja põhjendatud. Ekspertiisi läbiviimisele 23.01.2015
kulus kostja esindajal 1 tund. Antud ajakulu ei ole mõistlik ega põhjendatud, kuna kohus ei näinud
ekspertiisi määruses ette, et kostja esindaja peaks viibima ekspertide poolt teostatavate toimingute


                                                                                                 7
juures. Samuti ei nähtu asjas kogutud tõenditest, millist õigusabi esindaja juuresviibimisega kostjale
osutas. 02.02.2015 kulus kostjal täiendava vastuse koostamiseks 1 tund, mis on mõistlik ja
põhjendatud ajakulu, arvestades kostja vastuse mahtu ja sisu. 25.02.2015 eelistung kestis 1 tund ja
06 minutit, mistõttu on põhjendatud ajakulu 1 tundi eelistungil osalemise eest. Kostja esindajal kulus
18.05.2015 istungil osalemiseks 2,5 tundi, mis on põhjendatud ajakulu, arvestades istungi kestvuse
aega. Kohtukõne seisukohtade koostamiseks kulus esindajal 3 tundi. Tegemist ei ole ülepaisutatud
ajakuluga, kuna teesid on kaheksal lehel ning selles ei ole kostja korranud varasemaid väiteid, vaid
on esitanud õigusliku olukorra analüüsi koos asjas kogutud tõendite hinnanguga. Eeltoodust
tulenevalt on kostja õigusabi põhjendatud 16 tunni ulatuses. Arvestades kostja esindaja tunnitasu
110 eurot, mis arvestades asja keerukust, on mõistlik, on kostja põhjendatud õigusabikuludeks 1760
eurot (ilma käibemaksuta). Lisaks tasus kostja ekspertiisi teostamise kuluna kohtu deposiiti
288 eurot. Seega on kogumis kostja põhjendatud menetluskulud 2048 eurot.

Apellatsioonkaebus
Hageja palub maakohtu otsuse tühistada ning uue otsusega hagi rahuldada ja menetluskulud jätta
kostja kanda. Hageja jääb maakohtus varem avaldatud seisukohtade juurde ja leiab, et müüdud kaup
oli üleandmise ajal defektne. Kohtu seisukoht, et IS ei ole pädev hoolimata kohtule esitatud
sertifikaadist, on täielikult põhjendamata ja arusaamatu. On ilmne, et sertifikaat väljastatakse
isikule, kes evib vastavat pädevust ning mingi täiendav pädevuse kontroll ei ole vajalik. Ka riiklikult
tunnustatud ekspertide puhul piirdutakse pädevuse andmisel vaid isikute eneste poolt esitatud
dokumentide ja kinnitustega, mis ei muuda riiklikult tunnustatud eksperte ekspert Semjonovist
automaatselt pädevamateks.

Arvestades, et eksperdid olid oma arvamustes diametraalselt erinevatel seisukohtadel, oleks kohus
pidanud määrama sõltumatu ekspertiisi. Lisaks vaidles hageja LS eksperdiks määramisele vastu,
kuna tegemist oli kostja valitud eksperdiga, kes sisuliselt tegi kostjale eksperdi-arvamuse
tellimustööna. Hageja juhtis ka kohtu tähelepanu asjaolule, et ekspertiis viidi läbi puudulikult ning
kostja ütlustele tuginedes, mistõttu on ka eksperdi järeldused väärad. Kohus jättis hageja vastuväited
ja taotlused rahuldamata. Uue ekspertiisi raames oleks saanud kõigile küsimustele ühesed ja
objektiivsed vastused.

Kohus jättis täiesti põhjendamatult rahuldamata hageja taotluse üle kuulata RL, märkides vaid
lakooniliselt, et ta annaks ütlusi asjaolude kohta, mis ei ole vaidlusalused. Samal istungil rahuldas
kohus kostja taotluse tunnistajana üle kuulata KK, kes ei ole kunagi hagejaga tehinguid teinud, kuid
jättis rahuldamata taotluse tunnistajana üle kuulata ML, kes vahetult hagejaga suhtles. Seega ei
kogunud ega uurinud kohus kõiki asjas olulisi tõendeid. Kogu menetluse jooksul ei selgitanud kohus
kordagi, et hagi rahuldamata jätmine on reaalne. Seega rikkus kohus selgitamiskohustust, jättes
hageja ilma võimalusest oma õigusi igakülgselt kaitsta.

Vastus apellatsioonkaebusele
Kostja vaidleb apellatsioonkaebusele vastu ning palub jätta selle rahuldamata ja maakohtu otsuse
muutmata.
Ringkonnakohtu otsuse põhjendused
Tsiviilkolleegium, tutvunud toimiku materjaliga, leiab, et apellatsioonkaebuse väited ei anna alust
Harju Maakohtu otsuse tühistamiseks. Kooskõlas TsMS § 657 lg 1 p-ga 1 tuleb maakohtu otsus jätta
muutmata ning apellatsioonkaebus rahuldamata. Ringkonnakohus nõustub maakohtu põhjendustega
ning tulenevalt TsMS § 654 lg-st 6 neid ei korda. Vastuseks kaebusele märgib kolleegium järgmist.

Ringkonnakohus ei nõustu apellatsioonkaebuse väidetega kohtuotsuse üllatuslikkusest. Maakohus
ei rikkunud tõendite hindamisel ega muus osas menetlusõiguse norme, mis oleks võinud tuua kaasa


                                                                                                 8
ebaõige kohtulahendi. Maakohus määratles vaidlusalused asjaolud õigesti. Antud juhul oli vaidluse
all eelkõige asjaolu, kas kostja on lepingut rikkunud, millest tulenevalt oli hagejal õigus lepingust
taganeda ja nõuda kauba eest tasutud raha tagasi ning sellega seotud kahju hüvitamist (ekspertiisi-,
transpordi- ja õigusabikude hüvitamist). Kuigi kohus tuvastas, et hageja teatas kostjale müüdud asjal
ilmnenud puudustest õigeaegselt, leidis ta, et lepingust tagamiseks puudus hagejal materiaalõiguslik
alus. Pooled ei vaidle selle üle, et kohtumenetluse eelselt oli kostja valmis lauda vahetama, kuid ta
ei nõustunud tasuma laua Soomest Eestisse toomise kulu. VÕS § 222 lg 1 kohaselt võib müüja
parandamise asemel asendada asja lepingutingimustele vastava asjaga.

VÕS § 218 lg 2 kohaselt tarbijale müügi puhul müüdud asjal esimese kuue kuu jooksul ilmnenud
puuduse korral peab müüja vastu nõuet esitada sooviv tarbija tõendama üksnes puuduse olemasolu
ja selle ilmnemise ajahetke. Müüja peab tõendama, et puudus on tekkinud tarbija enda tegevuse
tõttu. Seega peab müüja juhul, kui tarbija teda puudusest õigeaegselt teavitab, tõendama, et puudus
ei saanud müüdud esemel olemas olla hetkel, mil ese ostjale üle anti. Vaidlust ei ole selles, et hageja
sai väidetavast puudusest teada augustis 2013, kuid ei korraldanud seejärel laua transportimist
Eestisse kostjale üleandmiseks, vaid tegi seda alles kohtumenetluse kestel. Seetõttu tuleb nõustuda
kostjaga, et tal puudus võimalus kaup üle vaadata ja vajadusel see asendada.

Kohtule esitatud tõendid kinnitavad, et müüdud asjal esinevad puudused ei ole tootmisdefektid.
Maakohtu poolt määratud ekspertiisi käigus antud arvamuse kohaselt on tegemist mehaaniliste
defektidega, mis eelduslikult on tekkinud laua kasutamisel, tõenäoliselt laua puhastamisel abrasiivse
vahendiga. Kuna hageja ei võimaldanud kostjal lauda kohe üle vaadata, ei ole hiljem tuvastatud
puuduste täpset tekkepõhjust enam võimalik määrata. Maakohtul ei olnud alust lähtuda üksnes
hageja esitatud tõendist - eriteadmistega isiku arvamusest -, sest kostja samaväärne tõend kinnitas
vastupidist. Seetõttu oli maakohtul igati mõistlik küsida eksperdi arvamust ja määrata eriteadmisi
nõudvate asjaolude selgitamiseks TsMS § 293 alusel ekspertiis. Sel põhjusel ei oma määravat
tähtsust ka arutlus selle üle, kas hageja kasutatud eriteadmistega isik oli pädev mööblieseme defekte
tuvastama või mitte. Samas tuleb nõustuda maakohtuga, et hageja esitatud sertifikaadist ei olnud
võimalik järeldada kõnealuse isiku teoreetilisi teadmisi ega praktilisi oskusi.

Kolleegium ei nõustu apellandi käsitlusega, nagu oleks kohus pidanud tõenditest tegema teistsuguse
järelduse. TsMS § 232 lg-st 1 tulenevalt hindab kohus kõiki tõendeid igakülgselt, täielikult ja
objektiivselt ning otsustab oma siseveendumuse kohaselt, kas menetlusosalise väide on tõendatud
või mitte. Seadusest tulenevalt ei ole ühelgi tõendil reeglina kohtu jaoks ette kindlaksmääratud jõudu
(TsMS § 232 lg 2), mistõttu tuleb kohtul kõiki tõendeid võrdselt analüüsida. Maakohtu järelduse
kujunemine on praegusel juhul jälgitav ning otsus piisavalt põhjendatud. Tsiviilasjas esitatud
tõendid ei võimalda teha vastupidist otsustust.

Menetluskulude jaotus ja kindlaksmääramine
Maakohtu otsuse muutmata jätmise tõttu ei ole põhjust muuta ka maakohtu poolt määratud
menetluskulude jaotust. Kuna ringkonnakohus jätab hageja apellatsioonkaebuse rahuldamata ning
maakohtu otsuse muutmata, jäävad apellatsioonimenetluse kulud hageja kanda (TsMS § 171 lg 1).

USA Toys OÜ esitatud menetluskulude nimekirjast nähtuvalt on esindajal aega kulunud maakohtu
otsusega tutvumisele 1 tund; apellatsioonkaebusega tutvumisele 1 tund, kliendiga vestlusele 0,5
tundi, vastuse koostamisele 4 tundi ja viimase sõna koostamisele 1 tund tunnihinnaga 110 eurot
(ilma käibemaksuta). Ringkonnakohus leiab, et arvestades asja sisu, saab nimetatud kulu pidada
põhjendatuks ning see oli vajalik kostja huvide efektiivseks kaitsmiseks apellatsioonimenetluses.
Kostja esindajaks on vandeadvokaat, kelle tunnitasu 110 eurot (ilma käibemaksuta) tuleb vastava
kvalifikatsiooni puhul hinnata tavapäraseks. Eeltoodust tulenevalt kuulub kostja õigusabikulu


                                                                                                 9
apellatsioonimenetluses hüvitamisele TsMS § 174 lg-te 1, 2 ja 3 ning § 175 lg 1 alusel kokku 7,5
tunni ulatuses, mis rahalises väljenduses on 825 eurot (ilma käibemaksuta). Kooskõlas TsMS § 177
lg-ga 4 peab hageja maksma menetluskulude tasumisega viivitamise korral kostjale viivist VÕS
§ 113 lg 1 teises lauses ettenähtud ulatuses.



  /allkirjastatud digitaalselt/    /allkirjastatud digitaalselt/   /allkirjastatud digitaalselt/

             Ü. Jänes                       M. Klaar                      I. Parrest




                                                                                           10

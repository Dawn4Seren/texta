                             KOHTUOTSUS
                                  EESTI VABARIIGI NIMEL

Kohus                                Tartu Ringkonnakohus
Kohtukoosseis                        Tiina Pappel, Maili Lokk, Madis Ernits
Otsuse avalikult                     27.10.2016, Tartu
teatavakstegemise aeg ja koht
Haldusasja number                    3-15-26
Haldusasi                            Aleksandr Grinini kaebus Tallinna Vanglalt mittevaralise
                                     kahju hüvitamise nõudes seonduvalt ebainimlike
                                     kinnipidamistingimustega      perioodil    01.08.2013–
                                     12.02.2014
Vaidlustatud kohtulahend             Tartu Halduskohtu 14.09.2015. a otsus
Menetluse alus                       Tallinna Vangla apellatsioonkaebus
ringkonnakohtus
Asja läbivaatamine                   Kirjalik menetlus
Menetlusosalised                     Kaebaja Aleksandr Grinin
                                     Vastustaja/apellant Tallinna Vangla


RESOLUTSIOON

      1.     Kuulutada haldusasja menetlus kaebaja tervisekaardi väljavõtteid (tl 72-
      76p) puudutavas osas kinniseks.
      2.     Rahuldada Tallinna Vangla apellatsioonkaebus osaliselt ja tühistada Tartu
      Halduskohtu 14.09.2015. a otsuse resolutsioon osas, millega mõisteti kaebaja
      kasuks välja hüvitis 393 eurot. Teha vastavas osas uus otsus, millega mõista
      Tallinna Vanglalt kaebaja kasuks välja mittevaralise kahju hüvitis 260 eurot ning
      muuta sellega seonduvalt halduskohtu otsuse põhjendusi vastavalt käesoleva otsuse
      põhjendustele.
      3.     Jätta kaebaja halduskohtus kantud menetluskulud (riigilõiv) Eesti Vabariigi
      kanda.

EDASIKAEBAMISE KORD

Otsuse peale võib esitada kassatsioonkaebuse otse Riigikohtule 30 päeva jooksul otsuse avalikult
teatavakstegemise päevast, s.o hiljemalt 28.11.2016 (HKMS § 212 lg 1).
Kassatsioonkaebus võidakse lahendada kohtuistungit korraldamata kirjalikus menetluses, kui
kassaator või teised menetlusosalised ei ole HKMS § 213 lg 1 p 5 ja § 218 lg 2 p 5 kohaselt
avaldanud soovi kohtuistungist osa võtta.
ASJAOLUD JA MENETLUSE KÄIK

1. Kaebaja viibis Tallinna Vanglas perioodidel 22.11.2011–27.01.2012 ja 01.08.2013–
12.02.2014. Ajavahemikul 01.08.2013–31.12.2013 oli kaebaja vahistatu staatuses.
Süüdimõistev kohtuotsus jõustus 31.12.2013 ja seejärel perioodil 16.01.2014–12.02.2014
rakendati kaebaja suhtes vangistusseaduse (VangS) § 14 lg-t 3 ning kaebaja viibis vangla
sisekorraeeskirja (VSkE) § 8 lg-st 4 tulenevalt lukustatud kambris (tl 65p).

2. Tallinna Vanglas perioodil 01.08.2013–12.02.2014 viibitud ajal paiknes kaebaja järgmiselt
(tl 70-71p):
- kamber 147 perioodil 01.08.2013;
- kamber 124 perioodil 02.08.2013–03.09.2013;
- kamber 133 perioodil 04.09.2013–09.10.2013;
- kamber 435 perioodil 10.11.2013;
- kamber 357 perioodil 11.11.2013–13.11.2013;
- kamber 435 perioodil 14.11.2013–15.01.2014;
- kamber 144 perioodil 16.01.2014–12.02.2014.

3. Kaebaja esitas 23.10.2014 Tallinna Vanglale mittevaralise kahju hüvitamise taotluse
(tl 23), milles palus vanglal hüvitada kaebajale seoses nõuetele mittevastavate elutingimustega
tekitatud mittevaralise kahju 15 eurot iga Tallinna Vanglas viibitud päeva eest perioodidel
22.11.2011–05.12.2011 ja 01.08.2013–12.02.2014, mil kaebaja pidi viibima kambrites, kus ühe
kinni peetava isiku kohta oli ruumi vähem kui 3 m².

4. Tallinna Vangla tagastas 22.12.2014. a vastusega nr 5-18/14/29232-2 kahju hüvitamise
nõude perioodi 22.11.2011–05.12.2011 osas läbivaatamatult ja jättis perioodi 01.08.2013–
12.02.2014 osas rahuldamata.

5. Kaebaja esitas 04.01.2015 Tartu Halduskohtule kaebuse (tl 13), milles palus Tallinna
Vanglalt välja mõista kaebajale tekitatud kahju eest hüvitise 7 eurot iga Tallinna Vanglas
viibitud päeva eest perioodidel 22.11.2011–27.01.2012 ja 01.08.2013–12.02.2014.
Kaebaja selgitas, et Tallinna Vangla kambrid ei vastanud nõuetele. Kambrid olid kitsad ja neid
tuli jagada nelja kuni viie kinnipeetavaga. Kaebaja selgitas, et ta pidi viibima Tallinna Vanglas
ebainimlikes tingimustes ja see tekitas temas stressi, hirmu, frustratsiooni, alandustunnet.
Kitsastes ja ülerahvastatud kambrites ei olnud võimalik tagada kehalist aktiivsust. Kaebaja
leidis, et Tallinna Vangla rikkus kaebaja privaatsust ja ka teisi õigusi.

6. Tartu Halduskohus tagastas 03.03.2015. a määrusega (tl 27-28) kaebuse perioodi
06.12.2011–27.01.2012 osas ja 25.03.2015. a määrusega (tl 50-51) lõpetas menetluse perioodi
22.11.2011–05.12.2011 osas ning jättis kaebuse menetlusse perioodi 01.08.2013–12.02.2014
osas.

7. Tallinna Vangla palus kaebusele esitatud vastuses (tl 65-68p) jätta kaebus rahuldamata.
Tallinna Vangla tegevuses kaebuse esitaja vanglasisesel paigutamisel puudus õigusvastasus,
sest kaebajale tagati õigusaktides ettenähtud põrandapind. Põrandapinna arvutamisel tuleb
arvestada ka WC alla jääva pinnaga. Tallinna Vangla leidis, et tingimused kogumis ei saanud
kaebajale kaebuses märgitud kannatusi põhjustada. Kambrites, milles kaebaja viibis, oli
osaliselt avatav aken, mis võimaldas ruume hõlpsasti ventileerida. Akna olemasolu tagas

                                               2
kambri loomuliku valgustatuse. Täiendava kunstliku valgusallikana oli kambrite laes kaks
valgustit, lisaks oli kambrites kaks seinalampi – üks tualetis, teine kambriukse kohal olev
öövalgusti. Lisaks avatavale aknale oli kambrites sundventilatsioon. Nõutava temperatuuri
kindlustas kambrites keskküttesüsteem. Kõigis kambrites, milles kaebuse esitaja viibis oli
magamisruumist eraldatud ja veega WC ning kraanikauss. Lisaks võimaldati duši kasutamist.
Voodipesu vahetati reeglina kaks korda kuus. Igal vahistatul oli oma voodikoht, oma padi, tekk,
madrats ja voodipesu. Ajavahemikul 22:00–06:00 oli vanglas öörahu, mis tähendab, et iga isik
sai korralikult välja puhata. Kaebajale oli tagatud mõningane meelelahutus, infovajaduse
rahuldamine ja neile, kelle suhtes ei olnud rakendatud suhtlemispiiranguid, ka
suhtlemisvõimalus lähedastega. Lühiajaliste kokkusaamiste võimalust kasutas kaebaja
regulaarselt. Vahistatutel ja süüdimõistetutel oli ca iga kahe nädala tagant võimalus laenutada
Tallinna Vangla raamatukogust raamatuid, samuti väljastas vangla ajalehti. Loa alusel väljastati
kambritesse isiklikke raadioid, televiisoreid ja muid meelelahutusliku iseloomuga esemeid.
Lisaks oli vahistatutel lubatud saada pakke. Sisseoste võimaldati sooritada reeglina kaks korda
kuus. Usuliste vajaduste rahuldamiseks oli võimalus kohtuda individuaalselt vangla kaplaniga.
Vahistatute käsutuses olid ka vangla sotsiaaltöötajad, psühholoogid ning meditsiinipersonal.
Võimaluste piires võimaldati ka vahistatutele hõivetegevust. Toitlustamise kolm korda päevas
tagas vangla. Igapäevaselt oli kaebajale tagatud 1-tunnine jalutuskäik värskes õhus. Selle aja
jooksul oli tal võimalik muu hulgas ka kehakultuuriga tegeleda. Lisaks on ka kambris piisavalt
ruumi, et enda keharaskust kasutades erinevaid võimlemisharjutusi teha. Perioodid, kus
kambris oli maksimaalne arv inimesi, ei olnud märkimisväärselt pikad.
Tallinna Vangla selgitas, et kaebaja ei ole pöördunud kordagi kambripinnast tingitud psüühiliste
probleemidega vangla meditsiinitöötajate vastuvõttudele.
Kaebaja ei rakendanud kohaseid õiguskaitsevahendeid. Kui kaebaja Tallinna Vanglas viibides
leidis, et vangla tema õigusi rikub, oli tal võimalik vangla poole pöörduda. Kaebaja seda aga
teinud.
Kaebajale ei tekitatud sellist mittevaralist kahju, mis õigustaks rahalise hüvitise väljamõistmist.
Mittevaralise kahju hüvitamise nõude esitamise ajendiks oli üksnes Euroopa Inimõiguste Kohtu
(EIK) lahendist Tunis vs. Eesti teada saamine ja võimalik tulenev rahaline kasu.

8. Halduskohus rahuldas 14.09.2015. a otsusega (tl 87-89) kaebuse osaliselt ja mõistis
Tallinna Vanglalt kaebaja kasuks välja hüvitise 393 eurot.
Halduskohus vaatas asja läbi kogumis, kas alla 3 m² põrandapind isiku kohta saab tekitada nii
privaatsuse puudumist, konflikte kui ka stressi ja kannatusi.
Halduskohus oli seisukohal, et isegi kui kaebaja olekski esitanud vanglale taotluse paigutada
teda kambrisse, kus isiku kohta on põrandapinda 3 m², siis ei oleks saanud kaebaja soovitud
tulemust, kuna vangla on asunud seisukohale, et vaidlusalusel perioodil võis põrandapinda olla
kinnipeetava kohta 2,5 m². Samas tuleb iga päeva kohta põrandapinda (isiku kohta WC-ta)
hinnata iseseisvalt. Kaebaja viibis kambrites, kus põrandapinda oli alla 3 m² kokku 131 päeva,
mida saab pidada Euroopa inimõiguste ja põhivabaduste kaitse konventsioon (EIÕK) art 3
rikkumiseks ning seega saab määrata kaebajale selle eest rahalist kompensatsiooni.
Halduskohus leidis, et vastustaja tegevus oli õigusvastane osas, kus kaebaja isiklik ruum
kambris jäi alla 3 m2. Lisaks oli kaebaja kinnipidamise ajal viibinud ka tingimustes, kus kaebaja
isiklik ruum vastas ruumiliselt nõuetele, neid päevi halduskohus mittevaralise kahju
väljaarvutamise hulka ei lugenud.
Halduskohus leidis, et kambris asuvat tualetti ei saa kambri põrandapinna määramisel arvesse
võtta, vaatamata sellele, et VSkE § 7 lg 1 on WC nimetatud kambri sisustusse kuuluvana. EIK
on pidanud samuti põhjendatuks välistada tualeti alune pind kambri põrandapinna hulgast.
Halduskohus oli seisukohal, et mööblialust pinda põrandapinna hulgast välja ei arvutata. Ka
tavaelus ei arvestata mööbliesemete alla jäävat põrandapinda elamispinna ruutmeetrite hulgast


                                                3
välja ning mööbliesemed, mis kaebajal kambris on, on tema jaoks eluliselt vajalikud ning ei
võta ära põhjendamatult kambripinda.
VangS § 90 lg 3 kohaselt hoitakse vahistatut ööpäev läbi lukustatud kambris, välja arvatud aeg,
mil vahistatu õpib või töötab. Väljaspool kambrit võimaldati kaebajale viibida üks tund
ööpäevas jalutuskäigu ajal. Käesolevas asjas esitatud vastustaja seisukohtadest nähtub, et
vastustaja oli teadlik ülerahvastatuse probleemist, samuti EIK praktikast selles küsimuses.
Eeltoodu alusel oli halduskohus seisukohal, et Tallinna Vangla on kohustatud hüvitama
kaebajale Tallinna Vanglas kinnipidamise ajal perioodil 01.08.2013–12.02.2014 kokku 131
päeva eest seonduvalt isikliku ruumi vähesusega tekkinud mittevaralise kahju vastavalt
riigivastutuse seaduse (RVastS) § 9 lgle 1. Halduskohus selgitas, et tervisekaardi andmete
kohaselt kaebajal mingeid püsivaid terviserikkeid tähendatud ei ole, mis võiksid olla seotud
kitsaste vanglatingimustega.
Halduskohus võttis hüvitise suuruse määramisel arvesse, et kaebaja viibis Tallinna Vanglas
üsna pikka aega ja kaebajale võimaldati üks tund päevas värskes õhus viibimist. Asjaolusid
arvestades pidas halduskohus põhjendatuks mõista Tallinna Vanglalt välja kaebaja kasuks iga
päeva eest, mil kaebaja on viibinud Tallinna Vanglas kambris, kus oli alla 3 m² põrandapinda
isiku kohta 3 eurot päeva kohta s.o 393 eurot.

MENETLUSOSALISTE PÕHJENDUSED RINGKONNAKOHTUS

9. Tallinna Vangla esitas halduskohtu otsuse peale apellatsioonkaebuse (tl 96-99), milles
palub halduskohtu otsuse tühistada ja teha asjas uue otsuse, millega jätta kaebus rahuldamata.
Vastustaja on seisukohal, et Tartu Halduskohus on ebaõigesti arvestanud põrandapinna
arvestamisel kambri üldpindalast maha WC aluse pindala. Mittevaralise kahju hüvitise
väljamõistmine on antud juhul põhjendamatu ja õigusvastane, sest kaebaja oli Tallinna Vanglas
paigutatud kambritesse, mis vastasid siseriiklikes õigusaktides sätestatud põrandapinna
ruutmeetritele. Kuigi isiklik ruum alla 3 m2 tõstatab arvestatava eelduse EIÕK art 3 rikkumise
kohta, välistab teatud juhtudel muude tingimuste kogumist tulenev kompenseeriv mõju art 3
rikkumise. Isegi kui halduskohus kaalumiste tulemusel oleks leidnud, et ühel asjaolul on
teistega võrreldes olulisem kaal, pidanuks halduskohus seda hindama ja põhjendama.
Tallinna Vangla lähtus kuni 31.12.2013 kehtinud VSkE § 6 lg-s 6 sätestatust ja tagas kaebajale
vähemalt 3,12 m2 põrandapinda. Vangistustingimused ei saanud ületada nõutavat minimaalset
raskusastet, sest need olid ja on Tallinna Vanglas vähemalt rahuldaval tasemel. Tallinna Vangla
selgitab, et Eesti riik ei saa varasemat õiguspraktikat ja esinenud olukordi muuta, mistõttu saab
õiguspärane halduspraktika muutuda õigusvastaseks alles rikkumise tuvastamisel.

10. Kaebaja palub apellatsioonkaebusele esitatud vastuses (tl 107-112) jätta apellatsioonkaebus
rahuldamata.
Kaebaja leiab, et kambri põrandapinna arvutamisel tuleb kambri üldpinnast maha arvata nii WC
kui ka mööblialune pind. Isikliku ruumi suuruse osas tuleb arvestada lisaks VSkE-s sätestatule
ka rahvusvahelistest lepingutest tulenevaid nõudeid.


RINGKONNAKOHTU PÕHJENDUSED

       11.     Ringkonnakohus rahuldab Tallinna Vangla apellatsioonkaebus osaliselt ja
       tühistab Tartu Halduskohtu 14.09.2015. a otsuse resolutsiooni osas, millega mõisteti
       kaebaja kasuks välja hüvitis 393 eurot. Ringkonnakohus teeb vastavas osas uue otsuse,
       millega mõistab Tallinna Vanglalt kaebaja kasuks välja mittevaralise kahju hüvitise
       260 eurot ning muudab sellega seonduvalt halduskohtu otsuse põhjendusi vastavalt
       käesoleva otsuse põhjendustele.

                                               4
12. Ringkonnakohus lahendab esmalt menetluslikud küsimused (I); hindab, kas kaebaja
kinnipidamistingimused olid kambripinna suurust, kaebaja kinnipidamise režiimi ning muid
tingimusi arvestades õigusvastased ja väärikust alandavad (II); seejärel hindab kahjuhüvitise
suurust (III) ning lahendab lõpuks apellatsioonkaebused ja menetluskulude küsimuse (IV).

                                                I

13. Vastustaja on kaebusele esitatud vastuses edastanud halduskohtule väljavõtte kaebaja
tervisekaardist (tl 72-76p). Tulenevalt halduskohtumenetluse seadustiku (HKMS) § 77 lg-st 1
koosmõjus tsiviilkohtumenetluse seadustiku (TsMS) § 38 lg 1 p-ga 3 kuulutab kohus menetluse
või osa menetlusest omal algatusel või menetlusosalise taotlusel kinniseks, kui see on
ilmselgelt vajalik menetlusosalise, tunnistaja või muu isiku eraelu kaitseks, kui huvi asja
avaliku arutelu vastu ei ole eraelu kaitse huvist suurem. Kuna andmed terviseseisundi või
puude kohta on isikuandmete kaitse seaduse § 4 lg 2 p 3 kohaselt delikaatsed isikuandmed ning
antud juhul puudub huvi asja avaliku arutelu vastu, peab ringkonnakohus vajalikuks kuulutada
käesoleva asja menetlus HKMS § 77 lg 1 ja TsMS § 38 lg 1 p 3 alusel kaebaja tervisekaardi
väljavõtteid puudutavas osas kinniseks.

                                                II

14. Ringkonnakohus hindab, kas kaebaja kinnipidamistingimused olid perioodil 01.08.2013–
12.02.2014 kambripinna suurust, kaebaja kinnipidamise režiimi ning muid tingimusi arvestades
õigusvastased ja väärikust alandavad.

15. Vastustaja tegevuse õiguspärasust kaebaja kinnipidamisel viimasele võimaldatud isikliku
ruumi suuruse osas ei saa hinnata üksnes VSkE § 6 lg-s 6 sätestatud minimaalse põrandapinna
nõude alusel. Riigikohus on selgitanud: „Ka ratifitseeritud välisleping võib isikule luua kohtus
kaitstava subjektiivse õiguse, kui välislepinguga korraldatakse riigisiseseid suhteid ja seda pole
vaja konkretiseerida Eesti õigusega (…). Eesti seaduse või määruse ning ratifitseeritud
välislepingu vastuolu korral kohustab PS § 123 lg 2 kohtuid jätma seaduse või määruse
kohaldamata. Halduse tegevuse kooskõla riigisisese õigusega ei anna seega garantiid tegevuse
õiguspärasuse suhtes. (…) Riigisiseselt kehtis kuni 31.12.2013 VSkE § 6 lg 6 v.r, mis nägi
kinnipeetavale kambris ette vähemalt 2,5 m2 põrandapinda. (…) Lisaks VSkE-le pidid vanglad
arvestama muid õigusnorme, sh PS §e 10 ja 18 ning EIÕK art-t 3, mis võisid sõltuvalt
kinnipidamise asjaoludest kohustada tagama suuremat põrandapinda (…). Seepärast ei eelda
EIK praktika arvestamine nn põrandapinna kaasustes VSkE § 6 lg 6 v.r kohaldamata jätmist“
(RKHKo 09.12.2015, 3-3-1-42-15, pd 1011). Alates 01.01.2014 kehtib riigisiseselt VSkE § 6 lg
6, mille kohaselt tuleb kambris tagada kinnipeetavale vähemalt 3 m2 põrandapinda. Kaebaja
kambri tingimuste õiguspärasuse hindamisel tuleb niisiis lähtuda nii VSkE § 6 lgst 6 (sh v.r) kui
ka PS §-dest 10 ja 18 ning EIÕK art-st 3 ning viimasele EIK poolt antud tõlgendustest. Kuna
PS § 18 ja EIÕK art 3 tagavad väärikuse alandamise keelu, siis on juhul, kui tegemist on
väärikust alandavate tingimustega, tegemist ka vangla õigusvastase tegevusega. Eeltoodut
arvestades on halduskohus põhjendatult lähtunud kambri põrandapinna suuruse määramisel
lisaks siseriiklikule õigusele ka EIK poolt esile toodud kriteeriumitest.

16. EIÕK art 3 ega PS §-d 10 ja 18 ei kehtesta täpset piiri, mil seadusliku kinnipidamisega
kaasnevad tavapärased kannatused lähevad üle väärikust alandavaks kohtlemiseks
(RKHKo 09.12.2015, 3-3-1-42-15, p-d 13-15). EIK on selgitanud, et tugeva eelduse, et
                                                5
tegemist on alandava kohtlemise ja EIÕK art 3 rikkumisega, loob see, kui rikutud on kasvõi
ühte järgmistest nõuetest: a) igal kinnipeetaval peab olema kambris isiklik magamisase; b) iga
kinnipeetava käsutuses peab olema vähemalt 3 m² põrandapinda; c) kambri suurus peab
võimaldama kinnipeetaval mööbliesemete vahel vabalt liikuda (EIKo 10.01.2012, 42525/07 ja
60800/08 – Ananyev jt vs. Venemaa, p 148). Kui põrandapinda ühe kinnipeetava kohta on alla
3 m2, siis võib üsna kindlalt eeldada, et isikut on kinni peetud inimväärikust rikkuvates
tingimustes, kuid kinnipidamistingimused kogumis võivad selle eelduse siiski kummutada.
(EIKo 20.10.2016, 7334/13 – Muršic vs. Horvaatia, p-d 123-124). Samas on aga eeldusi
keeruline ümber lükata, kui põrandapinda on märkimisväärselt vähem kui 3 m 2 ja inimest on
neis tingimustes kinni peetud pikka aega (EIKo 20.10.2016, 7334/13 – Muršic vs. Horvaatia,
pd 151153). 3 m²-st väiksema kambripinna mõjusid võivad tasandada ja väärikuse alandamise
välistada muud kinnipidamistingimused, kui on tagatud liikumisvabadus vangla või osakonna
piires, võimalus viibida väljaspool kambrit ning kinnipidamisasutuse üldine nõuetekohasus
(nt EIKo 17.10.2013, 9967/06 – Belyayev vs. Venemaa, p-d 3336; 06.02.2014, 2689/12 –
Semikhvostov vs. Venemaa, p 79; 20.10.2016, 7334/13 – Muršic vs. Horvaatia, p-d 97, 101,
132-134, 138139). Ruumi kitsikust kompenseerivad asjaolud peavad üldjuhul esinema aga
kumulatiivselt ja aktsepteeritavad võivad olla vaid lühikesed, harva esinevad ja ebaolulised
kõrvalekalded (EIKo 20.10.2016, 7334/13 – Muršic vs. Horvaatia, p-d 130, 138). Võimalus
liikuda üks tund päevas väljaspool kambrit ei ole ruumikitsikuse neutraliseerimiseks piisav
(EIKo 09.01.2014, 5747/10 – Jevšnik vs. Sloveenia, p 23). Riigikohus on leidnud, kui
kinnipeetava käsutuses ei ole vähemalt 3 m2 põrandapinda, loob see asjaolu iseseisvalt tugeva
eelduse, et tegemist on alandava kohtlemise ja EIÕK art 3 rikkumisega (RKHKo 09.12.2015,
3-3-1-42-15, p-d 14 ja 21). Väiksemast kui 3 m 2 põrandapinnast isiku kohta tulenevaid
negatiivseid mõjusid võivad tasandada ja väärikuse alandamise välistada muud
kinnipidamistingimused kogumis, sh kinnipeetava liikumisvabaduse ulatus vangla või
osakonna piires. Samas on oluline kohtlemise kestus (RKHKo 27.05.2016, 331-21-16, p 9).
Asjades, kus isiklik ruum jääb vahemikku 3–4 m2, saab EIÕK art 3 rikkumisega olla tegemist
vaid juhul, kui isiku olukorda raskendasid muud puudused, iseäranis seoses värskes õhus
jalutamise võimalusega, juurdepääsuga loomulikule valgusele või värskele õhule, ventilatsiooni
või küttega, tualettruumi kasutamise privaatsusega või põhiliste sanitaar- ja hügieeninõuetega
(nt EIKo 10.01.2012, 42525/07 ja 60800/08 – Ananyev jt vs. Venemaa, p 149; 05.04.2012,
8968/08 – Jirsák vs. Tšehhi, p 64; 20.10.2016, 7334/13 – Muršic vs. Horvaatia, p 139).

1. Riigikohus on hiljutistes lahendites leidnud, et minimaalselt nõutava põrandapinna
arvutamisel Tallinna Vanglas tuleb kambris oleva WC alune ja mööblialune pind arvesse võtta
(RKHKo 06.10.2016, 3-3-1-43-16, p 10; 15.06.2016, 3-3-1-16-16, p 10; 27.05.2016, 3-3-1-21-
16, p 8). EIK aga on viimases kambripinda puudutavas otsuses selgelt öelnud, et kambri
pindalast tuleb enne kogupinna jagamist seal viibinud isikute arvuga välja arvata tualettruumi
pindala (EIKo 20.10.2016, 7334/13 – Muršic vs. Horvaatia, p 114, 149). Ringkonnakohus
lähtub EIK lahendist ja jätab minimaalselt nõutava põrandapinna arvutamisel arvestamata
kambris oleva WC aluse pinna.

17. Eelnevat aluseks võttes esitab ringkonnakohus kaebaja käsutuses olnud pinna arvestuse
kambrite ja perioodide kaupa ülevaatlikkuse huvides järgnevas tabelis:
                                                   kambri
                                                                           arvestuslik pind
kambri alguskuupäe                   päevade       pindala     kambri
                         lõppkuupäev                                       isiku kohta wc-
nr     v                             arv           wc-ta       täituvus
                                                                           ta
                                                   (m2)

                                              6
    147       1.08.2013      1.08.2013              1     14,5             5              2,90
    124       2.08.2013     12.08.2013             11     14,3             5              2,86
             13.08.2013     13.08.2013              1     14,3             4              3,58
             14.08.2013     20.08.2013              7     14,3             5              2,86
             21.08.2013     23.08.2013              3     14,3             4              3,58
             24.08.2013      3.09.2013             11     14,3             5              2,86
    133       4.09.2013      8.10.2013             35    14,71             5              2,94
              9.10.2013      9.10.2013              1    14,71             3              4,90
    435      10.10.2013     10.11.2013             32    14,07             5              2,81
    357      11.11.2013     13.11.2013              3    12,01             4              3,00
    435      14.11.2013     18.12.2013             35    14,07             5              2,81
             19.12.2013     14.01.2014             27    14,07             4              3,52
             15.01.2014     15.01.2014              1    14,07             3              4,69
    144      16.01.2014     12.02.2014             28     14,6             4              3,65

18. Eelnevas tabelis on kambri põrandapinna arvutamisel aluseks võetud vastustaja poolt
esitatud kambri ruutmeetrite arv WC-ta. Kaebaja viibis Tallinna Vanglas perioodil 01.08.2013–
12.02.2014 kokku 196 päeva. Kaebaja viibis alla 3 m 2 põrandapinda kinni peetava isiku kohta
132 päeva. Kaebaja viibis kambris suurusega 3,0–3,99 m 2 põrandapinda kinni peetava isiku
kohta 62 päeva ja kambris suurusega üle 4,0 m 2 põrandapindi kinni peetava isiku kohta kokku 2
päeva. Kaebaja ei viibinud ühtegi päeva kambris, kus kinni peetava isiku kohta oli alla 2,5 m 2
põrandapinda. Seega pole tuvastamist leidnud vastuolu siseriikliku VSkE § 6 lgga 6 (s.h v.r).
Riigikohtu otsuse järgi saab väärikust alandavaks RVastS § 9 lg 1 mõttes pidada isiku selliseid
kannatusi, mis ületasid kinnipidamisega kaasnevate kannatuste vältimatu taseme (RKHKo
15.03.2010, 33193-09, p 11). Ringkonnakohus leiab, et antud juhul kinnipidamisega kaasnevate
kannatuste vältimatu tase ületati, sest isikut hoiti 23 tundi päevas kambris kokku 132 päeval,
kus oli alla 3 m2 põrandapinda kinni peetava isiku kohta. Ringkonnakohus leiab, et juhul, kui
kinni peetava isiku käsutuses on 3–3,99 m2 ruumi, on tegemist küll kitsaste oludega, kuid ei pea
seda enam väärikust alandavaks. Seejuures võtab ringkonnakohus arvesse ka seda, et VSkE § 6
lg 6 alates 01.01.2014 kehtiva regulatsiooni järgi on kinnipeetavale kambris ette nähtud
vähemalt 3 m2 põrandapinda, ehk siis sellist kambri suurust peetakse tänase arusaama järgi
õiguspäraseks. Ka EIK praktikast ei nähtu, et ülejäänud eelnimetatud tingimused tingiksid
vältimatult teistsuguse hinnangu, juhul kui kinni peetava isiku käsutuses on 3–3,99 m2 ruumi.
Eelnevast tulenevalt viibis kaebaja 132 päeva kambris, mille tingimusi tuleb pidada väärikust
alandavaks, sest seal oli alla 3 m2 põrandapinda kinnipeetava isiku kohta.

                                              III

19. Järgnevalt käsitleb ringkonnakohus väljamõistetava hüvitise suurust.

20. RVastS § 9 lg 1 kohaselt võib füüsiline isik nõuda mittevaralise kahju rahalist hüvitamist
süüliselt väärikuse alandamise, tervise kahjustamise, vabaduse võtmise, kodu või eraelu
puutumatuse või sõnumi saladuse rikkumise, au või hea nime teotamise korral. RVastS § 9 lg 2
kohaselt hüvitatakse mittevaraline kahju proportsionaalselt õiguserikkumise raskusega ning
arvestades süü vormi ja raskust. Riigikohtu seisukoha järgi tuleb ülerahvastatud kambris
kinnipidamise korral mittevaralise kahju tekkimist eeldada. Hüvitise nõudmiseks ei pea isik
tõendama valu ja kannatusi, kuid nende tõendamine võib mõjutada hüvitise suurust (RKHKo
09.12.2015, 3314215, p 24). Mitte igasugune põhiõiguste rikkumine või riive ei pruugi endaga

                                               7
kaasa tuua kahju hüvitamist rahas, vaid see oleneb asja sisulisel menetlemisel välja selgitatud
asjaoludest ning muu hulgas ka kohtu hinnangust riive intensiivsusele. Seega tuleb
mittevaraline kahju hüvitada rahas, kui väärikuse alandamise raskus, eelkõige kehaline või
hingeline valu, seda õigustab (RKHKo 05.03.2014, 3-3-1-10-14, p 12.2). Mittevaralise kahju
tekitamise eest väljamõistetava hüvitise suuruse kindlaksmääramisel teeb kohus individuaalse
otsuse, mis tagab õiglase hüvitise, arvestades sealjuures RVastS § 9 lg-t 2, samuti RVastS §s 13
sätestatud kriteeriume (RKHKo 10.10.2013, 3-3-1-38-13, p 21 ja seal viidatud kohtupraktika).
Kahju ulatuse otsustab kohus oma siseveendumuse kohaselt kõiki asjaolusid arvestades ja
kaalutlusõiguse alusel (RKHKo 30.01.2012, 3-3-1-78-11, p 15). EIK on märkinud, et „EIK on
täiesti rahul, kui riik, mis on kehtestanud õiguskaitsevahendi hüvitise andmiseks, mõistab välja
summasid, mis hoolimata sellest, et need on väiksemad EIK poolt välja mõistetud summadest,
ei ole ebamõistlikud, tingimusel, et riigisisesed otsused, mis peavad olema kooskõlas
õigustraditsiooni ja elatustasemega selles riigis, tehakse kiiresti, need on põhjendatud ja need
täidetakse viivitamata“ (EIKo 07.05.2013, 38967/10 – Mets vs. Eesti, p 31).

21. Ringkonnakohtu hinnangul esineb käesolevas asjas avaliku võimu kandja õigusvastane
tegevus, kuna tuvastamist on leidnud kaebaja kinnipidamine Tallinna Vanglas kambrites, kus
ühe kinnipeetava kohta oli isiklikku ruumi alla 3 m², kokku 132 päeva.

22. Kaebaja on kaebuses halduskohtule taotlenud mittevaralise kahju hüvitamist iga Tallinna
Vanglas viibitud päeva eest 7 eurot. Halduskohus mõistis Tallinna Vanglalt välja hüvitise
summas 393 eurot. Riigikohus on leidnud, et kohtlemise kestus on oluline faktor, mida tuleb
hinnata kogumis muude asjaoludega ning mis võib EIK poolt esile toodud EIÕK art 3
rikkumise eelduse alla 3 m² suuruse isikliku ruumi puhul ümber lükata (RKHKo 09.12.2015, 3-
3-1-42-15, p 21). Ringkonnakohus leiab, et ajavahemike osas, et vastustaja siseriiklikku õigust,
mistõttu tuleb vastustaja süü lugeda selles osas kergemaks. Ringkonnakohus arvestab rikkumise
kestust ja ulatust ning vastustaja nimetatud vangla tingimusi kogumis, milleks olid osaliselt
avatavad aknad kambrites, piisav ventileeritus ja valgustatus, nõutavat temperatuuri tagav
keskküttesüsteem, duši kasutamise võimalus, oma voodikoht, padi, tekk, madrats ja voodipesu,
mida vahetati reeglina kaks korda kuus, öörahu kl 22:00–06:00, tagatud oli mõningane
meelelahutus, infovajaduse rahuldamine ja suhtlemisvõimalus lähedastega, võimalus laenutada
raamatuid, väljastati ajalehti ja loa alusel isiklikke raadioid, televiisoreid ja muid
meelelahutusliku iseloomuga esemeid, võimaldati teha sisseoste kaks korda kuus ja saada
pakke ning usuliste vajaduste rahuldamiseks kohtuda individuaalselt vangla kaplaniga.
Ringkonnakohus arvestab ka asjaolu, et mõningased ebamugavused kuuluvad paratamatult
vanglas viibimisega kaasnevate kannatuste ja ebameeldivuste hulka VangS § 4¹ lg 1 mõttes.
Ringkonnakohus arvestab RVastS § 9 lg-t 2, mille kohaselt hüvitatakse mittevaraline kahju
proportsionaalselt õiguserikkumise raskusega ning arvestades süü vormi ja raskust.
Ringkonnakohtul hinnangul ei tohiks üldjuhul olla õigusvastaste kinnipidamistingimustega
väljamõistetava hüvitise päevamäär suurem, kui on kohtupraktikas alusetult kartseris viibitud
aja eest välja mõistetava hüvitise päevamäär, sest eeldatavasti on mittenõuetekohaste
kinnipidamistingimuste korral isiku õiguste riive väiksem. Samuti peab ringkonnakohus
asjakohaseks arvestada nii riigisisest kohtupraktikat analoogsetes vaidlustes kui ka asjaolu, et
mittevaralise kahju hüvitiseks määratud summa on kohane arvestades riigi olusid, s.o
ühiskonna jõukuse taset, võrreldavust ja õiglustunnet ühiskonna vähemkindlustatud gruppide
sissetulekute suhtes.

23. Lähtudes eeltoodud asjaoludest, rikkumise iseloomust ja ulatusest koosmõjus sellega, et
kambri muude olmetingimuste rikkumist, tervise kahjustamist kinnipidamistingimuste tõttu ei
ole asjas tuvastatud, on ringkonnakohtu hinnangul mõistlikuks ja piisavaks hüvitise suuruseks
260 eurot.

                                               8
24. Ringkonnakohus märgib täiendavalt, et nõustub ülejäänud osas halduskohtu otsuse
riigivastutusnõuet puudutavate põhjendustega ega pea vajalikuks neid korrata
(halduskohtumenetluse seadustik (HKMS) § 201 lg 4).


                                               IV

25. Eelnevast tulenevalt rahuldab ringkonnakohus Tallinna Vangla apellatsioonkaebuse
osaliselt ja tühistab Tartu Halduskohtu 14.09.2015. a otsuse resolutsiooni osas, millega mõisteti
kaebaja kasuks välja hüvitis 393 eurot. Ringkonnakohus teeb vastavas osas uue otsuse, millega
mõistab Tallinna Vanglalt kaebaja kasuks välja mittevaralise kahju hüvitise 260 eurot ning
muudab sellega seonduvalt halduskohtu otsuse põhjendusi vastavalt käesoleva otsuse
põhjendustele.

       26.     Tartu Halduskohus luges 25.03.2015. a määrusega (tl 50-51) kaebaja nõude
       suuruseks 1470 eurot ja vabastas kaebaja riigilõivu (44,10 eurot) tasumisest kaebuse
       esitamisel. HKMS § 108 lg 1 kohaselt kannab menetluskulud pool, kelle kahjuks otsus
       tehti. HKMS § 109 lg 4 sätestab, et kui kõrgema astme kohus muudab alama astme
       kohtu lahendit või teeb lahendi asja uueks arutamiseks saatmata, muudab ta
       kohtukulude jaotust. HKMS § 118 lg 2 sätestab, et kui otsus tehakse menetlusabi saaja
       kasuks, mõistab kohus menetluskulud, mille kandmisest menetlusabi saaja oli
       vabastatud või mida ta võis tasuda osamaksetena, kuid ei ole veel osaliselt või täielikult
       tasunud, tema poole vastaspoolelt välja riigituludesse võrdeliselt kaebuse rahuldatud
       osaga. HKMS § 118 lg 3 sätestab, et kui menetlusabi saaja on kohustatud hüvitama
       menetluskulud ja vastaspoolelt neid tema kasuks välja ei mõisteta, jätab kohus
       menetluskulud riigi kanda. Ringkonnakohus rahuldas nõude 260 euro ulatuses, mis
       vastab 18 %le. HKMS § 118 järgi tuleks 18% menetluskuludest mõista vastustajalt välja
       riigituludesse ja riigi kanda jätta 82%. HKMS § 108 lg 11 järgi võib kohus jätta kulud
       täielikult või osaliselt poolte endi kanda, kui vastaspoole kulude väljamõistmine poolelt,
       kelle kahjuks otsus tehti, oleks tema suhtes äärmiselt ebaõiglane või ebamõistlik.
       Ringkonnakohus leiab menetlusökonoomia põhimõttele tuginevalt, et selline
       tükeldamine on ebamõistlik ja jätab seetõttu menetluskulu tervikuna Eesti Vabariigi
       kanda.

27. Tallinna Vangla oli apellatsiooniastmes riigilõivu tasumisest HKMS § 104 lg 10 alusel
vabastatud. Seega puudub vajadus antud osas menetluskulude jaotamiseks.



           Tiina Pappel                     Maili Lokk                     Madis Ernits
   /allkirjastatud digitaalselt/   /allkirjastatud digitaalselt/   /allkirjastatud digitaalselt/




                                                9

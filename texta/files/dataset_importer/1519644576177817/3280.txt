                      KOHTUMÄÄRUS
Kohus                             Tallinna Ringkonnakohus
Kohtukoosseis                     Eesistuja Maret Altnurme, liikmed Oliver Kask ja Kaire
                                  Pikamäe
Määruse tegemise aeg ja koht      8. november 2016, Tallinn
Haldusasja number                 3-16-2055
Haldusasi                         OÜ M taotlus esialgse õiguskaitse kohaldamiseks
Menetlusosalised                  Taotluse esitaja – OÜ M, seaduslik esindaja TO
                                  Vastustaja – Maksu- ja Tolliamet, volitatud esindaja
                                     Jaanus Jõgi
Vaidlustatud kohtulahend          Tallinna Halduskohtu 21. oktoobri 2016. a määrus
Menetluse alus ringkonnakohtus    OÜ M määruskaebus
Asja läbivaatamine                Kirjalik menetlus

RESOLUTSIOON
Jätta OÜ M määruskaebus rahuldamata ja Tallinna Halduskohtu 21. oktoobri 2016. a
määrus haldusasjas nr 3-16-2055 muutmata. Muuta Tallinna Halduskohtu 21. oktoobri
2016. a määruse haldusasjas nr 3-16-2055 põhjendusi, asendades need ringkonnakohtu
põhjendustega.


EDASIKAEBAMISE KORD
Määrus on lõplik ja selle peale ei saa edasi kaevata (halduskohtumenetluse seadustiku
(HKMS) § 235 lg 1, § 252 lg 7).


ASJAOLUD JA MENETLUSE KÄIK
1. Maksu- ja Tolliamet (MTA) nõudis 10.10.2016 maksuotsusega nr 12.2-3/031473-18 OÜ-
lt M tagasi ettemaksukontole täidetud ja äriühingu muude nõuetega tasaarveldatud
enammaksed summas 5421,70 eurot (p 1) ning kohustas tasuma maksusumma 32 173,34
eurot (p 2).
2. MTA kustutas 11.10.2016 otsusega nr 12.2-3/031473-19 OÜ M poolt tasumisele kuuluva
intressi perioodi 09.06.2016‒10.10.2016 eest, kokku summas 2792,89 eurot.
3. OÜ M esitas 14.10.2016 MTA-le vaide MTA 10.10.2016 maksuotsuse ja 11.10.2016
otsuse täies ulatuses kehtetuks tunnistamiseks.
4. OÜ M esitas 14.10.2016 Tallinna Halduskohtule esialgse õiguskaitse taotluse
(täiendatud 20.10.2016), milles palus peatada MTA 10.10.2016 maksuotsuse ja 11.10.2016
                                                                                    3-16-2055

otsuse kehtivus ja sundtäitmine. Samuti palus OÜ M vabastada kohtuvaidluse ajaks OÜ M
pangakontod.
Maksuhaldur on arestinud OÜ M arvelduskontod enne 10.10.2016 maksuotsuse ja 11.10.2016
otsuse koostamist Tallinna Halduskohtu 27.09.2016 määruse (haldusasjas nr 3-16-1906)
alusel, mille osas on äriühing esitanud kohtule määruskaebuse.
MTA on äriühingu vara hinnanud ebaõigesti ning seega põhjendamatult arestinud äriühingu
pangakontod. Näiteks on maksuhaldur ebaõigesti hinnanud veosõidukite turuväärtust.
Sõidukite turuväärtus on kokku vähemalt 36 000 eurot.
Maksuotsuse tegemisel on maksuhaldur loobunud täitetoimingute jaoks summadest 4618,19
eurot. Seega tuleb automaatselt selle summa ulatuses vähendada ka pangakontodel arestitavat
summat. Kui lähtuda sõidukite õigest turuväärtusest (36 000 eurot) ning maha arvata
maksudega mitteseotud nõuded (s.o täitemenetluse kulud summas 4618,19), siis võimalik
arestitav rahasumma oleks maksimaalselt 1595,04 eurot, mille kohta võib juhatuse liige anda
vajadusel garantii.
Vaide läbivaatamine võib kesta 30 päeva, kuid otsused on tehtud varasemate kuupäevadega,
mis omakorda loovad olukorra, kus otsuseid on võimalik sundtäita enne, kui vaidemenetlus
on lõpuni viidud. Esialgse õiguskaitse kohaldamine soodustaks ka seda, et maksuhaldur
vaatab kriitiliselt OÜ M vaidlustatud haldusaktid üle. Maksuhaldur ise tunnistab, et rikkus
avaldaja suhtes ärakuulamisõigust, see toob paratamatult kaasa otsuste tühistamise.
Tegemist on väikeettevõttega, kelle mainet on äriturul juba oluliselt kahjustatud seoses
pangakontode arestimisega ja ebakohase kontrollimisega (üks partneritest loobus koostööst).
OÜ M olukord on praegusel hetkel äärmiselt keeruline, sest pangakontode arestimisega on
äriühingu igapäevane tegevus peatunud ‒ ei ole võimalik maksta töötajatele töötasu ega
tasuda partneritele arveid. Juhatuse liige kasvatab kahte eelkooliealist last.
Vaidlustatud haldusaktide resolutsioonist ei ole üheselt aru saada, milliste arvete osas
nõutakse äriühingult maksusummade tasumist. Samuti on maksuotsuses jäetud tähelepanuta
OÜ M esitatud faktilised asjaolud ja dokumentaalsed tõendid. Maksumenetluse käigus rikuti
menetlusreegleid. Kokkuvõttes ei ole maksuhaldur maksuotsuse tegemisel tõendanud neid
asjaolusid, mille osas on ta andnud paljasõnalisi hinnanguid. Eeltoodud põhjustel ei ole OÜ M
nõus ka vaidlustatud haldusaktiga intresside arvestusliku määramise osas.
Seoses pangakontode ja sõidukite arestimisega oli maksuhalduril võimalik valida vähem
koormavamaid meetmeid. Jääb mulje, et maksuhaldur ei ole erapooletu. OÜ M ei ole
kontrollimise perioodil käitunud selliselt, et maksuhalduril oleks põhjendatud vajadus arestida
pangakontod. OÜ M tegutseb peaaegu üle 10 aasta, mistõttu on äriühing kui ka juhatuse liige
arvestatav partner äriturul. OÜ M peab tasuma transpordiga seotud kütte eest vähemalt 3
korda kuus äriühingule P AS, transpordipartneritele tehtud töö eest (I OÜ-le jne). OÜ M on
saanud juba mitu võlgnevuse meeldetuletust. OÜ M ei vaidlusta, et vaidluse ajaks jääksid
tagatiseks veosõidukid.
5. MTA palus jätta esialgse õiguskaitse taotlus rahuldamata.
OÜ M ei ole esitanud veenvaid põhjendusi maksuotsuse kehtivuse peatamiseks.
Kohtupraktikast tulenevalt ei anna ebakindlus maksusumma määramise korrektsuses alust
esialgse õiguskaitse kohaldamiseks. Kuna OÜ M ei ole taotlenud maksuvõla ajatamist, siis
puudub OÜ-l M esialgse õiguskaitse vajadus. Õiguskirjanduses on leitud, et kuigi
vaidlustatud haldusakti kehtivuse peatamine pakuks kaebajale alati maksimaalset kaitset,
tuleb esialgse õiguskaitse vahendi valikul arvestada, et valitud vahend annaks kaebajale tema

                                                                                          2(6)
                                                                                   3-16-2055

õiguste tagamiseks minimaalse vajaliku kaitse. Seega on haldusakti kehtivuse peatamine
esialgse õiguskaitse vahendina õigustatud vaid siis, kui haldusakti täitmise peatamine ei paku
kaebajale vajalikku kaitset.
Praegusel juhul on Tallinna Halduskohus andnud 27.09.2016 määrusega haldusasjas nr 3-16-
1906 loa liiklusregistrisse käsutamise keelumärke kandmiseks ning OÜ M arvelduskontode
arestimiseks summas 23 112,23 eurot. Kohus on aktsepteerinud MTA poolt kindlakstehtud
sõidukite turuväärtust. OÜ M on esitanud väljavõtted auto24.ee leheküljelt. OÜ M pole
usaldusväärselt ümber lükanud MTA poolt tuvastatud ja kohtu poolt 27.09.2016
kohtumääruses aktsepteeritud sõidukite turuväärtust.
Maksuvõla kättesaamiseks esineb oluline avalik huvi.
6. Tallinna Halduskohus jättis 21.10.2016 määrusega esialgse õiguskaitse taotluse
rahuldamata.
Arvelduskonto arest takistab kahtlemata OÜ M igapäevast majandustegevust. Samas on
põhistamata OÜ M väited, et ta ei ole saanud töötajatele maksta töötasusid ega täita
lepingupartnerite ees oma kohustusi. OÜ M ei ole kohtule esitanud eelnimetatud väiteid
kinnitavaid tõendeid.
OÜ M põhjendab esialgse õiguskaitse taotlust vajadusega teha pangakontolt vältimatuid
ülekandeid. Samas ei ole OÜ M kommenteerinud 27.09.2016 määruses haldusasjas nr 3-16-
1906 välja toodud asjaolu, et maksukorralduse seadus (MKS) ei välista arestitud
pangakontodelt maksuhalduri nõusolekul väljamaksete tegemist (MKS § 131 lg 4). Sellele on
maksuhaldur ka ise taotluses selgesõnaliselt viidanud ning kinnitanud, et vajadusel on
maksuhalduri nõusolekul tagatud ka äriühingu kohustuste täitmine. Vältimatute väljamaksete
tegemiseks tuleb OÜ-l M pöörduda maksuhalduri poole.
Esialgse õiguskaitse kohaldamise kahjuks räägib ka asjaolu, et OÜ M ei ole taotlenud
maksuvõla tasumise ajatamist (MKS § 111 lg 1). OÜ M väide, et tegemist ei ole kehtiva
maksuotsusega, ei ole õige. Haldusakti vaidlustamine ei mõjuta haldusakti kehtivust ega
välista selle täitmisele pööramist.
OÜ M väited selle kohta, et MTA on ebaõigesti hinnanud talle kuuluvate sõidukite
turuväärtust, ei anna alust esialgse õiguskaitse taotluse rahuldamiseks. Tallinna Halduskohus
on 27.09.2016 määrusega haldusasjas nr 3-16-1906 andnud MTA-le loa liiklusregistrisse
käsutamise keelumärke kandmiseks ning OÜ M arvelduskontode arestimiseks summas 23
112,23 eurot. Nimetatud määruses analüüsis kohus maksuhalduri valitud meetmete
eesmärgipärasust ja proportsionaalsust.
Sõidukite väärtust puudutavate vastukäivate hinnangute korral tuleks OÜ-l M kaaluda
kokkuleppel maksuhalduriga sõltumatu hindamise tellimist, mille tulemust mõlemad pooled
aktsepteerivad. Sellise hinnangu tellimine praeguses kohtuasjas ei oleks esialgse õiguskaitse
taotluse kiireloomulisust ja vaidemenetluse kestust arvestades otstarbekas.
MENETLUSOSALISTE SEISUKOHAD RINGKONNAKOHTUS
7. OÜ M palub 31.10.2016 määruskaebuses tühistada Tallinna Halduskohtu 21.10.2016
määrus ja rahuldada esialgse õiguskaitse taotlus.
Määruskaebuse esitaja ei jaga halduskohtu seisukohta, et esialgse õiguskaitse kohaldamise
kahjuks räägib asjaolu, et OÜ M ei ole taotlenud maksuvõla ajatamist. Ajatamise korral



                                                                                         3(6)
                                                                                     3-16-2055

nõustuks määruskaebuse kaebaja ka maksuotsusega. Kohus on ebaõigesti kohaldanud
materiaalõiguse normi ja rikkunud menetlusnorme.
Halduskohus on teinud üllatava lahendi, leides, et OÜ M ei ole esitanud tõendeid ja taotlus on
põhistamata. Taotleja põhistas oma seisukohti ja kirjeldas asjaolusid piisavalt. Vastustajale ja
kohtule oli teada, millised maksekohustused, sh töötajad ja partnerid on määruskaebuse
esitajal. Maksuotsuses ja vaides on kirjas ettevõtete üldandmed, töötajad ja partnerid. Juhul,
kui kohtule jäi midagi ebaselgeks, oleks kohus pidanud andma võimaluse esitada tõendeid.
Varasemad pangakonto väljavõtted ei saa tõendada kõiki tulevikus vajalikke kulutusi, kuna
tellimused muutuvad pidevalt. Krediidiinfosse võlglasena sattumine piirab oluliselt ettevõtja
konkurentsi.
Maksuotsuse sundtäitmine annab võimaluse OÜ M vara sundrealiseerimiseks. See seiskab
ettevõtte tegevuse ja toob kaasa töökohtade kaotuse. Määruskaebuse esitajale ei ole
pangakontode arestimisel selgitatud, et vältimatute väljamaksete tegemiseks tuleb OÜ-l M
pöörduda maksuhalduri poole. Määruskaebuse esitaja on esitanud sellekohase taotluse
maksuhaldurile, kuid ei ole vastust saanud. Seega ei ole tagatud arvete tasumine vastustaja
kaudu. See ei tagaks ka äriühingu jätkusuutlikkust, sest ebastabiilne olukord ja vastustaja
suvast lähtuv arveldamine raskendab majanduslikku seisu veelgi.
Vastustaja on esitanud kohtule vara arestimisel ebatäpsed andmed (sh veoautode tüübi kohta)
ja seetõttu ei ole kohtu järeldused vara väärtuse osas õiged. Seega ei ole põhjendatud ka
ettevõtte pangakontode arestimine sellises ulatuses. Kohtu ettepanek pooltele tellida koos
sõltumatu ekspert on küll hea, kuid kohtule on teada poolte erimeelsused ning selline
ettepanek oleks tulnud teha enne vaidlustatud määruse tegemist. Sellise ettepaneku
tegemisega möönab kohus sisuliselt, et vastustaja antud turuväärtuse hinnang võib olla
ebaõige. Seetõttu on arusaamatu, kuidas sai kohus nõustuda vara arestimise määruse
seisukohtadega.
8.   MTA palub kirjalikus vastuses jätta määruskaebus rahuldamata.
MTA kordab halduskohtule varasemalt esitatud seisukohti ning märgib vastuseks
määruskaebusele järgmist. Halduskohus on õigesti leidnud, et õiguskaitse kohaldamise
kahjuks räägib ka asjaolu, et OÜ M ei ole taotlenud maksuvõla tasumise ajatamist. Kohus on
õigesti leidnud, et OÜ M ei olnud kohtule esitanud tõendeid, et ta ei ole saanud maksta
töötajatele töötasusid ega täita lepingupartnerite ees oma kohustusi. Kaebaja teab tema enda
sfääri kuuluvaid asjaolusid ning tal on nende tõendamise kohustus. Kaebajale oli teada ka
27.09.2016 halduskohtu määruses nr 3-16-1906 välja toodud asjaolu, et MKS ei välista
arestitud pangakontodelt maksuhalduri nõusolekul väljamaksete tegemist (MKS § 131 lg 4).
Sellele on maksuhaldur ka ise taotluses selgesõnaliselt viidanud ning kinnitanud, et vajadusel
on maksuhalduri nõusolekul tagatud ka äriühingu kohustuste täitmine.


RINGKONNAKOHTU PÕHJENDUSED
9. HKMS § 249 lg 1 järgi võib kohus kaebaja põhjendatud taotluse alusel või omal algatusel
teha igas menetlusstaadiumis määruse kaebaja õiguste esialgse kaitse kohta, kui vastasel juhul
võib kaebaja õiguste kaitse (või kaebuse eesmärgi saavutamine) kohtuotsusega osutuda
oluliselt raskendatuks või võimatuks. Halduskohus võib esialgse õiguskaitse abinõuna
määrusega muu hulgas peatada vaidlustatava haldusakti kehtivuse või täitmise (HKMS § 251
lg 1 p 1). Esialgse õiguskaitse määruse tegemisel arvestab kohus avalikku huvi ja puudutatud
isiku õigusi ning hindab kaebuse perspektiive ja esialgse õiguskaitse määruse ettenähtavaid


                                                                                           4(6)
                                                                                     3-16-2055

tagajärgi (HKMS § 249 lg 3). Esialgse õiguskaitse kohaldamine peab olema eesmärgipärane
ja proportsionaalne.
10. Halduskohus jättis 21.10.2016 määrusega esialgse õiguskaitse taotluse rahuldamata,
leides, et taotlus on põhistamata. Määruskaebuse esitaja on seisukohal, et esialgse õiguskaitse
taotlus oli piisavalt põhistatud ning ebaselguse korral oleks halduskohus pidanud võimaldama
taotlejal esitada täiendavaid tõendeid või selgitusi.
11. HKMS § 250 lg 2 kohaselt tuleb esialgse õiguskaitse taotlust põhistada, s.t selgitada
faktilist väidet kohtule selliselt, et kohtu hinnangul on väide usutav. Põhistamiseks võib
menetlusosaline kasutada nii tõendeid kui ka teavet, mis ei ole seaduses sätestatud
menetlusvormis (HKMS § 63). HKMS § 250 lg 2 ls 2 kohaselt võib kohus taotluse esitajalt
nõuda oma väidete tõendamist. Seejuures tuleb arvestada HKMS § 252 lg 1 ls 3 tingimusega,
mille kohaselt võib tõendite esitamist nõuda üksnes juhul, kui see on võimalik esialgse
õiguskaitse määruse tegemisel arvestatavaid õigusi ja huve oluliselt kahjustamata. Neist
sätetest tuleneb, et esialgse õiguskaitse taotluse lahendamisel võib kohus, kuid ei pea nõudma
taotleja väidete tõendamist. OÜ-le M täiendavate tõendite esitamiseks tähtaja andmata jätmine
ei tingi halduskohtu määruse tühistamise. Samas peab ringkonnakohus vajalikuks selgitada, et
üldjuhul tuleks esialgse õiguskaitse taotluses vajaliku põhistuse puudumisel jätta kohtul
taotlus HKMS § 55 lg 1 alusel käiguta ja anda puuduste kõrvaldamiseks tähtaeg ning alles
puuduste kõrvaldamata jätmisel on võimalik taotlus jätta läbi vaatamata (HKMS § 55 lg 2).
12. Arvestades kaebaja poolt ringkonnakohtule esitatud täiendavaid tõendeid, ei saa
määruskaebuse esitajale enam ette heita taotluse põhistamata jätmist.
Maanteeameti liiklusregistri andmetel on OÜ M nimele registreeritud sõidukitele (MAN TGL
12.240 4X2 BL N2 kategooria veoauto, registreerimisnumber 66ZHS, väljalaskeaasta 2005;
MAN 26.410 FNLLC N3 kategooria veoauto, registreerimisnumber 522APD, väljalaskeaasta
2001) ja haagisele Schwarzmüller TPA 2/ZJ (registreerimisnumber 292DD, väljalaskeaasta
2001) Tallinna Halduskohtu 27.09.2016 määruse alusel haldusasjas nr 3-16-1906 seatud
käsutamise keelumärge. Kinnistusraamatu andmete kohaselt ei kuulu OÜ-le M kinnisvara,
Eesti väärtpaberite keskregistri andmetel ei ole äriühingul väärtpabereid, samuti ei kuulu talle
väikelaevu. Äriregistrist kättesaadava OÜ M 01.01.2015‒31.12.2015 majandusaasta aruande
kohaselt oli äriühingu 2015. a majandusaasta kahjum 19 692 eurot ja jaotamata kasum
142 573 eurot. OÜ M esitatud Swedbank AS kahe arvelduskonto väljavõtte kohaselt oli
seisuga 31.10.2016 äriühingul vabu rahalisi vahendeid kokku summas 5514,73 eurot ning
2015. a majandusaasta aruande kohaselt oli äriühingul raha seisuga 31.12.2015 13 646 eurot.
Seega puuduvad äriühingul reaalsed vabad rahalised vahendid jaotamata kasumi näol.
Haldusasjas nr 3-16-1906 maksuhalduri poolt esitatud OÜ M käibedeklaratsioonidelt jaanuar
kuni juuli 2016. a kohta ei nähtu kasumit, mille arvelt oleks võimalik katta võimalik
maksukohustus. OÜ M 2015. a majandusaasta aruandest nähtuvalt on äriühingul seisuga
31.12.2015 lühiajalisi laenukohustusi kokku summas 30 300 eurot ning tarnijatele ja
töövõtjatele tasumata arveid summas 14 401 eurot. Eelnevast järeldub, et äriühing ei ole
ilmselt võimeline määratud maksusummat koheselt tasuma ning selle sissenõudmine võiks
muuta tema edasise majandustegevuse jätkamise võimatuks. Seega on kaebajal iseenesest
esialgse õiguskaitse vajadus. Seejuures ei välista esialgse õiguskaitse vajadust ka asjaolu, et
OÜ M ei ole taotlenud maksuvõla ajatamist (nt Tallinna Ringkonnakohtu 30.06.2015 määrus
nr 3-15-1303, p 8; 19.12.2014 määrus nr 3-14-52926, p 9).
13. Kaebust ei ole alust praeguses menetlusetapis pidada ilmselgelt perspektiivituks.
Ainuüksi see ei tähenda siiski, et esialgse õiguskaitse abinõu rakendamine oleks põhjendatud.
Ringkonnakohtu hinnangul tuleb praegusel juhul pidada määravaks, et äriühingu tegevus on


                                                                                           5(6)
                                                                                     3-16-2055

olnud kahjumlik ja tema tegevus ei pruugi olla jätkusuutlik. Määruskaebuse esitajal lasub
maksupettuse kahtlus. Sellises olukorras on põhjendatud maksuhalduri järeldus, et OÜ-l M
võib puududa huvi likviidsete vahendite omamiseks tulevikus, mille arvelt täita võimalik
maksukohustus. Seega võib pidada tõenäoliseks, et esialgse õiguskaitse abinõu kohaldamine
ei lükkaks maksude tasumist mitte üksnes edasi, vaid maksuvõla sundtäitmise keelamise ja
pangakontode aresti alt vabastamise korral võiks maksusumma jääda riigieelarvesse üldse
laekumata. Sellest tulenevalt välistab ülekaalukas avalik huvi esialgse õiguskaitse
kohaldamise.
14. Määruskaebuse esitaja leiab, et maksuhaldur on haldusasjas nr 3-16-1906 esitanud
kohtule ebatäpsed andmed sõidukite turuväärtuse kohta ning seetõttu ei ole kohtu järeldused
vara väärtuse kohta õiged. Haldusasja nr 3-16-1906 materjalidest nähtuvalt on maksuhaldur
analüüsinud OÜ-le M kuuluvate sõidukite eeldatavat turuväärtust veebiportaali
www.auto24.ee ja www.mobile.ee andmetele tuginedes ning hinnanud sõidukite keskmiseks
turuväärtuseks kokku 19 101 eurot. Määruskaebuse esitaja hindab oma sõidukite
turuväärtuseks vähemalt 36 000 eurot. Haldusasja nr 3-16-1906 materjalidest nähtub, et kuigi
maksuhaldur on arvutuskäiku hõlmanud erineva mudeliga veokeid, on tegemist
määruskaebuse esitajale kuuluvate sõidukitega identsete ehitusaastatega (2001 ja 2005)
veokitega. Määruskaebuse esitaja poolt esitatud kuulutustes on kajastatud sõidukeid
ehitusaastatega 12/2006 ja 2007. On ilmne, et sellised erinevused ehitusaastates mõjutavad
rahvusvahelisi vedusid tegevate veoautode läbisõitu ja turuväärtust. Arvesse tuleb võtta ka
seda, et müügikuulutustes märgitud hinnad on üldjuhul tegelikest müügihindadest kõrgemad.
Ringkonnakohus nõustub halduskohtu hinnanguga, et keskmise hinna arvestamine
maksuhalduri meetodil oli lubatav.
15. MKS ei välista arestitud pangakontodelt maksuhalduri nõusolekul väljamaksete tegemist
(MKS § 131 lg 4). Sellele on maksuhaldur haldusasjas nr 3-16-1906 esitatud taotluses
selgesõnaliselt viidanud ning kinnitanud ka praeguses asjas määruskaebusele esitatud
vastuses, et vajadusel on maksuhalduri nõusolekul tagatud äriühingu kohustuste täitmine.
Määruskaebusest nähtuvalt on OÜ M taotlusega vältimatute väljamaksete tegemiseks
maksuhalduri poole juba ka pöördunud.
16. Määruskaebuse esitajal on võimalik maksuotsusega määratud maksusumma korraga
tasumist ja sellega kaasnevaid negatiivseid tagajärgi vähemalt osaliselt vältida, esitades
maksuhaldurile MKS §-de 111‒112 alusel taotluse maksuvõla tasumise ajatamiseks.
Määruskaebuse esitaja seisukoht, et ajatamine tähendaks maksuotsusega nõustumist, on
ekslik. OÜ M on esitanud maksuotsuse peale vaide. Seega on ilmne, et ta ei nõustu
maksuotsusega.
17. Eelneva põhjal jääb OÜ M määruskaebus rahuldamata. Ringkonnakohus muudab
Tallinna Halduskohtu 21.10.2016 määruse põhjendusi, asendades need ringkonnakohtu
põhjendustega.


 /allkirjastatud digitaalselt/   /allkirjastatud digitaalselt/   /allkirjastatud digitaalselt/
       Maret Altnurme                    Oliver Kask                    Kaire Pikamäe




                                                                                           6(6)

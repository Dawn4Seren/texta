                               KOHTUOTSUS
                              Eesti Vabariigi nimel

Kohtuasja number               2-15-4572

Otsuse tegemise aeg ja koht    22. märts 2016.a, Jõhvi

Kohus                          Viru Maakohus

Kohtunik                       Piret Raik

Kohtuasi                       AS Holmen Mets hagi OÜ Villa Marika vastu võlgnevuse
                               nõudes

Hagihind                       37 114, 24 eurot

Kohtuistungi toimumise aeg     30. septenber 2015

Menetlusosalised               Hageja :                  AS Holmen Mets (RK 10310575,
                                                         Sadama tee 6, 44109 Kunda)

                               Hageja lepinguline        Vandeadvokaat Kristina Uuetoa-
                               esindaja:                 Tepper
                                                         (Advokaadibüroo       Tepper     &
                                                         Partnerid; Lelle 24, 11318 Tallinn;
                                                         e-post: kristina@tepper.ee)

                               Kostja:                   OÜ Villa Marika (RK 10666556,
                                                         Alajõe küla, Alajõe val, 41001 Ida-
                                                         Virumaa;                     e-post:
                                                         villamarika@gmail.com)

                               Kostja lepinguline        Kerli Kase
                               esindaja:                 (Cavere Õigusbüroo OÜ, Estonia pst
                                                         1,    10143     Tallinn;   e-post:
                                                         Kerli@cavere.ee)



RESOLUTSIOON

1.      AS Holmen Mets hagi rahuldada.




                                                                                          1
2.     Välja mõista kostjalt OÜ-lt Villa Marika hageja AS-i Holmen Mets kasuks 31 765
(kolmkümmend üks tuhat seitsesada kuuskümmend viis) eurot 24 senti (26 471, 01 eurot
+ käibemaks 20% 5 294, 21 eurot)

3.     Välja mõista OÜ-lt Villa Marika AS-i Holmen Mets kasuks viivis alates
21.02.2014.a - 22.03.2016 5 369 (viis tuhat kolmsada kuuskümmend üheksa) eurot 82
senti ja alates 23.03.2016.a tasumata põhinõudelt (31 765, 24 eurot) VÕS § 113 lg 1
sätestatud määras.

4.     Poolte menetluskulud jätta kostja OÜ Villa Marika kanda.

4.1 Välja mõista OÜ-lt Villa Marika AS Holmen Mets menetluskulude katteks 3 714
(kolm tuhat seitsesada neliteist) eurot 40 senti.

4.2      Hüvitamisele kuuluvatelt menetluskuludelt tuleb tasuda viivist VÕS § 113 lg 1
teises lauses ettenähtud ulatuses alates menetluskulude suurust kindlaks tegeva lahendi
jõustumisest kuni täitmiseni.


EDASIKAEBAMISE KORD

Kohtuotsuse peale on õigus esitada apellatsioonkaebus Tartu Ringkonnakohtule 30
päeva jooksul, alates otsuse kättetoimetamisest, kuid mitte hiljem kui 5 kuu möödumisel
esimese astme kohtu otsuse avalikult teatavakstegemisest.


HAGI ALUSEKS OLEVAD FAKTILISED ASJAOLUD JA HAGEJA NÕUE

1. AS Holmen Mets ja OÜ Villa Marika sõlmisid 25.01.2013.a seonduvalt Ollepi
maaüksusega kasvava metsa raieõiguse võõrandamise lepingu nr T5/0113.
Hageja täitis oma raielepingu p 3.1 tuleneva kohustuse ehk tasus Ollepi maaüksusel metsa
raieõiguse eest OÜ-le Villa Marika 36 500 eurot (+ käibemaks). Kokku lepiti, et lõplik
tasumine toimub peale materjalide realiseerimist. Vastavalt täiendavalt sõlmitud suulisele
kokkuleppele oli Ollepi maaüksusel puidu ülestöötajaks OÜ Villa Marika.

2. Raietööde teostamine kostjal ei edenenud.
03.07.2013.a leppisid pooled kirjalikult kokku, et OÜ Villa Marika kohustub lõpetama
raietööd Ollkepi maaüksusel hiljemalt 2013. aasta juulis. OÜ Villa Marika ei täitnud
kokkulepet.
04.02.2014.a sõlmisid pooled kokkukeppe, mille p 3 järgi ostis OÜ Villa Marika tagasi Ollepi
maaüksusega seotud raieõiguse (osas, milles Holmen ei olenud raielepingu alusel
realiseerinud) kohustudes hiljemalt 20.02.2014.a tasuma raieõiguse müügi eest Holmenile
26 471, 03 eurot (+km). 04.02.2014.a võetud rahalist kohustust OÜ Villa Marika samuti ei
täitnud.
Hageja saatis kostjale 06.02.2015 kirjaliku nõude (sh pankrotihoiatuse) seoses rahalise
kohustuse 34 262, 90 eurot (millest põhivõlg 31 765, 24 eurot + viivis 2 497, 66 eurot)
täitmata jätmisega.
Kostja hageja nõudele ei reageerinud.

3. Hageja leiab, et poolte vahel 04.02.2014 sõlmitud kokkuleppe p 3 on käsitletav VÕS-i
mõistes müügilepinguna. AS Holmen Mets on võimaldanud 04.02.2014.a müügilepingu
esemeks oleva õiguse OÜ-l Villa Marika omandada. Villa Marika on omandatud kasvava

                                                                                          2
metsa raieõigust ka faktiliselt realiseerinud. Villa Marika ei ole täitnud kokkulepitud
ostuhinna tasumise kohustust.
Hageja palub kostjalt välja mõista võlgnevus 31 765, 24 ja seadusjärgne viivis kindla
summana kuni kohtuotsuse tegemiseni ja sealt edasi protsendina põhinõudest (8% asstas,
millele lisandub Euroopa Keskpanga põhirefinantseerimisoperatsioonidele kohaldatav vastav
viimane intressimäär) kuni põhinõude täitmiseni.
Menetluskulud palub hageja jätta kostja kanda.

4. Hageja leiab, et kostja kostja vastuväited hagile põhinevad ebaõigetel eeldustel.
03.07.2013 ja 04.02.2014.a kokkuleppd ei ole kehtetud.
Tehingute tühistamise vormilised ja materiaalsed eeldused on täitmata, lisaks osundab hageja,
et kostja ise oli see isik, kes raielepingu objektiks oleva raieõiguse võõrandas ning seejärel ka
puidu vahetult üles töötas. Kostjal ei saanud seetõttu olla mingisugust eksimust, millist puitu
ja millises koguses on võimalik raieõiguse alusel veel üles töötada ehk müügilepingu objekti
väärtuses.
Asjakohatud ja ebaõiged on kostja üldistatud väited nagu oleks kogu pooltevahelise koostöö
vältel ülestöötatud puidu müügist saadud või ülejäänud summade osas kuidagi teda petetud
või eksitatud. Kostja ei ole hagejale mingisuguseid pretensioone esitanud ega lisadokumnete
nõudnud (mille puudumist kostja väidab).
03.07.2013 ja 04.02.2014.a kokkulepped sõlmiti kostjast tulenevatel põhjustel, sest kostja ei
täitnud raietööde teostamise kohustust.
Asjaolud, mida on kirjeldatud poolte vahelises e-kirjavahetuses ei muuda mingil viisl
04.02.2014.a kokkuleppe p 3 sisalduva müügilepingu tingimusi sh raieõiguse tagasiostu hinda.
Hageja juhib tähelepanu, et kostja on 04.02.2014.a kokkulepet ka täitnud (tasunud hagejale
kokkuleppe alusel 14 252, 75 eurot).

Kostja esitatud tühistamisavaldused on esitatud hilinemisega. TsÜS § 99 lg 1 p 2 järgi võib
pettuse või eksimuse korral tehingu tühistada 6 kuu jooksul pettusest või eksimusest
teadasaamisest. Tegemist on õigust lõpetava tähtajaga.
Kostja ise on seisukohal, et asjaoludest (milliseid peab eksitavaks) sai ta teada hageja Kunda
osakonna juhataja H. N.e 30.09.2014.a e- kirjast. Seega on kostja 13.04.2015 avaldus poolte
vahel 03.07.2013 ja 04.02.2014.a sõlmitud kokkulepete tühistamiseks esitatud peale seaduses
sätestatud 6 kuu möödumist ning kostja on kaotanud õiguse kõnealuste tehingute
tühistamiseks.
Kuigi kostja on kaotanud õiguse kokkulepete tühistamiseks, ei ole kostja esile toobnud ka
kõnealuste tehingute tühistamiseks ettenähtud materiaalseid eeldusi.
Tehingu tühistamise välistab ka TsÜS § 92 lg 5, mille kohaselt tehingu teinud isik ei või
tehingut tühistada kui ta vastavalt tehingu tegemise asjaoludele ja tehingu sisule kandis
eksimuse riisikot. Eeldades, et kostja peab eksimuseks raieõiguse tagasiostmise tehingu hinda
(selle kujunemist), tuleb arvestada, et tehingu ettevalmistamise käigus tehtud omandatud
raieõiguse väärtuse hinnariski kannab vaieldamatult kostja ise. Tegemist ei ole kostjale võõra
valdkonnaga. Kostja müüs esmalt ise hagejale sama raieõiguse ning oli seejärel puidu reaalse
ülestöötajana täpselt kursis, millise koguses ja millist metsa on faktiliselt raiutud ning kui
palju ning millist on reaalselt alles.
Kostja käsitlus käibemaksuseadusest on meelevaldne. Võla väljanõudmine ei sõltu arve
esitamisest ega riigile arve deklareerimisest või käibemaksu tasumisest/tasumata jätmisest.
Hageja on seisukohal, et 04.02.2014.a kokkuleppe p 3 tuleneva kohustuse täitmise eelduseks
ei ole AS Holmen Metsa poolt OÜ-le Villa Marika arve esitamine. Kostjal oli hageja
arveldusarve teada, mida kinnitab mh 13.02.2014.a maksekorraldus, millega kostja tagastas
04.02.2014.a kokkuleppe p 2 alusel 14 252, 75 eurot.


                                                                                               3
KOSTJA VASTUVÄITED

5.     Kostja hagi ei tunnista ja vaidleb sellele vastu täies ulatuses.

Kostja märgib, et pooled on koostööd teinud alates 2004. aastast ning reeglina toimus see nii,
et hageja ostis kasvavat metsa kasvava metsa raieõiguse võõrandamise lepingute alusel nii
kostjalt kui teistelt isikutelt eelkõige eesmärgiga tekitada endale kasvava metsa ladu
erametsades, mis võimaldas varuda puitu ja seda üles töötada vastavalt vajadusele. Kuivõrd
kostja omas ka vajalikku tehnikat raide teostamiseks, lepiti reeglina kokku, et kostja ise
teostab vajalikud raied, kostja töökulud tasub hageja, hageja tegeleb kinnistult raiutud puidu
müügiga ja akteerimisega ning lõplik tasumine toimus alati peale materjalide realiseerimist
hageja poolt. Lõpliku tasumise arvestamisel võeti arvesse kui palju hageja tasus kostjale
raieõiguse eest, kui palju sai hageja raha võõrandatud puidu eest, kui suures sulatuses sai
hageja puitu endale ning millised olid raie ülestöötamise kulud.

6.      Kogu poolte vahelise koostöö vältel ei esitanud hageja kordagi kostjale akte puidu
vastuvõtmise kohta, vaid vastav kokkuvõte edastati kostjale e-posti teel allkirjastamata ilma
ühegi lisadokumendita ning kostja heas usus uskus alati kokkuvõtetes toodud tihumeetrite
koguseid ja hindasid. Samuti eeldas kostja, et kogu ülestöödeldud puidu müügist või
väärtusest ülejääv summa makstakse kostjale välja, kuivõrd poolte vaheline leping ei
sisaldanud muud kokkulepet ega lisatasu hagejale.
Kokkulepete puhul lähtus kostja eeldusest, et hageja esitab kostjale õigeid ja tõeseid andmeid
ning allkirjastas vastavad kokkulepped (03.07.2013 ja 04.02.2014) teadmises, et Ollepi
kinnistu raidest saadi metsamaterjali kokku 359, 051 tm, millest jäi peale kuluarvete
mahaarvestamist järgi tulu summas 10 028, 97 eurot ja millest tulenevalt oleks kostja pidanud
hagejale tasuma 26 471, 03 eurot.
Hageja Kunda osakonna juhataja H. N. saatis kostjale 30.09.2014.a e- kirja milles nendib, et
kostja on suutnud vaidlusalusel kinnistul pea kõik raied ära teha ning teinud täiendavalt 1048
tm küttepuid. Koos varemraiutud kogusega on kogu ümarmaterjali kogus 1489 tm. Viidatud e-
kirjas on raiekokkuvõte: raie ostuhind 36 500 eurot, senine raietulu 441,035 tm pealt kokku
17 788, 18 eurot, kokku on raiest puudu 23 866, 15 eurot. Lisaks Holmeni marginaal 2604, 88
eurot ning summa kokku 26 471, 03 nagu ka varasemates korduvates kokkulepetes.
Kostjale oli väljend Holmendi marginaal esmakordne ja üllatuslik. Kostja küsis suuliselt
selgitusi, selgus, et hageja on kogu poolte koostöö vältel arvestanud Holmeni marginaali (ehk
maha kulu) mille arvestamiseks pooltel kokkulepe puudus ning on seeläbi alusetult
rikastunud. Kostja leiab, et hageja on kostjat petnud ja eksitanud esitades kostjale ebaõigeid
andmeid, mis tingisid asjaolu, et kostja allkirjastas eksimuses olles 03.07.2013 ja 04.02.2014
kokkulepped.
Kostja esitab hagejale tühistamisavalduse, millega loeb tühistatuks 03.07.2013.a ja
04.02.2014.a sõlmitud pooltevahelised kokkulepped.

7.      Kostja on seisukohal, et hageja nõue on tõendamata.
Kostja nendib, et poolte vahel sõlmiti 15.01.2012 kasvava metsa raieõiguse võõrandamise
leping T5/0113 ning kostja on saanud nimetatud lepinguga seoses hagejalt 36 500 eurot,
millele lisandub käibemaks. Samas märgib kostja et lõplik tasumine pidi toimuma lepingu p
3.1 järgi pärast raiete lõpetamist ja materjalide realiseerimist. Lepingus ei ole sätestatud kes ja
kellele ning kui palju peaks tasuma. Kostja leiab, et hageja ei ole tõendnud seda kuidas ja



                                                                                                 4
mille eest peaksid tasumised toimuma, millised laekumised olid hagejal materjalide
realiseerimisest, millises koguses sai hageja puitu raielangilt ning millised olid
hagejakulutused seoses raielangiga. Fikseerimta on ka see missugune osa raietest on teostatud
ning missugune teostamata. Lõpetamata raiete osas ei tohiks hagejal nõuet tekkida.
Lisaks puudub kostjal tänaseni dokument mille alusel, juhul kui kohustus eksisteeriks, oma
kohustusi täita. Hageja ei ole kostjale vaidlusaluse lepinguga seoses esitanud mitte ühtegi
arvet, millest saaks kostjal maksekohustus tekkida. Arusaamatu on käibemaksu arvestamine
nõutava summa hulka.
Ainuüksi kasvava metsa raieõiguse võõrandamise lepingust ei tulene kostjale ühtegi raha
tasumise kohustust ega tähtaega. Kostja palub hagi jätta täies ulatuses rahuldamata.

8.      Kostja märgib, et isegi kui 03.07.2013.a ja 04.02.2014 kokkulepped oleksid kehtivad,
ei ole 04.02.2014.a kokkulepe käsitletav müügilepinguna.
Juhul, kui pooled oleksid soovinud müüa raieõigust hagejalt kostjale tagasi, siis oleks ka
raieõiguse müügileping sõlmitud. Nagu igal müügilepingul, on ka raieõiguse müügilepingul
olulised vorminõuded, mis 04.02.2014.a kokkuleppel on puudu (Nt on kokkuleppe tekstist
puudu, mida müüdi, kui palju müüdi ja missuguse hinnaga müüdi).
Hageja märgib küll, et kostja oli see isik, kes raielõiguse võõrandas ning puidu vahetult üles
töötas, mistõttu ei saanud olla mingisugust eksimust, samas jätab tähelepanuta, et puidu
turustajaks lõpptarbijani on alati olnud hageja ning seega on poolte lõplikud arvestused
tulenenud alati sellest, kui palju ja millise raha eest on hageja puidu lõpptarbijani toimetanud.

04.02.2014 kokkulepe tähendab Ollepi kinnistult Villa Marika OÜ poolt müüdud raielepingu
nr T5/0113 täitmata osade tagasimakset, mille suurus on arvestatud hageja poolt arvutatud
väljatuleku meetodil ehk raiest juba saadud tulu lahutatuna ostu hinnast (aritmeetika kirjas
03.07.2013 kokkuleppe p 3). Kokkulepete mõte oli lõpetada poolte vaheline koostöö mitte
sõlmida ostu-müügilepingut ning fikseerida kohustuste jäägid.
Kostja märgib, et ta ei ole kunagi väitnud, et kostja ei jätkanud raietegevust, kuid kostja ei
nõustu hageja väitega, et kostja jätkas raietegevust ajendatuna tagasiostetud raieõigusest,
kuivõrd kostja ei ole raieõigust tagasi ostnud. Kostja teostas raiet tulenevalt raielepingust nr
T5/0113. Kostja ei saanud tasuda kokkuleppes nimetatud summat, sest see on tõendamata.

Kostja ei nõustu hageja etteheitega eksitamise või petmise tõendamatuse osas.
Kostja sai nimetatud asjaoludest teada hageja esindaja 30.09.2014.a e- kirjast. Kirjale
järgnevalt hakkas kostja väidetava marginaaliga seonduvat täpsemalt uurima ning siis sai
selgeks, et ilmselt ka varasemalt on hageja esitanud kostjale valeandmeid, kus marginaali pole
mitte eraldi välja toodud, vaid peidetud teiste kulude hulka. Kostja rõhutab, et mitte üheski
poolte kokkuleppes ei ole kokku lepitud hageja õigust nõuda mingisugust vahendustasu vmt.
03.07.2013.a ja 04.02.2014.a kokkulepped ei sõlmitud mitte kostjast tulenevatel asjaoludel
nagu väidab hageja, vaid initsiatiiv tuli hagejalt ning eesmärgiks oli tegelikkuses lõpetada
poolte koostöö kuna hageja on äriliselt oma tegevussuunda muutnud ning ei soovi enam
kasvava metsa ostmise ja müümisega tegeleda ning soovib teha muudatusi äriühingu
puiduvarumise poliitikas. Kostja tõepoolest allkirjastas 04.02.2014.a kokkuleppe heas usus ja
tahtes, kuid kokkuleppe juurde ei esitatud mitte ühtegi dokumenti, mis tõendaks raidest puudu
oleva summa jääki, kokkuvõtte sai kostja hagejalt alles 30.09.2014.a e-kirjaga.

Kostja ei nõustu hageja seisukohaga justkui oleks kostjal tulnud esitada hagejale kreeditarve.
Hageja enda väitel müüs ta tagasi raieõiguse ehk sõlmis kostjaga müügilepingu. Ilmselgelt
esitab kauba müügi korral müügiarve müüja, mitte ostja kreeditarvena.



                                                                                               5
9.      Kostja ei nõustu ka hageja väitega selles, et avaldus 03.07.2013 ja 04.02.2014.a
kokkulepete tühistamiseks on esitatud pärast kuuekuulise tähtaja möödumist. 30.09.2014.a e-
kirjas märgiti küll esmakordselt Holmeni marginaali, kuid asjaolu, et hageja on kogu koostöö
vältel nimetatud marginaali arvestanud, sai kostjale teatavaks alles järgnevate kuude jooksul
toimunud suuliste vestluste käigus. Kostja üritas järgnevate kuude jooksul jõuda selgusele kui
ulatuslik on olnud hageja pettus, saates 22.01.2015.a kirja ning nõudes selgitusi. Konkreetseid
vastuseid Holmeni marginaali arvestamise kohta kostja hagejalt ei saanud.

10.     Kostja leiab, et ei ole hilinenud tühistamise avalduste esitamisega.
Kostja on tühistamisavalduses viidanud nii eksimusele kui pettusele selleks, et vajadusel saaks
kohus asuda alternatiivselt seisukohale, kas tegemist on eksimuse või pettusega. Kostja jaoks
oli selgelt tegemist olukorraga, kus hageja esitas kostjale valeandmeid, mis viis kostja selleni,
et uskudes hageja esitatud andmete õigsust oli valmis allkirjastama hagis viidatud
kokkulepped. Kostja tugineb esmalt TsÜS § 94 pettuse sätetele, kuid kui kohus leiab, et
pettusega tegemist ei ole, tugineb kostja alternatiivselt TsÜS § 92 eksimuse sätetele.

Kostja ei nõustu hageja seisukohaga, et juhul kui kokkulepe on tühine, peaks hagis nõutud
summa kostjalt välja mõistma VÕS § 1027, § 1028 lg 1 ja § 1032 alusel. Hageja ei vaidle
vastu ja on kohtule esitanud tõendeid, et on saanud kostja poolt puitu Ollepi raielepingu alusel
359, 051 tm, mille järgi saanud tulu 12 633, 85 eurot ning lisaks veel 81 tm puitu, mille puhas
tulu on 2 850, 12 eurot. Ehk kokku on hageja saanud Ollepi täitmise pealt tagasi 15 483, 97
eurot. Hageja ei ole samas esitanud ühtegi tõendavat dokumenti selle kohta kui palju
faktililiselt lepingut täideti. Kostja ei ole väitnud, et ei taha täita oma kohustusi, kuid kostja ei
tea tänaseni kui suur ja kas üldse on kostjal kohustusi hageja ees.


KOHTU PÕHJENDUSED

11. Kohus, tutvunud asja materjalidega, kuulanud ära poolte esindajate seisukohad ja
hinnanud asjas kogutud tõendeid kogumis leiab, et hagi on põhjendatud.
Kohus rahuldab hagi.

12. Vaidlust ei ole selles, et
- AS Holmen Mets ja OÜ Villa Marika sõlmisid 25.01.2013.a Ollepi maaüksuse kasvava
metsa raieõiguse võõrandamise lepingu / raielepingu T5/0113 (tl 7-9);
- kasvava metsa raieõiguse eest tasus hageja kostjale 43 800 eurot (tl 55-56) ;
- puidu ülestöötaja oli Ollepi maaüksusel suulise kokkuleppe alusel OÜ Villa Marika;
- pooled sõlmisid 03.07.2013.a kokkuleppe, mille kohaselt pidi OÜ Villa Marika teostama
reietööd Ollepi maaüksusel ja täitma rahalised kohustused AS Holmen Mets ees seoses raie
laenudega hiljemalt 25.01.2014.a (tl 11);
- 04.02.2014.a sõlmisid pooled kokkuleppe, mille p –ga 3 ostab OÜ Villa Marika tagasi AS
Holmen Mets müüdud Ollepi maaüksuse kasvava raieõiguse summaga 26 471, 03 eurot,
millele lisandub käibemaks. Summa tasutakse hiljemalt 20.02.2014.a (tl 15)
- 04.02.2014.a kokkuleppega võetud rahalist kohustust kostja ei täitnud.

13. Hagi esemeks on poolte vahel 04.02.2014.a sõlmitud kokkuleppe p 3 sisalduva võla
väljamõistmise nõue.

Hageja leiab, et 04.02.2014.a sõlmitud kokkuleppe p 3 sisu on käsitletav müügilepinguna
VÕS § 208 lg 1 ja 3 mõttes. Hageja märgib, et on võimaldanud 04.02.2014.a müügilepingu



                                                                                                   6
esemeks oleva õiguse kostjal omndada kostja on omandatud kasvava metsa raieõiguse ka
faktiliselt realiseerinud, kuid jätnud tasumata kokkulepitud ostuhinna.

Kostja seevastu on seisukohal, et 04.02.2014.a kokkulepe ei ole käsitletav müügilepinguna ja
leiab, et juhul, kui pooled oleksid soovinud müüa raieõigust hagejalt kostjale tagasi, siis oleks
ka raieõiguse müügileping sõlmitud (vormistatud). Raieõiguse müügilepingul on olulised
vorminõuded, mis 04.02.2014.a kokkuleppel puuduvad (nt on kokkuleppe tekstist puudu,
mida müüdi, kui palju müüdi ja missuguse hinnaga müüdi).
Kostja leiab, et kokkulepe tähendab Ollepi kinnistult Villa Marika OÜ poolt müüdud
raielpingu nr T5/0113 täitmata osade tagasimakset, eesmärgiga lõpetada poolte vaheline
koostöö ning fikseerida kohustuste jäägid.
Kostja ei nõustu hageja väitega, et jätkas raietegevust ajendatuna tagasiostetud raieõigusest,
vaid teostas raiet tulenevalt raielepingust nr T5/0113.

OÜ Villa Marika esitas 13.04.2015.a esitatud vastuses hagile 03.07.2013.a ja 04.02.2014.a
kokklepete tühistamise avaldused kooskõlas TsÜS § 98.
Kostja tugineb tühistamise alusena esmalt TsÜS § 94 ehk pettuse sätetele, kuid alternatiivselt
ka TsÜS § 92 sätestatud eksimuse sätetele (tl 72).

14. Esmalt käsitleb kohus 03.07.2013.a ja 04.02.2014.a sõlmitud kokkulepete kehtivust /
kostja esitatud tühistamisevaldusi ja -aluseid, seejärel 04.02.2014.a kokkuleppe p 3 sisu ja
viimasena hageja rahalist nõuet kostja vastu.

15. Kostja leiab, et nii poolte vahel sõlmitud 03.07.2013 kui 04.02.2014.a kokkulepped on
tühised põhjusel, et hageja on kogu koostööperioodi vältel kostjat valeandmete esitamisega
tahtlikult petnud /eksitanud (tl 72), mistõttu kostja allkirjastas eksimuses olles viidatud
kokkulepped uskumuses ja teadmises, et kokkulepetes märgitud andmed vastavad
tegelikkusele.

Hageja leiab, et tühistamisavaldused ei ole esitatud seaduses sätestatud tähtajal. Lisaks ei ole
kostja esile toonud ühtegi matriaalset eeldust, mis annaks alust viidatud tehingute
tühistamiseks.

16. TsÜS § 99 lg 1 p 2 kohaselt võib tehingu tühistada pettuse või eksimuse korral kuue kuu
jooksul arvates pettusest või eksimusest teadasaamisest.
Hageja märgib õigesti, et tegemist on õigust lõpetavate tähtaegadega, mille möödumisel
tühistamisõigus lõpeb.

Eksimusest või petmisest teadasaamise hetk on ajahetk, mil tehingu teinud isik saab teada
sellest, et tal oli tehingu tegemisel ebaõige ettekujutus tehinguga seotud tegelikest asjaoludest.
Isik saab eksimusest või pettusest teada alates ajast, mil ta peaks avastama, et tema poolt
tehingu tegemisel eeldatud asjaolud, millele tuginedes soovib tehingu tühistada, ei vasta
tegelikkusele.

Kostja väited väidetavast pettusest /eksimusest teadsaamise aja kohta on vastuolulised:
13.04.2015 maakohtule esitatud menetlusdokumendis märgib kostja, et sai asjaoludest, millest
tulenevalt esitab tühistamisavaldused (Holmeni marginaalist ja raie kokkuvõtte andmetest)
teada 30.09.2014.a AS Holmen Mets Kunda osakonna juhataja H. N.e e-kirjast (tl 32).
21.09.2015.a seisukohas märgib kostja, et sai valeandmete esitamise asjaoludest teada nii e-
kirjast ja sellele järgnevatest korduvatest vestlustest (tl 69).


                                                                                                 7
Edaspidi selgitab kostja, et marginaali arvestamisest kogu koostööperioodi vältel sai kostja
teada järgnevate kuude jooksul toimunud suuliste vestluste käigus. Kostja üritas järgnevate
kuude jooksul jõuda selgusele kui ulatuslik on hageja pettus. Kostja eeldas ka 22.01.2015
kirjas hagejale, et hageja esitab vastavad selgitused pärast mida oleks kostjal olnud lõplik
veendumus toimunud pettuse osas (tl 72).

Kohus juhib siinkohal tähelepanu sellele, et käesoleva tsiviilasja hagi eset silmas pidades ei
ole vajadust tuvastada kui ulatuslik võis väidetav pettus olla, vaid käesoleva asja lahendamise
seisukohast on oluline, kas kostja sõlmis 04.02.2014.a kokkuleppe (p 3) hagejapoolse pettuse
tõttu või eksimuses olles.

Kohus on seisukohal, et asjaolust teadasaamise aeg on piiritletav /määratletav konkreetse
sündmuse või ajahetkega, mitte jätkuva veendumuse kujunemise protsessi tulemusena.
Kui kostja peab kokkulepete tühistamise aluseks olevate faktiliste ajaoludena Holmeni
marginaal      arvestamisest    teadasaamist      ja   puidu     realiseerimise /raieandmete
vastuoluliste/ebaõigete andmete esitamist, siis neist sai kohtumenetluses esitatud tõenditest
tulenevalt kostja üheselt teada hageja e-kirjast 30.09.2014.a (tl 39 ).

Kuuekuuline TsÜS § 99 lg 1 p 2 nimetatud õigust lõpetav tähtaeg saabus 30.03.2015.a.
Tühistamisavalduse(d) esitas kostja 13.04.3015.a so pärast vastava õiguse minetamist.
Eeltoodust tulenevalt on kohus seisukohal, et 04.02.2014.a kokkulepe (sh p 3) ei ole tühine,
on kehtiv. Kehtiv on k 03.07.2013.a sõlmitud kokkulepe.

Isegi kui nõustuda sellega, et pettusest /eksimusest sai kostja teada hiljem nn vestluste,
selgituste käigus ja pettus /eksimus oli aastatepikkune, jääb kohtule selgusetuks, miks
tühistamisavaldus esitati alles kohtumenetluses pärast seda kui kostja oli kätte saanud
hagimaterjalid (tl 30 jj).

17. Kohus on seisukohal, et kokkulepete tühistamiseks puudusid ka materiaalsed eeldused.

17. 1 Tulenevalt TsÜS § 94 lg 1 on pettus isiku tahtlik eksimusse viimine või eksimuses
hoidmine temale ebaõigete asjaolude avaldamise teel, eesmärgiga kallutada isik tehingut
tegema.
Sama paragrahvi 2. lõike järgi on ebaõigete asjaolude avaldamisega võrdsustatud nendest
asjaoludest teatamata jätmine, millest vastavalt hea usu põhimõttele tulnuks teatada, samuti
selliste asjaolude tõesena avaldamine, mille tõelevastavust avaldaja ei ole kontrollinud ja mis
hiljem osutuvad ebaõigeks.
Pettuse olemasolu peab vaidluse korral tõendama tehingu tühistamisele tuginev pool, ehk
käesoleval juhul kostja.
Pettus eeldab petmistahet, mistõttu ei too igasugune ebaõigete asjaolude teisele poolele
avaldamine endaga kaasa pettuse toimepanekut. Teise poole petmise tahe seondub pigem
sellega, et asjaolusid avaldav tehingupool on teadlik, et asjaolude tõele vastavust ei ole
kontrollitud või see on ebaselge, kuid väidab teisele poolele vastupidist.

Ebaõigete asjaoludena viitab kostja peamiselt hageja e- kirjast (tl 32) väidetavalt esmakordselt
mainitud Holmeni marginaalile, mille olemasolust, arvestamisest jms ei olnud kostja varem
teadlik, puudus mistahes lisatasu vms tasumise /arvestamise kokkulepe.

Isegi kui nõustuda kostja väidetega, et Holmeni marginaali arvestamise osas puudus
igasugune varasem kokkulepe, ei saa kohtu hinnangul lugeda seda asjaolu tehingute
tühistamise alusena TsÜS § 94 mõttes.


                                                                                               8
Kostja jäeldab, et eeldatavalt on hageja kostjat kogu koostöö perioodi vältel petnud, mis kohtu
arvates ei ole tõendatud ning lisaks sellele ei kuulu kogu pooltevahelise koostöö /tehingute
sõlmise ja täitmise asjaolud käesoleva vaidluse esemese.
Isegi juhul, kui nõustuda, et Holmeni marginaali arvestamine oli alusetu või põhjendamatu ja
selles osas poolte vaheline kokkulepe jms puudus, jääb kohtule selgusetuks miks on kostja
jätnud täitmata võetud kohustuse muus osas.

Kui kostja peab pettuse tõttu tühistamise asjaoludena silmas vastuolulisi andmeid
puidukogustes, nõustub kohus hageja sisukohtadega selles, et kostjal kui raie faktilisel
teostajal oli täpne ülevaade sellest, kuid palju reaalselt metsa realiseeriti ja kui palju jäi üles
töötamata. Selgituse koguste fikseerimise osas 03.07.2013.a ja 04.02.2014.a kokkulepetes
andis tunnistajana üle kuulatud Hendrik N. (tl 89-90)
Kui ka hageja oli puidu turustajaks lõpptarbijani ning kogu arvestus sõltus sellest kui palju ja
millise raha eest hageja puitu lõpptarbijani toimetas, ei ole kohtu arvates mõistlikku alust
eeldada, et kostjal puudus mistahes teave eeltoodu osas ning võimalus vastavat informatsiooni
saada.
Kohtule ei ole menetluses esitatud tõendeid, millest tulenevalt saaks kohus järeldada hageja
soovi /eesmärki kostjat petta.

17. 2 TsÜS § 92 lg 1 kohaselt on eksimus ebaõige ettekujutus tegelikest asjaoludest.
Tehing on teinud olulise eksimuse mõjul, kui eksimus tehingu tegemisel on sellise tähtsusega
ei tehingu teinud sarnane mõistlik isik ei oleks samasuguses olukorras tehingut teinud või
oleks selle teinud oluliselt teistel tingimustel (lg 2).
Tehingu tühistamiseõiguse annab eksimus juhul, kui eksimus mõjutab isiku tahet tehingut
teha või teha seda kokkulepitud tingimustel.
Puuduvad igasugused tõendid selle kohta, et tühistamise alusena toodud asjaoludeta ei oleks
kostja 03.07.2013.a ja 04.02.2014.a kokkuleppeid sõlminud või oleks seda teinud oluliselt
teistel tingimustel.

Vaidlust ei ole selles, et raielepingu objektiks oleva raieõiguse võõrandas esmalt OÜ Villa
Marika ning pärast lepingu sõlmimist oli ka puidu vahetu ülestöötaja, mistõttu ei ole kohtu
arvates eluliselt usutav, et kostjal ülevaade puudus, millist puitu ja millises koguses on
võimalik veel üles töötada (teadmatus lepingu objekti väärtuses).
Arvestades kostja eelnevat kogemust antud valdkonnas, pidi olema ja oli kohtu hinnangul
kostjal teada nii puidu kogused, realiseerimise tulemused, eeldatav hind ning millist metsa
on faktiliselt raiutud ja kui palju ning millist on reaalselt alles.
Eeltoodut kinnitab ka tunnistajana ülekuulatud T. V.i antud selgitus, et enne 04.02.2014.a ei
töötanud kostja puitu Ollepi maaüksusel üles, kuna turusituatsioon ei soosinud, müügihinnd
olid madalad.(tl 93)
Seega oli kostja hästi kursis nii turu hetkeolukorra kui müügihindadega, sellest tulenevalt ka
lepingute eeldatavate väärtustega.

Kui tugineda kostja väitele, et kogu raie tulemuse informatsiooni edastas hageja ostjale üksnes
e-kirjaga ja kostja omapoolsed kohustused täitis (nii toimis koostöö aastate vältel), olid
järelikult edastatud andmed ja arvestamise põhimõtted vähemalt eeldatavate koguste ja
hindade osas tegelikkusele vastavad ja kostjale teada. Asjaolu, et puidu turustajaks
lõpptarbijani oli hageja ning lõplikud arvestused koostati selle põhjal, mida ja millise hinnaga
lõpptarbijani, ei tähenda iseenesest seda, et kostjal puudus ülevaade ja teadmine
turuolukorrast ja hageja esitatud müügiandmete tegelikkusele vastavusest.


                                                                                                 9
Kohus osundab Riigijkohtu 13.01.2016.a lahendile tsiviilasjas nr 3-2-1-156-15, milles
märgitakse, et tehingu tühistamise materiaalsete eelduste täidetuse hindamisel tuleb
muuhulgas arvestada, kas asjaolu on teisele poolele ilmselt tähtis, millised eriteadmised on
pooltel, millised on teise poole mõistlikud võimalused saada vajalikke andmeid ja kui suured
on vajalikud kulutused, mida ta peaks nende andmete saamiseks tegema.

Iseenda võimalikku hooletust ei saa käsitleda vastaspoole tahtliku pettuse /eksimusse viimise
soovina.

18. Kohus nõustub hageja esindaja seisukohaga selles, et 30.09.2014.a e-kirjas kirjeldatud
asjaolud ei muuda mingil viisil 04.02.2014.a kokkuleppe p-s 3 sisalduvat hinda (tl 49).

19. Poolte vahel on vaidlus selles, kas kokkuleppe p 3 on käsitletav müügilepinguna VÕS §
208 mõttes.

Hageja on seisukohal, et 04.02.2014.a kokkuleppe p 3 on oma sisult käsitletav
müügilepinguna.
Kostja vaidleb sellele vastu ja väidab, et tegemist ei ole poolte tegelikule tahtele vastava
müügilepinguga.
Kostja allkirjastas enda sõnul kokkuleppe, mis tähendab Ollepi kinnistult Villa Marika OÜ
poolt müüdud raielepingu nr T5/0113 täitmata osa tagasimakset, mille suurus on arvutatud
väljatuleku meetodil ehk raidest saadud tulu lahutatuna ostu hinnast (vt 03.07.2013.a
kokkuleppe p 3, tl 98 ja tl 11). Kokkulepete mõte oli kostja väitel lõpetada poolte vaheline
koostöö ning fikseerida kohustuste jäägid.
Kostja on seisukohal, et 04.02.2014 sõlmitud kokkuleppe p 3 ei ole võimalik aru saada mida,
millises koguses ja millise hinnaga müüdi.

Tulenevalt VÕS § 208 lg 1 kohustub müügilepinguga müüja andma osthjale olemasoleva,
valmistatava või müüja poolt tuleviksu omandatava asja nib tegema võimalikuks omandi
üleandmise ostjale ostja kohustub müüjale tasuma ostuhinna rahas ja võtma asja vastu
Sama paragerahvi 3. lõike kohaselt kohaldatakse asja müügi kohta sätestatut ka õiguse
müügile.
Müügilepingu sisuks on teatava asja omandiõiguse (lg 3 tulenevalt ka õiguse) üleandmise
kohustus tasu eest.

20. 04.02.2014 kokkulepe p 3 on sõnastatud alljärgnevalt:
„ Villa Marika OÜ ostab tagasi AS Holmen Metsale müüdud Ollepi maaüksuse kasvava
raieõiguse summaga 26 471, 03 eurot, millele lisandub käibemaks seaduses sätestatud korras.
Summa tasutakse hiljemalt 20.02.2014.a „ (tl 15)

Kokkuleppe p 3 sõnastusest tuleneb kohtu arvates üheselt poolte vaheline (tagasi)ostu-müügi
suhe sh teave mida osteti-müüdi, millise hinnaga ja tasumise tähtaeg.
Eeltoodust tuleneb selgelt, et kostja oli kokkulepet allkirjastades nõus ostma raieõiguse p –s 3
märgitud maksumusega (sh käibemaks).

T. V. väitis kohtuistungil, et 04.02.2014 kokkulepe sõlmiti kuna raieleping Ollepil oli täidetud
osaliselt ning kokkulepe sätestab puudujäävat rahalist osa raielepingu sõlmimisel (tl 91).
T. V.i väitel ei ole kokkulepe müügileping. Tol hetkel oli see Holmeni ette valmistatud
lepingute jäägid, mille ta allkirjastas heauskselt.
04.02.2014.a kokkuleppe sõlmimisel dokumente ei tutvustatud tulude / kulude kohta.




                                                                                             10
Tunnistjana üle kuulatud H. N. väitis, et raie tagasiost oli selgelt kokku lepitud (tl 89 pöördel)
Tagasimüügihind on T. V.i poolt aktsepteeritud ning 04.02.2014 kokkulepe sõlmiti kaine
arutluse käigus .
Dokumentatsioon kulude ja matsematerjali müügi kohta on Holmeni raamatupidamises
olemas, meie kokkusaamistel on T. V.ril võimalik olnud nendega tutvuda. Millistesse
dokumentidesse ta süvenes, millistesse mitte, ei oska öelda (tl 90).

Kohtule ei ole esitatud tõendeid selle kohta, et kokkuleppe sõlmimise ajal oleks kostjal olnud
kahtlusi/vastuväiteid hinna osas. Puuduvad ka tõendeid selle kohta, et kostjal puudus
võimalus piisava huvi olemasolu korral hinna kujunemise osas täpsustusi /tõendeid saada.
Kohus on seisukohal, et ükski heas usus tegutsev mõistlik majandus- ja kutsetegevuses
tegutsev isik ei võta ca 30 000 rahalist kohustust teadmata kohustuse suuruse kujunemise
aluseid.

Kui lähtuda Kostja seisukohast, et kokkuleppe p 3 sisu tähendab tagasimakset, kuuluksid
kohaldamisele nõude alusena alusetu rikastumise sätted )VÕS § 1028 jj)
Eeltoodust tulenevalt isegi juhul, kui kokkulepet (p 3) ei käsitletaks müügilepinguna, on
kostja ühemõtteliselt võtnud endale rahalise kohustuse tasuda p 3 märgitud summa määratud
tähtajaks.

21. Lepingu tõlgnedamisel lähtutakse lepingupoolte ühisest tegelikust tahtest (VÕS § 29 lg
1)
Kui lepingupoolte ühist tegelikku tahet ei saa kindlaks tah, tõlgendatatkse lepingut nii nagu
pooltega sarnane mõistlik isik seda samadel asjaoludel pidi mõistma. (lg 4)
Lepingu tõlgendamisel tuleb eelkõige arvestada VÕS § 9 lg 5 nimetatud asjaoludga (sh poolte
läbirääkimisi, lepingu olemust ja eesmärki, poolte käitumist enne ja pärast lepinbgu
sõlmimist, tavasid ja pooltevahelist praktikat)

VÕS § 29 lg 1 mõttest tulenevalt tuleb kohtul kindlaks teha, milline oli poolte tahe lepingu
sõlmimisel, kuna tehingu siduvuse aluseks on lepingu sõlmimisel väljendatud tahe olla
õiguslikult seotud.

Kohus juhib tähelepanu sellele, et 04.02.2014 kokkuleppe p-s 3 on üheselt pooled kinnitanud,
et kokkulepe on koostatud osaliste läbirääkimiste tulemusel ning kokkuleppes sisalduv vastab
osaliste tegelikule tahtele (tl 15).
Eeltoodust tulenevalt on pooled sellega kinnitanud, et enne kokkuleppe sõlmimist toimusid
läbirääkimised, seega sai kostja esitada ka võimalikud kahtlused/vastuväited kui tal need
tolleks hetkeks olid. Muuuhulgas on kokkulepitud (p 1) ka selles, et OÜ Villa Marika ei
täitnud 03.07.2013.a kokkulepet

Pooled ei ole menetlusees esitanud tõendeid, et 04.02.2014 kokkuleppele eelnenud
läbirääkimiste käigus oleks esitatud vastuväiteid p 3 sisule. Läbirääkimiste toimumine enne
kokkuleppe sõlmimist kinnitab kohtu hinnnagul seda, et enne kokkuleppe sõlmimist on
pooled olulised asjaolud läbi arutanud ning kokkuleppe tingimused on selle sõlmimisel need
millega pooled end siduda soovivad. Kohtul puudub alus kahelda selles, et pooled said aru
lepingutingimuste sisust.
Asja materjalidest tulenevalt ilmnesid kostja väited hagejapoolsest petmisest /eksitamisest,
kokkuleppe mittevastavusest kostja tegelikule tahtele pärast hageja nõuet kokkuleppega
võetud rahaline kohustus täita.




                                                                                               11
Muuhulgas arvestab kohus ka poolte (sh kostja) käitumist pärast 04.02.2014 kokkuleppe
sõlmimist.
Vaidlust ei ole selles, et kostja on pärast 04.02.2014.a omandatud kasvava metsa raieõigust ka
faktiliselt realiseerinud, kuid seklele vaatamata ei ole täitnud kokkulepitud ostuhinna
tasumise kohustust.
Kostja ei vaidle vastu, et raieõigust on realiseeritud, kuid mitte 04.02.2014.a kokkuleppe, vaid
raielepingu nr /5/0113 alusel.
Kohus juhib tähelepanu Ollepi raielepingu p 4.2 ja 7.2, mille kohaselt kehtib raieleping kuni
lepinguliste kohustuste kohase täitmiseni või kuini lepingu p 4.2 tähtaja saabuniseni (1 aasta –
leping sõlmiti 25.01.2012.a.) sõltuvalt kumb viidatud tähtaeg saabub varem (tl 9).
Eeltoodust tulenevalt ei ole eluliselt usutavad T. V.i kohtuistungil antud ütlused, et raieõigust
teostati 2012.a raielepingu alusel.

Kohus on seisukohal, et esitatud tõendite ning tunnistajate ütlustega on tõendatud, et
04.02.2014.a kokkulepe ( p 3 sh selles sisalduv ostuhind) vastas poolte tegelikule tahtele.

22. Kohus ei nõustu kostja väitega selles, et kokkuleppest ei tulene kostjale rahalist kohustust
kuna hageja ei ole esitanud arvet.
Rahaline kohustus tuleneb lepingust, mitte selle alusel esitatud arvest.
Arve esitamata jätmine ei ole aluseks kohustuse täitmisest keeldumiseks (vt Riigikohtu
07.11.2015 lahend tsiviilasjas nr 3-2-1-110-05 p 18) ning ostuhinna tasumise kohustus ei
sõltu hageja poolt arve esitamisest.
Samuti on alusetud väited nagu hageja rekvisiitide puudumise tõttu ei saanujd kostja
kohustust täita.

Kokkuleppe p 3 sisaldab muuhulgas ka poolte kokkulepet selles, et lepingueseme hinnale
26 471, 03 eurot lisandub käibemaks seaduses sätestatud korras.
Kostja vastuväited käibemaksu lisamisele nõudele on põhjendamatud ning hageja on õigesti
viidanud 04.03.2016 seisukohtades (tl 111) käibemaksuseaduse asjakohastele sätetele (KMS §
4 lg 1 p 1, § 29 lg 2 , § 29 lg 3 p 1 ja lg 7 ).

23. Vastavalt VÕS § 8 lg 2 on leping pooltele täitmiseks kohustuslik.
Kohustus tuleb täita vastavalt lepingulise või seadusele (VÕS § 76 lg 1)
VÕS § 100 sätestab kohustuse rikkumise mõiste.
Kohustuse rikkumine on võlasuhtest tuleneva kohustuse täitmata jätmine või mittekohane
täitmine, sealhulgas täitmisega viivitamine.

Vaidlust ei ole selles, et kostja ei ole täitnud 04.02.2014 kokkuleppega võetud rahalist
kohustust (seejuures on realiseerinud kokkuleppega saadud raieõigust), seega on rikkunud
lepingust tulenevat kohustust, mis annab teisele poolele õiguse rakendada kohustust rikkunud
poole suhtes õiguskaitsevahendeid.
Muuhulgas võib võlausaldaja nõuda kohustuse täitmist ning rahalise kohustuse täitmisega
viivitamisel viivist (VÕS § 101 lg 1 p 1 ja 6).

Vastavalt VÕS § 113 lg 1 võib rahalise kohustuse täitmisega viivitamise korral võlausaldaja
nõuda võlgnikult viivitusintressi (viivist), arvates kohustuse sissenõutavaks muutumisest kuni
kohase täitmiseni.
Viivise määraks loetakse VÕS §-s 94 sätestatud intressimäär, millele lisandub kaheksa
protsenti aastas.




                                                                                              12
Hageja nõuab kostjalt viivist seadusjärgses määras kindla summana kuni kohtuotsuse
tegemiseni ja sealt edasi protsendina põhinõudest (8% asstas, millele lisandub Euroopa
Keskpanga põhirefinantseerimisoperatsioonidele kohaldatav vastav viimane intressimäär)
kuni põhinõude täitmiseni TsMS § 367 alusel.

TsMS § 367 järgi võib viivisenõude võib koos põhinõudega esitada hagis selliselt, et
taotletakse viivise, mis ei ole hagi esitamise ajaks veel sissenõutavaks muutunud,
väljamõistmist kohtult mitte kindla summana, vaid täielikult või osaliselt protsendina
põhinõudest kuni põhinõude täitmiseni. Eelkõige võib viivist nõuda selliselt, et kohus
mõistaks selle välja kindla summana kuni otsuse tegemiseni ja edasi protsendina põhinõudest.

Hageja nõue muutus sissenõutavaks 21.02.2014.a

VÕS § 94 kohane intressimäär oli Eesti Panga andmetel:
01.01 .2014 -30.06.2014.a 0,25%;
01.07.2014 – 31.12.2014 0,15%;
alates 01.01.2015 kuni käesoleva ajani 0,05%; millele lisandub 8 % aastas.

Viivise arvestus (põhivõlg x viivisemäär / 365 x viivitatud päevade arv / 100) kujuneb
järgmiselt:
21.02.2014 – 30.06.2014 , viivitatud päevi 129, viivis 926 eurot;
01.07.2014 – 31.12.2014, viivitatud päevi 183, viivis 1 297, 98 eurot;
01.01.2015 – 31.12.2015, viivitatud päevi 365, viivis 2 557, 10 eurot;
01.01.2016 – 21.03.2016, viivitatud päevi 82, viivis 588, 74 eurot.
Viivis kokku kuni kohtuotsuse tegemise kuupäevani (kaasaarvatud) 5 369, 82 eurot.

Kostja nõutud viivise osas sisulisi vastuväiteid (sh vähendamist) esitanud ei ole.
VÕS § 113 lg 8 kohaselt võib viivise maksmiseks kohustatud isik nõuda selle vähendamist
vastavalt VÕS §-s 162 sätestatule.
Kohus saab nimetatud sätete alusel viivist vähendada vaid kohustatud lepingupoole
nõudmisel (vt nt Riigikohtu 27.05.2015.a lahend tsiviilasjas nr 3-2-1-47-15).

24. Eeltoodud põhjendustel rahuldab kohus hagi.

Menetluskulude jaotus

25. Vastavalt TsMS § 173 lg 1 ja 4 märgib asja menetlenud kohus kohtuotsuses kindlaks
menetluskulude jaotuse menetlusosaliste vahel ning menetluskulude jaotuses ette näeb kohus
ette, millised menetluskulud keegi menetlusosalistest peab kandma.
Vastavalt TsMS § 162 lg 1 kannab hagimenetluse kulud pool, kelle kahjusk otsus tehti.
Kohus rahuldab hagi täies ulatuses.
Tulenevalt TsMS § 162 jäävad poolte menetluskulud kostja OÜ Villa Marika kanda.

26. Hageja on esitanud mentluskulude nimekirja, mille kohaselt on hageja menetluskulu hagi
esitamisel tasutud riigilõiv 1 000 eurot, hageja lepingulise esindaja õigusabikulud 4 519, 66
eurot ja sõidukulud 400 eurot – kokku 5 919, 66 eurot (käibemaksuta).
Hageja kinnitab, et kulu on kantud tsiviilasjas nr 2-15-4572

Hageja tasu hagi sittamisel riigilõivu 1 000 eurot (tl 20). Kohus mõistab kostjalt välja hageja
kasuks hagi esitamisel tasutud lõivu.




                                                                                           13
27. Tulenevalt TsMS § 175 lg 1 kui menetlusosaline peab kulude jaotust kindlaksmäärava
kohtlahendi kohaselt kandma teist menetlusosalist esindanud lepingulise esindaja kulud,
mõistab kohus kulud välja põhjendatud ja vajalikus ulatuses.

Kohus ei pea põhjendatuks mõista hageja lepingulise esindaja kulu välja taotletud ulatuses.
Kohus on seisukohal, et taotlus on põhjendatud oaliselt.

27.1 Hageja menetluskulude nimekirja kohaselt on kantud kulu õigusabile 4 519, 66 eurot
(km-ta) arvestades õigusabi mahtu 31 tundi 37 minutit ja tunnihinda 140 eurot + km.
Õigusabi sisuks oli hagiavalduse koostamine, kohtumäärusega tutvumine, erinevate
menetludokumentide koostamine, jooksev infovahetus klinediga, osalemine 30.09.2015.a
kohtuistungil, tutvumine kohtu teadetega, kokkuvõtlike seisukohtade koostamine.
Hageja taotleb lepingulise esindaja sõidukulu väljamõistumist 400 eurot (sõiduki kasutamine 4
tundi koos kütusega Tallinn-Jõhvi-Tallinn).

27.2      Menetlusosalise esindajakulude põhjendatuse ja vajalikkuse hindamisel tuleb
TsMS § 175 lg 1 alusel lisaks esindamisele kulunud ajale hinnata ka ühe tööühiku hind,
s.o esindaja tunnitasu põhjendatus ja vajalikkust. Üldjuhul ei saa pidada põhjendatuks ja
vajalikuks menetlusosalise lepingulise esindaja tunnitasu, mis ületab oluliselt keskmist sarnase
õigusteenuse eest makstavat tasu (vt nt Riigikohtu 13. novembri 2013. a määrus tsiviilasjas
nr 3-2-1-115-13, p 25).
Riigikohus on oma prakikas pidanud mõistlikuks tunnitasu 120 eurot käibemaksuga või -
maksuta (vt nt Riigikohtu 1. oktoobri 2013. a määrus tsiviilasjas nr 3-2-1-92-13; 2. oktoobri
2013. a määrus tsiviilasjas nr 3-2-1-93-13; 13. novembri 2013. a määrus tsiviilasjas nr 3-2-1-
115-13; 9. detsembri 2013. a määrus tsiviilasjas nr 3-2-1-145-13). 14. oktoobril 2013
tsiviilasjas nr 3-2-1-98-13,)
Kohus möönab, et tsiviilasja asjaolusid arvesse võttes on peetud põhjendatuks ka tavapärasest
kõrgemat tunnihinda nt 147, 49 eurot (käibemaksuga) (vt Riigikohtu lahdn tsiviilasjas nr ( 3-2-
1-115-14).

Lepingulise esindaja tunnitasu põhjendatust ja vajalikkust tuleb hinnata igas kohtuasjas
eraldi. Kohus ei pea käesolevas tsiviilasja põhjendatuks (arvestades vaidluse sisu ja
tõendite mahtu) arvestada tasu lähtuvalt tavapärasest kõrgemast tunnihinnast.

27.3 Taotluses kohaselt on õigusteenuse osutaja kulutanud õigusabi toimingutele kokku
31 tundi ja 37 minutit.
Kohus peab eeltoodut põhjendatuks osaliselt.
Kohus leiab, et põhjendamatult suur on ajakulu arvestatud menetluse vältel esitatud
kirjalike seisukohtade koostamise, vormistamise ja esitamise eest.
Hageja on menetluses esitanud kirjalikud seisukohad 14.05.2015 (tl 47 jj), 29.09.2015 (tl
77 jj), 04.03.2016 (tl 107 jj) ja sellele kulutanud kokku 18, 44 tundi.
Arvestades viidatud menetlusdokumentide sisu olulist kattuvust peab kohus põhjndatuks
Kokku 10 tundi.

27.4 Kohtu hinnangul on põhjendatud õigusabi kulu 21, 37 tundi tunnihinnaga 120 eurot
= 2 564, 40 eurot

27.5 Hageja soovib saada esindaja sõidukulu hüvitist 400 eurot (4 h) koos kütusega
(Tallinn-Jõhvi-Tallinn).




                                                                                            14
Kohus eeltooduga ei nõustu
Riigikohus on leidnud, et hüvitatavaks menetluskuluks võib olla otsene sõidukulu, s.o
transpordikulu. Kuna menetlusosalise õigus valida esindajat ei ole TsMS §-de 217 ja 218
järgi piiratud, võib lepingulise esindaja otsene sõidukulu olla vajalik ja põhjendatud
eelkõige juhul, kui tema tegutsemiskoht ei ole tsiviilasja menetleva kohtu tööpiirkonnas
või kohtumaja teeninduspiirkonnas. Sõidukuluna on seejuures käsitatav nt bussipileti või
autokütuse maksumus. TsMS §-d 174 ja 175 ega § 144 p 1 ning Korra § 1 ei võimalda
mõista menetlusosaliselt välja hüvitist teise menetlusosalise lepingulise esindaja sõidule
kulunud aja eest.
TsMS § 217 lg 6 kohaselt on esindaja käitumine ja teadmine võrdsustatud menetlusosalise
käitumise ja teadmisega. Kuivõrd TsMS § 144 p 2 järgi ei ole menetluskuluks
menetlusosalise sõidu ajakulu, ei ole seda ka esindaja kohtuistungile sõitmise ajakulu. (vt
Riigikohtu lahend tsiviilasjas nr 3-2-1-65-13 p 17)

Kohus peab põhjendatuks esindaja sõidukulu 150 eurot.

27.6 Eeltoodust tulenevalt leiab kohus, et hageja menetluskulude hüvitamise taotlus on
põhjendatud osaliselt:
- riigilõiv 1000 eurot
- lepingulise esindaja õigusabikulu 2 564, 40 eurot;
- lepingulise esindaja sõidukulu 150 eurot
kokku 3 714, 40 eurot.
Kohus mõistab vastavalt kulude jaotusele OÜ-lt Villa Marika hageja menetluskulude
katteks 3 714, 40 eurot (käibemaksuta).

Kooskõlas TsMS § 177 lg 4 märgib kohus, et hagejale hüvitamisele kuuluvatelt
menetluskuludelt tuleb tasuda viivis VÕS § 113 lg 1 teises lauses ettenähtud ulatuses alates
menetluskulude suurust kindlaks tegeva lahendi jõustumisest kuni täitmiseni.


/allkirjastatud digitaalselt/

Piret Raik
Kohtunik




                                                                                              15

                                                                                       1-16-689




                              KOHTUOTSUS
                               EESTI VABARIIGI NIMEL

Kohus                          Tallinna Ringkonnakohus

Otsuse tegemise aeg ja koht    21. juuni 2016. a Tallinn

Kriminaalasja number           1-16-689

Kohtukoosseis                  Eesistuja Pavel Gontšarov, liikmed Orvi Tali ja Ivi Kesküla

Kohtuistungi sekretär          Kea Lemming
Kriminaalasi                   Rene Reinola süüdistuses KarS § 424 järgi

Apelleeritud kohtuotsus        Pärnu Maakohtu 29. veebruari 2016. a otsus üldmenetluses
Apellatsiooni esitaja          Süüdistatava Rene Reinola kaitsja vandeadvokaat Margo Põbo
Prokurör                       Merry Tiitus
Asja arutamise aeg ja koht     02.05.2016, 06.06.2016 avalikul kohtuistungil Tallinnas
Süüdistatav                    Rene Reinola,
                               isikukood: 37608054228, elukoht: XXX, EV kodanik, XXX,
                               emakeel: eesti keel, töökoht: XXX, varasemalt kriminaalkorras
                               karistatud kuuel korral:
                               • Pärnu Maakohtu 03.09.2003.a otsusega KrK § 195; § 195 lg 2
                               alusel 1 aasta vangistust, milline jäeti tingimisi täitmisele
                               pööramata, katseajaga 2 aastat ja 6 kuud.
                               • Pärnu Maakohtu 07.04.2004.a otsusega KarS § 199-§25; § 424
                               alusel 6 kuud vangistust.
                               • Pärnu Maakohtu 10.10.2006.a otsusega KarS § 424; § 280 lg 1
                               alusel 1 aasta vangistust.
                               • Pärnu Maakohtu 15.10.2007.a otsusega KarS § 184 lg 1 alusel 2
                               aastat, 6 kuud ja 15 päeva vangistust.
                               • Pärnu Maakohtu 28.12.2010.a otsusega KarS § 424 alusel 8 kuud
                               vangistust, milline jäeti tingimisi täitmisele pööramata katseajaga 3
                               aastat.
                               • Pärnu Maakohtu 05.11.2014.a otsusega KarS § 424; § 199 lg 2 p
                               4,7,8 alusel 1 aasta, 5 kuud ja 28 päeva vangistust, milline asendati
                               KarS § 69 alusel 1076 tunni ÜKT-ga. 26.03.2015. a määrusega
                               pöörati 1 aasta 5 kuud ja 20 päeva vangistust täitmisele.
                               12.11.2015.a määrusega vabastati Rene Reinola karistuse
                               kandmiselt ennetähtaegselt 30.11.2015.a.
                                   Väärteokorras karistatud kolmel korral.
                                   Kahtlustatavana kinni peetud 26.01.2015 – 27.01.2015.
Kaitsja                            Vandeadvokaat Margo Põbo

RESOLUTSIOON

Pärnu Maakohtu 29. veebruari 2016. a kohtuotsus Rene Reinola suhtes jätta muutmata ja
tema kaitsja apellatsioon rahuldamata.

Edasikaebe kord
Kassatsioon esitatakse Riigikohtule kirjalikult 30 päeva jooksul alates otsuse avalikult
teatavakstegemisest. Süüdistataval ja kannatanul on kassatsiooni esitamise õigus üksnes advokaadi
vahendusel.

ASJAOLUD JA MENETLUSE KÄIK

1. Pärnu Maakohtu 29.02.2016 otsusega üldmenetluse korras tunnistati Rene Reinola süüdi KarS §
424 järgi ja mõisteti talle karistuseks 1 (üks) aasta vangistust.
KarS § 68 lg 1 alusel arvati karistusaja hulka eelvangistuses viibitud aeg 26.01.2015.a – 27.01.2016,
so 2 (kaks) päeva ja loeti lõplikuks karistuseks 11 (üksteist) kuud ja 28 (kakskümmend kaheksa)
päeva vangistust.
KarS § 65 lg 2 alusel suurendati käesolevas kriminaalasjas mõistetud karistust 05.11.2014.a Pärnu
Maakohtu otsusega (pöörati täitmisele 26.03.2015.a Pärnu Maakohtu määrusega, vabastatud
12.11.2015.a määrusega ennetähtaegselt 30.11.2015.a, allutamisega elektroonilisele valvele)
mõistetud karistuse ärakandmata osa 9 kuud ja 14 päeva vangistuse võrra. Liitkaristuseks seega
mõisteti 1 (üks) aasta 9 (üheksa) kuud ja 12 (kaksteist) päeva vangistust.
Määrati, et karistusaja algust arvatakse alates karistuse kandmisele asumise päevast. Süüdimõistva
kohtuotsuse jõustumisel tuleb Rene Reinola’l ilmuda karistust kandma kutse peale.
KarS § 50 lg 1 p 1 alusel võeti Rene Reinola’lt lisakaristusena ära mootorsõiduki juhtimise õigus 1
(üheks) aastaks ja 6 (kuueks) kuuks.
KrMS § 179 lg 1 p 2, § 175 lg 1 p 4,9, § 180 lg 1 alusel mõisteti Rene Reinola´lt välja
menetluskuluna riigituludesse: sundraha 645 €; joobe tuvastamisega seotud kulu 14 €, kokku 659 €.

2. Rene Reinola on kohtu alla antud ja süüdistatakse selles, et tema, ilma kehtivat juhtimisõigust
omamata, 26.01.2015.a kella 22.15 ajal juhtis alkoholijoobe seisundis Pärnu linnas XXX juures
mootorsõidukit Audi A6 Avant riikliku registreerimismärgiga XXXXXX. Eesti Kohtuekspertiisi
Instituudi toksikoloogiaekspertiisi tulemusena leiti Rene Reinola verest etanooli (2,97+0,07 mg/g),
k=2, milline on joobeseisundiks liiklusseaduse § 69 lg 2 p 1 kohaselt. Rene Reinola rikkus
joobeseisundis mootorsõidukit juhtides liiklusseaduse § 69 lg 1 ja § 90 lg 1 p1.
Seega tema mootorsõiduki juhtimisega joobeseisundis, pani toime KarS § 424 järgi kvalifitseeritava
kuriteo.

3. Maakohus leidis, et Rene Reinola süü KarS § 424 järgi kvalifitseeritava kuriteo toimepanemises
leidis kohtus täielikku tõendamist.
Asjaolu, et Rene Reinola 26.01.2015 kella 22.15 paiku juhtis Pärnus XXX juures mootorsõidukit
leidis kinnitust süüdistatava Rene Reinola kohtuistungil antud ütlustega, tunnistaja MT ütlustega
ning sõiduki juhtimiselt kõrvaldamise otsusega.
Maakohus, tuginedes 26.01.2015.a indikaatorvahendi kasutamise protokollile, tuvastas, et
26.01.2015 kella 22:30 ajal kontrolliti Rene Reinolal alkoholijoobe olemasolu ning


                                                                                                2(9)
indikaatorvahendi ALCOQUANT 6020 A nr A102606 näidu kohaselt oli Rene Reinolal
alkoholijoove 1,36 mg/l.
Süüdistatava Rene Reinola alkoholijoove leidis kinnitust ka 26.01.2015.a joobeseisundi tuvastamise
saatekirjaga 3.2-2/447-1 ning selle lisadega. Eeltoodu tõendab Rene Reinola etanoolisisalduse
määramiseks vere võtmist, mis võeti analüüsiks 26.01.2015 kell 23:15 SA-s Pärnu Haigla ning
uuringuakti nr 68T kohaselt leiti verest etanooli 2,97±0,07 mg/g.
Vereprooviga joobe tuvastamist kinnitab ka 27.10.2015.a ekspertiisiakt nr 24-I, mille kohaselt
teostati 29.01.2015 etanooli määramine verest gaasikromotograafilise meetodiga, mille tulemusena
leiti Rene Reinola verest etanooli 2,97±0,07 mg/g.
Korrakaitseseadusest (KorS) lähtuvalt on võimalik joovet tuvastada vereproovi uuringuga või
tõendusliku alkomeetriga.
KorS § 40 lg 5 kohaselt kehtestab Vabariigi Valitsus vereproovi võtmise, säilitamise, uuringuks
edastamise, uuringu tegemise ja nende toimingute tasustamise korra. Nimetatud kord oli ka seisuga
26.01.2015 kehtestatud Vabariigi Valitsuse 19.06.2014.a määrusega nr 88, mille 4. peatükk
reguleerib uuringu tegemist, uuringu tulemustest teavitamist ja proovimaterjali säilitamist
ekspertiisiasutuses.
Korra § 18 lg 2 kohaselt vormistab uuringu tegija uuringu tulemused saatekirja vastavas osas.
Ekspertiisi tegemise korral vormistatakse uuringu tulemused ekspertiisiaktiga. Seega eeltoodust
lähtudes on vereproovist alkoholijoobe tuvastamine võimalik vormistada kas saatekirja vastavas
osas või siis ekspertiisiaktina.
Maakohus tuvastas, et Rene Reinolal tuvastati alkoholijoove vereproovi uuringutega, mis vormistati
joobeseisundi tuvastamise saatekirjas lisadega. Menetleja on pidanud vajalikuks määrata
14.09.2015.a. ka kohtutoksikoloogiaekspertiis. Ekspert kinnitas oma aktis 29.01.2015.a. teostatud
vereuuringu tulemusi.
Maakohus asus seisukohale, et käesolevalt on ekspertiisiasutus vormistanud ühe vereproovi uuringu
alusel kahes dokumendis, millest üks on kooskõlas nimetatud korra § 18 lg 2 vormistatud
joobeseisundi tuvastamise saatekirja vastavas osas ning teine ekspertiisiaktina. Seega vastavalt
kehtivale seadusandlusele ei ole vajalik KarS § 424 kriminaalasjades vajalik vormistada topelt
tõendit joobe kohta, sest vastavalt kehtivale seadusandlusele oleks piisanud uuringu tulemuse
vormistamisest saatekirja vastavas osas.
Seega asjaolu, et Rene Reinola juhtis mootorsõidukit alkoholijoobes on leidnud täielikku
tõendamist kohtu hinnangul indikaatorvahendi kasutamise protokolliga, joobeseisundi tuvastamise
saatekirjaga ning ekspertiisiaktiga nr 24-I.
Maakohus, ristküsitluse käigus ära kuulanud süüdistatava, tunnistaja MT ja uurinud kirjalikke
tõendeid, leidis, et kriminaalmenetlusega on üheselt kindlaks tehtud, et Rene Reinola juhtis
26.01.2016.a kella 22.15 Pärnu linnas XXX juures mootorsõidukit Audi A6 Avant riikliku
registreerimismärgiga XXXXXX joobeseisundis, tema verest leiti etanooli (2,97+0,07 mg/g), k=2,
milline on joobeseisundiks liiklusseaduse § 69 lg 2 p 1 kohaselt. Rene Reinola rikkus
joobeseisundis mootorsõidukit juhtides liiklusseaduse § 69 lg 1 ja § 90 lg 1 p-i 1. Mootorsõiduki
juhtimisega joobeseisundis pani Rene Reinola toime KarS § 424 järgi kvalifitseeritava kuriteo.

ESITATUD APELLATSIOON

4. Kaitsja vaidlustab maakohtu otsuse Rene Reinola süüdimõistmise ja karistamise osas seoses
kohtuliku uurimise ühekülgsuse ja puudulikkuse, materiaalõiguse ebaõige kohaldamise ja
menetlusõiguse oluline rikkumisega (KrMS § 338 p-d 1, 2 ja 3) täies ulatuses.

4.1. Kaitsja nõustub maakohtuga, et tõendamist on leidnud Rene Reinola poolne mootorsõiduki
juhtimine. Küll aga ei saa kaitsja nõustuda kohtu seisukohaga, et on tõendatud Rene Reinola poolne
sõiduki juhtimine joobeseisundis.


                                                                                             3(9)
Tuginedes joobe seisundi kontrollimise protokollile, leiab apellant, et raskele joobele viitavad
välised tunnused Rene Reinolal puudusid. Viidatud protokolli kohaselt oli tema reaktsioonikiirus
normaalne, kõne selge, aja-, koha- ja isikutaju selge, koordinatsioon häireteta, teadvus ja mälu
korras. Seega puudusid pea kõik joobeseisundile viitavad välised tunnused, mis tõstatavad tõsise
kahtluse isikul joobeseisundi olemasolu kohta. Kaitsja hinnangul on tõendatud, et Rene Reinolal
puudusid joobeseisundile viitavad tunnused.
Esitatud apellatsioonis kaitsja leiab, et Rene Reinola joobeseisundit ei ole tuvastatud.

4.2. Esmalt kaitsja osundab, et alkoholi sisaldust apellandi väljahingatavas õhus tuvastati
indikaatorvahendiga. Indikaatorvahendiga tuvastatu ei ole tõend ning indikaatorvahendi näiduga ei
ole võimalik tuvastada joobeseisundit, mistõttu tuleb tõendikogumist jätta kõrvale
indikaatorvahendi kasutamise protokollis kajastatud informatsioon.

4.3. Teisena käsitleb kaitsja võimaliku joobeseisundi tuvastamist saatekirjaga 3.2-2/447-1 ning selle
lisadega. Kohus on vaidlustatavas otsuses märkinud, et „Kohus tuvastas, et Rene Reinolal tuvastati
alkoholijoove vereproovi uuringutega, mis vormistati joobeseisundi tuvastamise saatekirjas
lisadega. Menetleja on pidanud vajalikuks määrata 14.09.2015.a. ka kohtutoksikoloogiaekspertiis.
Ekspert kinnitas oma aktis 29.01.2015.a. teostatud vereuuringu tulemusi.“ Kaitsja on seisukohal, et
alkoholijoobe tuvastamine kohtu poolt märgitud dokumentide abil on võimatu.
Kaitsja leiab, et viidatud tõendiga on prokuratuur süüdistusakti kohaselt tõendanud vere võtmist
Rene Reinola’lt. Selle tõendiga ei ole prokuratuur soovinud tõendada mitte midagi muud.
Süüdistusakti p 10.1 alapunktis 2 kohaselt joobeseisundi tuvastamise saatekiri nr 3.2-2/447-1
tõendab Rene Reinolalt etanooli sisalduseks vere võtmist. Rene Reinola verest etanooli leidmist
soovis prokuratuur süüdistusakti p 10.1 alapunkti 3 kohaselt tõendada ekspertiisiaktiga nr 24-I.
Seega ei ole võimalik saatekirjaga asuda tõendama etanooli leidmist Rene Reinola verest.
Süüdistusaktis peab olema välja toodud teo kirjeldus ja ka see, millise tõendiga millist asjaolu
prokurör tõendab. Süüdistaja ei saa menetluse kestel hakata omistama tõenditele (antud juhul siis
saatekirjale) teistsugust tähendust kui seda on märgitud süüdistusaktis. Vastasel juhul kaotab
süüdistusakt oma mõtte ja kaitseõigust pole võimalik tagada, sest alati võib muutuda ühele
konkreetsele tõendile süüdistaja poolt antav tõenduslik tähendus. Süüdistuses tuleb asjakohaselt
välja tuua isikule süüksarvatava kuriteokoosseisu igale objektiivsele ja subjektiivsele tunnusele
vastavad faktilised asjaolud. Teisisõnu tuleb süüdistusakti lõpposas sisalduvas süüdistatava
tegevuse kirjelduses näidata kõik need isiku käitumise aspektid, mis prokuratuuri hinnangul
moodustavad kuriteokoosseisu. Olukorras, kus süüdistus on koostatud puudulikult, ei ole kohtul
võimalik süüdistuses nimetamata vastutuse eeldusi isikule omistada (Vt nt Riigikohtu üldkogu 4.
novembri 2005. a otsus asjas 3-1-1-24-05, p 14 ja Riigikohtu kriminaalkolleegiumi 16. novembri
2010. a otsus asjas nr 3-1-1-83-10, p 19 ning 27. septembri 2012. a otsus asjas nr 3-1-1-84-12, p 10
koos edasiviidetega).
Sõltumata süüdistusaktis kajastatust, ei ole mitte kuidagi võimalik saatekirja nr 3.2-2/447-1
tõendina käsitleda. Kaitsja asub seisukohale, et kohus on ekslikult leidnud, et piisab uuringu
tulemuste vormistamisest saatekirja vastavas osas ning ekspertiisi teostamine ei ole vajalik. VV
19.06.2014 määruse nr 88 „Bioloogilise vedeliku proovi võtmise, säilitamise, uuringuks edastamise,
uuringu tegemise ja nende toimingute tasustamise kord“ § 18 lg 2 kohaselt vormistab uuringu tegija
uuringu tulemused saatekirja vastavas osas. Ekspertiisi tegemise korral vormistatakse uuringu
tulemused ekspertiisiaktiga. Ainult saatekiri on piisav juhul, kui isik ei ole nõudnud ekspertiisi
läbiviimist. Käesolevas menetluses nõudis süüdistatav ekspertiisi ning sellisel juhul on võimalik
joobeseisund tuvastada ainult ekspertiisiga. Saatekirja näol on tegemist lubamatu tõendiga ning
juhul kui kohus tugineb lubamatule tõendile, siis rikub ta sellega oluliselt kriminaalmenetlusõigust
KrMS § 399 lg 2 mõttes.



                                                                                                4(9)
Rene Reinola nõudis ekspertiisi tegemist ja võimaliku joobeseisundi tuvastamist ekspertiisiga.
KrMS § 105 lg 2 tulenevalt tekkis menetlejal kohustus viia läbi ekspertiis. Iseenesest menetleja on
seda ka asunud teostama, kuid reaalselt ekspertiisi läbi ei viidud.
VV 19.06.2014 määruse nr 88 „Bioloogilise vedeliku proovi võtmise, säilitamise, uuringuks
edastamise, uuringu tegemise ja nende toimingute tasustamise kord“ § 19 lg 1 ja korrakaitseseaduse
§ 40 lg 4 kohaselt saadetakse saatekiri või ekspertiisiakt uuringu valmimise päeval või hiljemalt
sellele järgneval tööpäeval ametiisikule (korrakaitseorganile), kes tutvustab uuringu tulemusi isikule
esimesel võimalusel. Oluline on siinkohal märkida, et menetleja poolt ei ole uuringu tulemusi
süüdistatavale tutvustatud kuni käesoleva ajani. Tegemist on menetlusõiguse rikkumisega menetleja
poolt.

4.4. Kolmandana käsitleb kaitsja võimaliku joobeseisundi tuvastamist ekspertiisiaktiga nr 24-I.
Kaitsja asub siinkohal selgele seisukohale, et joobeseisundi tuvastamiseks ekspertiisi läbi viidud ei
ole. Samale järeldusele jõudis ka maakohus, kui märkis, et „Kohus nõustub kaitsjaga, et vahemikus
14.09.2015-27.10.2015 ei ole sisuliselt vereanalüüsi teostatud. Seda on ekspert ka ekspertarvamuses
kinnitanud, et etanooli määramine verest gaasikromatograafilise meetodiga Eesti
Akrediteerimiskeskuse poolt akrediteeritud metoodika ET 4.1 järgi teostati 29.01.2015.a.“
Menetleja poolt määrati ekspert 14.09.2015 määrusega. Menetleja otsustas ekspertiisi läbi viia
14.09.2015 (rohkem kui 8 kuud pärast vereanalüüsi võtmist) koostades ekspertiisimäärus, mille
resolutsiooni kohaselt määras menetleja Triinu Niido: 1) Korraldada käesolevas kriminaalasjas
arstlik kohtutoksikoloogia ekspertiis; 2)      Ekspertiisimääruse täitmine teha ülesandeks: Eesti
Kohtuekspertiisi eksperdile; 3)Anda eksperdi (ekspertiisiasutuse) käsutusse ekspertiisi teostamiseks
Rene Reinolalt võetud vereproov. Seega esitas uurija eksperdile väga konkreetsed küsimused: Kas
eksperdile üle antud vereproovis leidub alkoholi ning kui leidub, siis määrata alkoholi
kontsentratsioon.
Ekspertiisiaktist on tuvastatav, et pärast ekspertiisi määramist so 14.09.2015, ei ole ekspertiisi läbi
viidud. Täielikult puudub ekspertiisiuuringu igakülgsus, täielikkus ja objektiivsus ning
eksperdiarvamuse teadusliku põhjendatus. Eksperdiarvamuse aluseks saavad olla eksperdi
uuringud, mille pinnalt kujuneb järelduslikult arvamus. Selleks, et teha mingisuguseid järeldusi,
tuleb esmalt teha uuringud. Uuringuid, mille kohta ekspert annab oma arvamuse saab ekspert teha
alles pärast eksperdiks määramist. Kohus on siinkohal õigesti tuvastanud, et ekspertiisimääruse
andmise (14.09.2015) ja ekspertiisiakti koostamise (27.10.2015) vahelisel ajavahemikul ei ole
uuringuid ja ekspertiisi läbi viidud. Sellest tulenevalt tuleb asuda seisukohale, et ekspertiis ei vasta
KrMS esitatud nõuetele ning sellise tõendiga ei ole võimalik mitte midagi tõendada ning tegemist
on kohtukõlbmatu ja lubamatu tõendiga. Juhul kui kohus tugineb lubamatule tõendile, siis rikub ta
sellega oluliselt kriminaalmenetlusõigust KrMS § 399 lg 2 mõttes.
Seega ei ole antud juhul tuvastatud Rene Reinola joobeseisund, kui KarS § 424 objektiivse
koosseisu obligatoorne element ning ainuüksi sellest piisab, et teha süüdistavata suhtes
õigeksmõistev otsus.

4.5. Karistuse määramise osas ei ole kohus arvestanud süüdistatava isikuga. Kohus on
vaidlustatavas otsuses asunud seisukohale, et „Kaitsja esitas kohtule Rene Reinola töölepingu, mille
kohaselt on Rene Reinola alates 08.02.2016.a asunud tööle R OÜ-sse. Samuti esitas kaitsja
psühholoog MS poolt koostatud tõendi, et alates 26.01.2016.a on Rene Reinola käinud psühholoogi
vastuvõtul ja saab vastavat ravi XXX. Kriminaalhooldusametniku RO e-kirjast nähtuvalt on Rene
Reinola järginud korrektselt käitumiskontrolli, sh elektroonilise valve nõudeid ning kohtu määratud
lisakohustusi. Samuti osaleb ta sotsiaalprogrammis „Jõud muutuda“, mille eesmärk on sõltuvust
tekitavate ainete väärkasutamisest arusaama tekitamine ja muutumisele kaasa aitamine. Vanglas
läbitud eluviisitreeningu tunnistus kinnitab, et Rene Reinola on ajavahemikul 27.08.2015 –
15.10.2015 läbinud sõltuvusainete tarvitamise muutmise rehabilitatsiooniprogrammi. Eeltoodud


                                                                                                   5(9)
tõendid annavad tunnistust sellest, et isik on saanud aru oma toimepandud tegudest, ta soovib
vabaneda alkoholisõltuvusest ning on asunud ennast parandama, kuid arvestades isiku korduvat
kriminaalset käitumist, siis kohus leiab, et puudub alus reaalse vangistuse kohaldamata jätmiseks.
Isikul on olnud korduvalt võimalus oma käitumist parandada, kuid vaatamata sellele on ta jätkanud
õigusrikkumiste toimepanemist.“
Apellant on seisukohal, et karistuse määramise oleks, lähtuvalt süüdistatava isiku eripreventiivsest
prognoosist, pidanud kõne alla võiks tulla ka tema tingimuslik karistusest vabastamine. Oluline on
siinkohal märkida, et Rene Reinola suhtes pöörati, pärast käesolevas asjas etteheidetava rikkumise
toimepanemist, täitmisele Pärnu Maakohtu 05.11.2014.a otsusega KarS § 424; § 199 lg 2 p 4,7,8
alusel 1 aasta, 5 kuud ja 28 päeva vangistust, milline asendati KarS § 69 alusel 1076 tunni ÜKT-ga.
26.03.2015. a määrusega pöörati 1 aasta 5 kuud ja 20 päeva vangistust täitmisele. 12.11.2015.a
määrusega vabastati Rene Reinola karistuse kandmiselt ennetähtaegselt 30.11.2015.a.. Rene
Reinola on pärast etteheidetava teo toimepanemist viibinud rohkem kui 7 kuud vanglas ning
vabastati vangistusest tingimisi ennetähtaega. Vanglas läbis Rene Reinola ajavahemikul 27.08.2015
– 15.10.2015 läbinud sõltuvusainete tarvitamise muutmise rehabilitatsiooniprogrammi. Katseajal
on süüdistatav käitunud eeskujulikult ning probleeme ei ole esinenud. Kriminaalhooldusametniku
RO e-kirjast nähtuvalt on Rene Reinola järginud korrektselt käitumiskontrolli, sh elektroonilise
valve nõudeid ning kohtu määratud lisakohustusi. Samuti osaleb ta sotsiaalprogrammis „Jõud
muutuda“, mille eesmärk on sõltuvust tekitavate ainete väärkasutamisest arusaama tekitamine ja
muutumisele kaasa aitamine. Rene Reinola töötab R OÜ-s. Lisaks käib Rene Reinola psühholoogi
vastuvõtul ja saab vastavat ravi alkoholi tarbimise tungiga toimetulekuks, depressiooni ja ärevuse
sümptomaatika leevendamiseks ning elukorralduslike probleemidega tegelemiseks. Eeltoodud
tõendid annavad tunnistust sellest, et isik on saanud aru oma toimepandud tegudest, ta soovib
vabaneda alkoholisõltuvusest ning on asunud ennast parandama. Kaitsja on seisukohal, et pärast
viimast vangistusest viibimist ja selle ajal on Rene Reinola muutunud ning asunud paranemise teele
ning asunud tegema kõike endast oleneva, et vabaneda alkoholisõltuvusest, mis ongi suuresti
kõikvõimalike rikkumiste põhjuseks. Siinkohal on vajalik arvestada, et just teo toimepanemise ja
käesoleva asja arutamise vahelisel ajal on Rene Reinola teinud olulised järeldused ning palub
karistusena vangistust mitte kohaldada ning määrata mõistetav karistus tingimisi.
Isiku karistusest tingimisi vabastamise aluseks on kuriteo toimepanemise asjaolude kõrval olulisel
määral ka süüdlase isik, mis iseseisvalt või koostoimes võib muuta karistuse ärakandmise
ebaotstarbekaks.
Maakohus võttis lisakaristusena võtta KarS § 50 lg 1 p 1 alusel Rene Reinolalt ära mootorsõiduki
juhtimise õigus 1 aastaks ja 6 kuuks. Lisakaristuse kohaldamist ei ole kohus mitte ühegi lausega
põhjendanud. Põhjenduste puudumine on ilmselgelt KrMS § 312 p 1 kohase kohtuotsuse
põhistamise nõudega ning viitab kohtuliku uurimise ühekülgsusele ja puudulikkusele KrMS § 338 p
1 tähenduses.

4.6. Kaitsja palub tühistada Pärnu Maakohtu 29. aprilli 2016. a otsus nr 1-16-689 täies ulatuses ning
jätta menetluskulud täies ulatuses riigi kanda.

KOHTUISTUNG

5. Kohtuistungil jäi kaitsja oma apellatsioonis avaldatud seisukohtade juurde ning palus see
rahuldada. Prokurör vaidles kaitsja apellatsioonile vastu ning palus jääta maakohtu otsus muutmata
ning süüdistatava kaitsja apellatsioon rahuldamata.

RINGKONNAKOHTU PÕHJENDUSED JA SEISUKOHT




                                                                                                6(9)
6. Kohtukolleegium, kuulanud kohtuistungil ära menetlusosalised, tutvunud kriminaaltoimiku
materjalide, süüdistatava kaitsja apellatsioonis toodud seisukohtadega, leiab, et apellatsiooni väited
kohtuotsuse tühistamiseks alust ei anna, sest maakohtu otsus on seaduslik ja põhjendatud.

7. Kohtukolleegium peab vajalikuks esmalt juhtida tähelepanu asjaolule, et Rene Reinola tunnistas
end maakohus täielikult süüdi talle inkrimineeritud kuriteos.

8. Vastatuseks kaitsja etteheitele seoses asjaoluga, et maakohus on tuginenud joobeseisundi
tuvastamise saatekirjale nr. 3.2-2/447-1, kui R. Reinolal alkoholijoobe tuvastamise tõendile, kuigi
süüdistusakti kohaselt soovis prokurör selle tõendiga tõendada üksnes R. Reinolalt vere võtmise
fakti, märgib ringkonnakohus järgmist. Kohtukolleegium ei nõustu kaitsja järeldusega, et selliselt
on maakohus rikkunud süüdistatava kaitseõigust ning ausa ja õiglase kohtupidamise põhimõtet.
Kohtukolleegium peab vajalikuks juhtida tähelepanu seadusandja eesmärgile KrMS § 154 lg 2 p 4
regulatsiooni sätestamisel, mis tuleneb 599 SE (Riigikogu XI koosseis) seletuskirjast:
„Kriminaalasja kohtuliku arutamise planeerimiseks, aga laiemalt kogu võistleva menetluse tõhusaks
toimimiseks on väga oluline, et süüdistusakt (ja tulevikus ka kaitseakt) ei kajastaks mitte üksnes
süüdistust (või kaitsepositsiooni) kinnitavate tõendite üldist loetelu, nagu näeb sisuliselt ette KrMS
§ 154 lg 2 p 4 kehtiv redaktsioon, vaid seostaks iga tõendi konkreetse tõendamiseseme asjaoluga.
Üksnes juhul, kui kohus teab, millist asjaolu prokurör või kaitsja konkreetse tõendiga tõendada
soovib, on kohtul võimalus teha kohtuliku arutamise planeerimisel adekvaatseid otsustusi, nt
hinnata ühe või teise tõendi kogumise olulisust, ja menetlust õigesti juhtida.
Vähem oluline ei ole seegi, et süüdistusaktis ja kaitseaktis tõendite seostamine konkreetsete
tõendamiseseme asjaoludega aitaks oluliselt kaasa kohtuliku arutamise kvaliteedile ja väldiks
asjassepuutumatute probleemide lahendamist. Ühtlasi sunniks see menetlusosalisi enne kohtulikku
arutamist oma seisukohti põhjalikumalt läbi mõtlema ja aitaks neil seeläbi oma protsessuaalse
positsiooni lõpuni välja arendada.“
Nähtuvalt ülaltoodust ei ole antud regulatsiooni eesmärgiks täiendavate menetlusgarantiide
võimaldamine kaitseõiguse teostamise seisukohalt, vaid kohtupidamise tõhususe tõstmine.
Väärib märkimist, et nimetatud tõend ning selle sisu ei olnud kaitsjale teadmata ning kohtuliku
uurimise alguses prokurör taotles selle tõendi vastu võtmist, avaldamist ja uurimist, seletades
kohtule, et sellega soovib ta tõendada Rene Reinolalt etanooli sisalduse määramiseks vereproovi
võtmist ja uuringuga alkoholi joobe tuvastamist. Kaitsja ei vaielnud sellele prokuröri taotlusele
vastu (T lk 43).
Kaitsja viitab põhjendamatult Riigikohtu praktikale süüdistusele esitatavate nõuete osas, kuna
kaitsja poolt viidatud lahendites seatakse kindlad nõuded süüdistusele, kui süüdistusakti lõpposale.
Kaitsja oma apellatsioonis kritiseerib aga süüdistusakti põhiosaga seonduvat.

9. Põhjendamatud on kaitsja apellatsioonis tehtud etteheited seoses R. Reinolal joobe tuvastamisega
indikaatorvahendiga ja joobeseisundi kontrollimise protokolliga. Kohtukolleegium osundab, et
indikaatorvahendiga R. Reinolal joovet ei tuvastatud, vaid kontrolliti. Joobeseisundi kontrollimise
protokolli ei ole prokurör eraldi tõendina kohtule esitanud, viidet sellele ei sisaldu süüdistusaktis
ning kohus pole oma otsuses sellele dokumendile tuginenud. Küll on olemas see protokoll kohtule
esitatud indikaatorvahendi kasutamise protokolli pöördel, kuid ka indikaatorvahendi kasutamise
protokolli on prokurör kohtule esitanud sooviga tõendada, et 26.01.2015 Rene Reinolal esinesid
joobele viitavad tunnused, mis mitte mingil juhul ei ole sedastatav joobe tuvastamisega. Korrakaitse
seaduse § 38 kohaselt alkoholijoovet kontrollitakse indikaatorvahendiga, kuid selle tuvastamine
toimub kas tõendusliku alkomeetriga või vereproovi uuringuga. Alkoholijoobe tuvastamine R.
Reinolal toimus vereproovi uuringuga vastavalt Korrakaitseseaduse § 40 nõuetele.




                                                                                                 7(9)
10. Kohtukolleegium märgib, et indikaatorvahendi kasutamise protokollist ei nähtu, et R. Reinola
oleks keeldunud alkoholijoobe tuvastamisest tõendusliku alkomeetriga või vereproovi uuringuga.
Nähtuvalt maakohtus ristküsitletud tunnistaja MT ütlustest ei suutnud R. Reinola tõenduslikku
alkomeetrisse puhuda või ei soovinud seda nõuetekohaselt teha. Korrakaitseseaduse § 39 lg 2 p 2
kohaselt isiku võib toimetada tervishoiuteenuse osutaja juurde või riiklikku ekspertiisiasutusse
vereproovi võtmiseks, et tuvastada alkoholijoove vereproovi uuringuga, kui isik ei ole võimeline
järgima indikaatorvahendi või alkomeetri kasutamise protseduuri.
R. Reinolalt 26.01.2015.a joobeseisundi tuvastamise saatekirjaga 3.2-2/447-1 ning selle lisadega on
tuvastatud, et R. Reinola veres etanoolisisalduse määramiseks võeti analüüsiks R. Reinolalt
26.01.2015 kell 23:15 SA-s Pärnu Haigla verd ning uuringuakti nr 68T kohaselt leiti 29.01.2015
verest etanooli 2,97±0,07 mg/g. Etanoolisisaldust veres tuvastas ekspert AM. (T lk 16).
Rene Reinolal alkoholijoove vereproovi uuringutega tuvastamine, mis vormistati joobeseisundi
tuvastamise saatekirja vastavas osas, on täielikult kooskõlas Vabariigi Valitsuse 19.06.2014
määrusega nr 88 kehtestatud „Bioloogilise vedeliku proovi võtmise, säilitamise, uuringuks
edastamise, uuringu tegemise ja nende toimingute tasustamise korra“ § 18 lg 2 nõuetega. Nimelt,
nimetatud regulatsiooni esimese lause kohaselt uuringu tulemused vormistab uuringu tegija
saatekirja vastavas osas.

11. Kohtukolleegium ei nõustu kaitsja seisukohaga, et juhul, kui isik nõuab ekspertiisi läbiviimist,
siis sellisel juhul on võimalik joobeseisund tuvastada ainult ekspertiisiga ning saatekirja näol on
tegemist lubamatu tõendiga.
Kohtukolleegium juhib tähelepanu eelnimetatud korra § 17 lg 1, mille kohaselt bioloogilise
vedeliku uuringu tegemisel kasutatakse riikliku ekspertiisiasutuse vastavat liiki kohtuekspertiisi
meetodeid ja kinnitatud metoodikat. See tähendab, et nii vereproovi uuringuks Korrakaitseseaduse §
40 tähenduses, kui ka vere toksikoloogiaekspertiisiks kasutatakse sama asutust, meetodeid ja
metoodikat. Nii, nähtubki 27.10.2015.a Rene Reinola vere toksikoloogiaekspertiisi ekspertiisiaktist
nr 24-I, et 29.01.2015 teostati etanooli määramine verest gaasikromotograafilise meetodiga, mille
tulemusena leiti Rene Reinola verest etanooli 2,97±0,07 mg/g. Ekspertiisi teostas ekspert AM, ehk
sama isik, kes samade meetodite ja metoodikaga vereproovi uuringuaktis nr 68T tuvastas R.
Reinola veres etanooli 2,97±0,07 mg/g. „Bioloogilise vedeliku proovi võtmise, säilitamise,
uuringuks edastamise, uuringu tegemise ja nende toimingute tasustamise korra“ § 18 lg 2 teise lause
kohaselt ekspertiisi tegemise korral vormistatakse uuringu tulemused ekspertiisiaktiga.
Kohtukolleegium on seega seisukohal, et saatekirjaga vereproovi uuringu ja vere
toksikoloogiaekspertiisi vahe seisneb üksnes tulemuse dokumenteerimises ehk vormistamises.
Kohtukolleegium osundab, et süüdistatav R. Reinola tunnistas end talle inkrimineeritud kuriteo
toimepanemises täielikult süüdi ning pole kundagi avaldanud, et ta pole nõus temal vereuuringuga
või ekspertiisiga tuvastatud etanoolisisaldusega veres, mis oli talle teada hiljemalt kahtlustuse
esitamise hetkest. Just selgelt väljendatud seisukoht, et süüdistatav ei nõustu tema veres tuvastatud
alkoholisisaldusega, oleks olnud aluseks korduva toksikoloogiaekspertiisi määramise taotlemiseks
ning R. Reinolalt 26.01.2015 võetud vereproovi korduvaks uurimiseks. Kriminaalasjas puuduvad
tõendid, et R. Reinola või tema kaitsja oleks taotlenud korduva kohtutoksikoloogiaekspertiisi
läbiviimist.

12. Rene Reinolale karistuse mõistmise osas märgib kohtukolleegium järgmist. Riigikohtu
kriminaalkolleegium on otsuses nr 3-1-1-14-07 selgitanud, et karistuse mõistmisel tuleb süü suuruse
kvantitatiivsel kindlaksmääramisel igal juhul arvestada teo toimepanemisega seotud kergendavate ja
raskendavate asjaoludega, eesmärgiga teha kindlaks karistuse konkreetne määr vastava paragrahvi
sanktsiooni piirides ja prognoosida konkreetsele isikule mõistetava karistuse eripreventiivseid
eesmärke. Täiendavalt tuleb karistuse mõistmise juures arvestada ka veel õiguskorra kaitsmise
huvisid positiivse üldpreventsiooni tähenduses.


                                                                                                8(9)
Kohtukolleegium leiab, et maakohus on ülalnimetatut järginud. Kuigi R. Reinola tunnistas end
formaalselt süüdi, leiab kohtukolleegium, et süü ülestunnistamine ei võrdu süü kahetsuse
avaldamisega KarS § 57 lg 1 p 3 mõttes. R. Reinola ei ole avaldanud kohtumenetluses kahetust,
seega maakohus ei eksinud materiaalõiguse normide kohaldamisel kui leidis, et R. Reinola puhul
karistust kergendavad asjaolud puuduvad. Maakohtu poolt tähelepanuta jäetud teisi KarS § 57
loetellu kuuluvaid karistust kergendavaid asjaolusid ringkonnakohus ei tuvastanud ja nendele pole
viidatud ka apellatsioonis.
KarS § 424 ettenähtud sanktsiooni keskmiseks määraks on 1 aasta 6 kuuline vangistus, mis oli
antud juhul lähtepunktiks. Maakohus on alla sanktsiooni keskmist määra jääva karistuse mõistmisel
arvestanud R. Reinola süü suurust. Apellatsioonis ei ole esitatud ühtegi asjaolu, mis oleks jäänud
maakohtu poolt karistuse mõistmisel arvestamata.
Maakohus on ammendavalt põhjendanud süüdistatavale mõistetava karistuse liigi ja määra valikut.
R. Reinola on isikuks, kes varem on korduvalt karistatud KarS § 424 järgi, käesoleva kuriteo on R.
Reinola toime pannud katseajal, mis näitab otseselt, et ta on jätkanud antud kuritegude
toimepanemist - tegemist on negatiivse eripreventatsiooniga isikuga, kellele vabaduses
kohaldatavad karistuslikud meetmed ei ole toiminud, seega nõustub kohtukolleegium maakohtuga,
et teda tuleb karistada ainult reaalse vangistusega. Samal põhjusel on ainuõige ka maakohtu poolt
kohaldatud lisakaristusena R. Reinolalt mootorsõiduki juhtimise õiguse äravõtmine 1,5 aastaks.
Eelnevast tulenevalt leiab kohtukolleegium, et maakohus on süüdistatavale karistuse mõistmisel
arvestanud täiel määral kõiki aspekte, mida kehtiva seaduse kohaselt tuleb silmas pidada ning mis
on asjakohased. Kohtukolleegium nõustub täielikult maakohtu põhjendustega karistuse mõistmise
osas ning ei pea vajalikuks neid korrata.

13. Kuna kohtukolleegium ei ole tuvastanud ühtegi KrMS § 338 ettenähtud kohtuotsuse
tühistamise alustest, siis juhindudes KrMS § 337 lg 1 p 1 , § 344-345 lg 1 , 2 jätab kohtukolleegium
Pärnu Maakohtu 29.02.2016.a. otsuse Rene Reinola suhtes muutmata ja esitatud apellatsiooni
rahuldamata.




   Pavel Gontšarov                        Orvi Tali                             Ivi Kesküla

allkirjastatud digitaalselt        allkirjastatud digitaalselt            allkirjastatud digitaalselt




                                                                                                 9(9)

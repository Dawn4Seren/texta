                             KOHTUMÄÄRUS
 Kohus                                Tallinna Ringkonnakohus
 Kohtukoosseis                        Ulvi Loonurm, Imbi Sidok-Toomsalu, Liis Arrak
 Määruse tegemise aeg ja koht         30.11.2016, Tallinn
 Kohtuasja number                     2-15-2529
 Kohtuasi                             Akciné draudimo bendrové "Gjensidige" Eesti
                                      filiaali hagi Osaühing K-Kinnisvarahaldus vastu
                                      kahju hüvitamiseks ja viivise väljamõistmiseks
 Vaidlustatud kohtulahend             Harju Maakohtu 04.03.2016 otsus
 Kaebuse esitaja ja kaebuse liik      Osaühing K-Kinnisvarahaldus apellatsioonkaebus
 Menetlusosalised ja nende            Hageja Akciné draudimo bendrové "Gjensidige" Eesti
 esindajad                            filiaal (rg-kood 12378577), lepinguline esindaja
                                      vandeadvokaat Andrus Kattel
                                      Kostja Osaühing K-Kinnisvarahaldus (rg-kood
                                      10786496), lepinguline esindaja vandeadvokaat
                                      Raiko Lipstok


RESOLUTSIOON

I. Lõpetada kohtuasjas 2-15-2529 menetlus ja kinnitada alljärgnev kompromiss:
    1. Osaühing K-Kinnisvarahaldus tasub Akciné draudimo bendrové "Gjensidige"
       Eesti filiaalile 100 000 eurot (sada tuhat eurot, edaspidi „Kompromiss-summa“)
       hiljemalt 31.12.2016.
    2. Kui Osaühing K-Kinnisvarahaldus täidab Kompromiss-summa tasumise
       kohustuse nõuetekohaselt, loetakse, et Akciné draudimo bendrové "Gjensidige"
       Eesti filiaal on loobunud Kompromiss-summat ületavas osas kõigist oma tsiviilasja
       nr 2-15-2529 vaidluse esemega seotud nõuetest Osaühing K-Kinnisvarahaldus
       vastu.
    3. Kui Osaühing K-Kinnisvarahaldus rikub Kompromiss-summa tasumise
       kohustust mistahes ulatuses, kohustub Osaühing K-Kinnisvarahaldus tasuma
       Akciné draudimo bendrové "Gjensidige" Eesti filiaalile hiljemalt 10.01.2017
       kokku 191 000 eurot (sada üheksakümmend üks tuhat eurot, edaspidi
       “Alternatiivsumma“), millisel juhul loetakse, et Akciné draudimo bendrové
       "Gjensidige" Eesti filiaal on loobunud Alternatiivsummat ületavas osas kõigist
       oma tsiviilasja nr 2-15-2529 vaidluse esemega seotud nõuetest Osaühing K-
       Kinnisvarahaldus vastu.
    4. Kui Osaühing K-Kinnisvarahaldusel tekib Kompromiss-summa tasumise
       kohustuse rikkumise tõttu Alternatiivsumma tasumise kohustus, on kompromiss
       Alternatiivsumma tasumiskohustust väljendavaks täitedokumendiks. Sellisel
       juhul loetakse Osaühing K-Kinnisvarahaldus loobunuks mistahes vastuväidetest
       Alternatiivsumma tasumiskohustusele.
   5. Osaühing K-Kinnisvarahalduse poolt kompromissi alusel tasumisele kuuluv
       summa tuleb tasuda Akciné draudimo bendrové "Gjensidige" Eesti filiaali asemel
       AB “Lietuvos draudimas” Eesti filiaalile (rg-kood 12831829) ja viimase
       arveldusarvele nr EE821010220091351017 (AS SEB Pank). AB “Lietuvos
       draudimas” Eesti filiaalil on õigus nõuda Osaühing K-Kinnisvarahalduselt
       kompromissist tulenevate kohustuste täitmist endale.
   6. Osaühing K-Kinnisvarahalduse poolt tasumisele kuuluva summa tasumisega
       viivitamise korral on Osaühing K-Kinnisvarahaldus kohustatud maksma viivist
       VÕS § 113 lg 1 tulenevas määras kuni võlgnevuse tasumiseni.
   7. Kompromissi tingimused on konfidentsiaalsed. Kompromissi sõlmimise fakt ise ei
       ole konfidentsiaalne. Pooltel ei ole pärast kompromissi sõlmimist õigust avaldada
       mistahes kolmandatele isikutele, välja arvatud isikutele, kellel on endal
       konfidentsiaalsuskohustus (pangad, advokaadid, audiitorid), informatsiooni
       kompromissi tingimuste kohta ning informatsiooni vaidluse sisu kohta viisil, mis
       võimaldavad tuvastada poolte isikuid ja vaidluse asjaolusid ning kompromissi
       tingimusi. Käesoleva konfidentsiaalsuskohustuse rikkumiseks ei loeta info
       avaldamist selle kohta, et kompromissi tulemusena seob pooli
       konfidentsiaalsuskohustus, mistõttu pooltel ei ole lubatud kompromissi tingimusi
       kommenteerida.
   8. Kompromiss reguleerib lõplikult tsiviilasja esemeks olevad nõuded ning nõuete
       aluseks olevatest asjaoludest pooltele tulenevad õigused ja kohustused. Pooled
       omandavad kompromissi alusel tsiviilasjas vaieldavast õigussuhtest tulenevate
       kohustuste asemel uued õigused ja kohustused. Pärast kompromissi täitmist ei ole
       pooltel tsiviilasjas esitatud nõuete aluseks olevatest asjaoludest tulenevaid
       mistahes nõudeid teineteise vastu.
   9. Kompromissi täitmisega loetakse pooled kõigist nõuetest, millede täitmist
       kompromiss ei reguleeri, teineteise suhtes loobunuks. See tähendab, et poolte
       võimalikud nõuded, millede täitmist kompromiss ei reguleeri, loetakse
       kompromissi täitmisega teineteise suhtes lõppenuks.
   10. Kumbki pool kannab oma menetluskulud ise.
   11. Kompromissi kinnitava kohtumääruse peale on võimalik kaevata ühe tööpäeva
       jooksul kompromissi kinnitava määruse kättetoimetamisest.

II. Tühistada Harju Maakohtu 04.03.2016 otsus.

III. Tagastada Osaühing K-Kinnisvarahaldusele apellatsioonkaebuse esitamisel tasutud
riigilõivust pool, s.o 900 eurot ja kanda Osaühing K-Kinnisvarahalduse arveldusarvele
EE542200221017342679 Swedbank AS-is.

Edasikaebe kord
Poolte kokkuleppe kohaselt saab kompromissi kinnitava määruse peale määruskaebuse esitada
ühe tööpäeva jooksul määruse kättetoimetamisest (TsMS § 64 lg 2 ja § 661 lg 4).

Asjaolud ja menetluse käik
1. UAB DK „PZU Lietuva“ Eesti filiaal (hageja, praeguse ärinimega Akciné draudimo
bendrové "Gjensidige" Eesti filiaal) esitas 17.02.2015 Harju Maakohtusse hagi Osaühing K-
Kinnisvarahaldus (kostja) vastu kahjuhüvitise 148 326,21 euro ja sissenõutavaks muutunud

                                                                                       2
viivise 6 729,77 euro väljamõistmiseks. Samuti palus välja mõista viivise põhivõlalt
võlaõigusseaduse (VÕS) § 113 lg-s 1 sätestatud määras alates 18.02.2015 kuni põhivõla
tasumiseni.

2. Harju Maakohus rahuldas 04.03.2016 otsusega hagi osaliselt ja mõistis kostjalt hageja kasuks
välja kahjuhüvitise 138 344,33 eurot, viivise 18 931,91 eurot ja alates 05.03.2016 viivise
põhivõlalt VÕS § 113 lg-s 1 sätestatud määras kuni võla tasumiseni. Kohus jättis menetluskulud
93% ulatuses kostja ja 7% ulatuses hageja kanda.

3. Kostja esitas maakohtu otsuse peale apellatsioonkaebuse, milles palus maakohtu otsus
tühistada osas, milles kohus hageja nõude rahuldas ja palus teha uus otsus, millega jätta hagi
täies ulatuses rahuldamata. Apellatsioonkaebus on ringkonnakohtu menetluses.

4. 29.11.2016 esitasid menetlusosalised ringkonnakohtule taotluse kompromissi kinnitamiseks
ja kohtuasjas 2-15-2529 menetluse lõpetamiseks määruse resolutsioonis märgitud tingimustel.
Kostja taotles poole apellatsioonkaebuse esitamisel tasutud riigilõivu tagastamist.

Ringkonnakohtu määrus
5. Tallinna Ringkonnakohus, tutvunud tsiviilasja materjaliga, leiab, et poolte kompromiss tuleb
kinnitada, vaidlustatud maakohtu otsus kompromissi kinnitamise tõttu tühistada ja kohtuasja
menetlus lõpetada. TsMS § 430 kohaselt võivad menetlusosalised käsutada menetlusõigusi
kompromissi sõlmimise teel. Kohus võib keelduda kompromissi kinnitamisest üksnes juhul,
kui esineb mõni seaduses sätestatud alus. Vastavad alused on seaduses sätestatud ammendavalt.
Kohtu hinnangul käesolevas tsiviilasjas selliseid aluseid ei esine. Kompromissi kinnitamise
korral kuulub maakohtu otsus tühistamisele ja tsiviilasja menetlus lõpetamisele (TsMS § 645
lg 1).

Pooled on avaldanud, et on teadlikud kompromissi kinnitamise ja menetluse lõpetamise
õiguslikest tagajärgedest.

Kostja taotles kompromissi sõlmimise tõttu poole apellatsioonkaebuse esitamisel tasutud
riigilõivu 900 eurot tagastamist ja palus riigilõiv kanda OÜ K-Kinnisvarahaldus arveldusarvele
EE542200221017342679. TsMS § 150 lg 2 p 1 alusel kuulub taotlus rahuldamisele.

TsMS § 661 lg 4 kohaselt võib poolte kokkuleppel määruskaebuse esitamise tähtaega
hagimenetluses lühendada või määruskaebuse esitamise õiguse välistada. Menetlusosalised on
kohtule esitatud kompromissis lühendanud määruskaebuse esitamise tähtaega ühe tööpäevani
määruse kättetoimetamisest arvates.


/allkirjastatud digitaalselt/        /allkirjastatud digitaalselt/   /allkirjastatud digitaalselt/
        Ulvi Loonurm                 Imbi Sidok-Toomsalu                   Liis Arrak




                                                                                               3

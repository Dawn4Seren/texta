                                                                                        1-10-14945




                            KOHTUMÄÄRUS
Kohus                                    Tallinna Ringkonnakohus
Määruse tegemise aeg ja koht             14. jaanuar 2016, Tallinn, kirjalik menetlus
Kriminaalasja number                     1-10-14945
Kohtukoosseis                            Julia Katškovskaja, Meelika Aava ja Ivi Kesküla
Vaidlustatud kohtulahend                 Harju Maakohtu 30.11.2015 määrus, millega jäeti Juri
                                         Pavlov   tingimisi  enne   tähtaega    vangistusest
                                         vabastamata
Kaebuse esitaja ja kaebuse liik          süüdimõistetu Juri Pavlov (ik 35604070350, kannab
                                         karistust Harku ja Murru Vanglas), määruskaebus


RESOLUTSIOON

Harju Maakohtu 30. novembri 2015 määrus, millega jäeti süüdimõistetu Juri Pavlov
tingimisi enne tähtaega vangistusest vabastamata, jätta muutmata ja tühistamata ning
esitatud määruskaebus jätta rahuldamata.

Edasikaebamise kord
Käesoleva määruse peale saab advokaadi vahendusel esitada määruskaebuse Riigikohtule
Tallinna Ringkonnakohtu kaudu 15 päeva jooksul alates päevast, mil kaebuse esitaja sai
vaidlustatavast kohtumäärusest teada või pidi teada saama.

ASJAOLUD JA MENETLUSE KÄIK
1.       Harju Maakohtu 02.12.2010 kohtuotsusega tunnistati J. Pavlov süüdi KarS § 184 lg 2 p 2
järgi ja teda karistati 6 aasta ja 6 kuu pikkuse vangistusega. KarS § 68 lg 1 alusel arvati karistuse
hulka eelvangistuses viibitud aeg ning karistusaja alguseks loeti 04.06.2010 ja lõpp on
04.12.2016.

2.     Harku ja Murru Vangla edastas 11.11.2015 Harju Maakohtule materjalid J. Pavlovi
tingimisi enne tähtaega vabastamise otsustamiseks.

Maakohtu määrus
3.     Harju Maakohus jättis 30.11.2015 määrusega J. Pavlovi tingimisi enne tähtaega
vangistusest vabastamata, leides, et kinnipeetava ennetähtaegne vabastamine on ennatlik.
Maakohtu põhjendused olid alljärgnevad.
Kohus märkis, et tingimisi enne tähtaega vangistusest vabastamise otsustamisel arvestab kohus
kuriteo toimepanemise asjaolusid, süüdlase isikut, varasemat elukäiku ning käitumist karistuse
kandmise ajal, samuti tema elutingimusi ja neid tagajärgi, mida võib süüdlasele kaasa tuua


                                                                                             1(5)
tingimisi enne tähtaega karistusest vabastamine. Seega võtab kohus taotluse läbivaatamisel
arvesse kõiki J. Pavlovi isikut iseloomustavaid andmeid – tema käitumist nii kuriteo
toimepanemisele eelnenud ajal, sellel ajal ning sellele järgnenud perioodil.
Kohus arvestas, et kinnipeetav on vangistuses töötanud, kuid töösuhe katkestati tööandja
algatusel. Sotsiaalabiprogrammis osalemise katkestas J. Pavlov ise. Käesoleval ajal on
kinnipeetav hõivamata ning omab kahte kehtivat karistust. Vabanemisjärgselt on J. Pavlov
kindlustatud elukohaga ja toetava isikuga - vennaga, kuid puudub kindel töökoht. Isik plaanib
endale vormistada töövõimetuspensioni.
Vanglamaterjalide kohaselt on J. Pavlov narkomaan, kes tarvitab narkootilisi aineid alates 1978.
aastast ning on tarvitanud neid pidevalt kuni viimase süüdimõistmiseni. Narkootikumide
hankimine ja tarvitamine olid tema igapäevased tegevused. Ta süstis heroiini ning muid opiaate.
J. Pavlovi sõnul sai ta vangistuse alguses metadooni ravi ning see aitas tal sõltuvusest vabaneda.
Kinnipeetav on arvamusel, et edaspidi on ta suuteline narkootikumide tarvitamisest hoiduma.
Samuti on ta arvamusel, et suudab kriminaalhoolduse nõudeid täita, kuigi varasemalt on ta olnud
ametnike suhtes pigem negatiivse hoiakuga.
Kohus märkis, et kuna KarS § 76 lg 3 seab isiku tingimisi ennetähtaegse vangistusest
vabastamise otsustamisel esikohale toimepandud kuriteo ja selle asjaolud, siis isiku varasem
käitumine, toimepandud kuritegude iseloom ning isiku elustiil ja hoiakud on sellised, millest
tulenevalt on alust karta, et ärakantud karistus ei ole olnud piisav, et mõjutada J. Pavlovit uut
kuritegu mitte toime panema.
J. Pavlovit on juba 9-korral kriminaalkorras karistatud ning vanglaski viibib juba 7. korda.
Samuti on tal 2 kehtivat distsiplinaarkaristust, mis annab tunnistust sellest, et kui ta ei ole
võimeline vanglaski reegleid täitma, siis kuidas ta on võimeline seda vabaduses tegema.
Vabanemisjärgselt on J. Pavlovil olemas nii elukoht kui ka toetav sotsiaalne võrgustik venna
näol, kuid need positiivsed asjaolud olid isikul olemas ka enne vangistust, kuid sellest hoolimata
jätkas ta narkootikumide tarvitamist ja kuritegude toimepanemist. J. Pavlov ei ole vabaduses
mitte kunagi pikemaajaliselt töötanud, tema tööperiood oli 1-kuuline turul ja ta on teinud
remonditööd. Enamusel juhtudel on ta töötanud juhutöödel. J. Pavlovil kindla töökoha ja
sissetuleku puudumine ning sellest tingituna liigse sisustamata aja olemasolu, samuti vähene
materiaalne kindlustatus ning varasemad probleemid sõltuvusainetega, võivad viia uute
kuritegude toimepanemiseni. Uue mittevägivaldse kuriteo toimepanemise tõenäosus järgmise 2
aasta jooksul on 25% ja uue vägivaldse kuriteo toimepanemise tõenäosus järgmise 2 aasta
jooksul on 23%. Prokurör ja vangla ei toeta J. Pavlovi tingimisi ennetähtaegselt vanglast
vabastamist. Samuti on J. Pavlovi poolt ärakandmata karistusaeg pikk, üle 1 aasta.
Kohus leidis, et kuna KarS § 76 lg 3 seab isiku tingimisi ennetähtaegse vangistusest vabastamise
otsustamisel esikohale toimepandud kuriteo ja selle asjaolud, siis toimepandud kuriteo iseloom
ning isiku elustiil on sellised, millest tulenevalt ei ole õigustatud J. Pavlovi tingimisi
ennetähtaegne vanglast vabastamine. Kohtul ei kujunenud veendumust, et käesolevaks ajaks
oleks J. Pavlov asunud paranemise teele ning vabanedes ei jätkaks oma kuritegelikku käitumist.
Süüdimõistetu peab tunnetama ka karistuse mõju ning kandma vastutust toimepandu eest.

Määruskaebus
4.     Harju Maakohtu 30.11.2015 määruse peale esitas J. Pavlov määruskaebuse, milles
märgib, et ei nõustu osaliselt maakohtu seisukohtadega. Kõigepealt märgib J. Pavlov, et
11.11.2015 edastas vangla materjalid ennetähtaegse vabastamise otsustamiseks D. Kekelidze või
tema kohta. Teiseks märgib ta, et ennetähtaegse vabanemise korral vormistab ta endale pensioni,
kuna alates aastast 2005 on tal diagnoositud XXXXXXXXXXX ning tema immuunsüsteem on
madal, so 200 ühikut. Alates käesoleva aasta detsembrist hakkab ta saama tablett-ravi kuni elu
lõpuni. Harku ja Murru vanglas on talle vormistatud dokumendid, so IDkaart ja elamisluba
kehtivusega kuni 17.06.2017. Vangla iseloomustuses on tema uue kuritegude toimepanemise


                                                                                          2(5)
riski hinnatud 23% ja 20%, mitte aga maakohtu määruses märgitud 25% ja 23%. Lisaks viitab
J. Pavlov asjaolule, et vangla toetab tema vabastamist, kuigi maakohus on määruses märkinud, et
vangla tema ennetähtaegset vabanemist ei toeta. Seonduvalt 21.11.2014 distsiplinaarkaristusega
tuleneb määruskaebusest, et teda ei karistatud personaalselt, vaid karistati kogu kollektiivi, kuna
nad keeldusid vanglatöötajate käitumise pärast sööklasse minemast. Ka pole kohus arvestanud
kohtumääruse tegemisel tema vanust ega halba tervislikku seisundit. Ta tunneb püsivat füüsilist
ja moraalset valu igal hetkel ja päeval ning vastavalt meditsiiniosakonna väljavõttele vajab ta
taastusravi. Kokkuvõtvalt taotleb ta seoses taastusraviga ennetähtaegse vangistusest vabastamise
kohaldamist, et ta saaks tegeleda taastusraviga oma kodus.

5.      29.12.2015 määrusega määras ringkonnakohus vaadata J. Pavlovi määruskaebus läbi
kirjalikus menetluses, andes tähtaja kirjalike seisukohade ja taotluste esitamiseks kuni
06.01.2016.

6.     Ringkonnakohtule kirjalikke seisukohti ega taotlusi ei laekunud.

RINGKONNAKOHTU SEISUKOHT
7.     Vaadanud läbi toimiku materjalid, maakohtu määruse ja esitatud määruskaebuse, samuti
määruskaebuse lisa, leiab kohtukolleegium, et vaidlustatud kohtumäärus ei ole vastuolus
seadusega, mistõttu selle muutmiseks või tühistamiseks määruskaebuses toodud motiividel
puudub alus.

8.      Ringkonnakohus märgib esmalt, et KarS § 76 lg 4 kohaselt tuleb vangistusest tingimisi
ennetähtaegse vabastamise otsustamisel arvestada kuriteo toimepanemise asjaolusid,
süüdimõistetu isikut, varasemat elukäiku ning käitumist karistuse kandmise ajal, samuti tema
elutingimusi ja neid tagajärgi, mida võib süüdimõistetule kaasa tuua tingimisi ennetähtaegne
vabastamine. Seadus ei anna kohtule mingeid juhtnööre selle kohta, millist asjaolu tuleb
ennetähtaegsel vabastamisel teistest kaalukamaks pidada, vaid kohus hindab kõiki asjaolusid
oma siseveendumuse alusel kogumis. Kinnipeetava ennetähtaegseks vabastamiseks on alust siis,
kui kohtul on piisav veendumus, et isik suudab edaspidi käituda õiguskuulekalt ning läbida
katseaja edukalt.

9.    Kohtukolleegium leiab, et maakohus on arvestanud ja kaalunud kõiki KarS § 76 lg-s 4
loetletud asjaolusid, sh võtnud põhjendatult arvesse ka prokuröri, vangla ja
kriminaalhooldusametniku poolt esitatud arvamusi. Maakohtu siseveendumuse kujunemine on
põhjendustes jälgitav. Kohtukolleegiumi hinnangul on maakohus põhjendatult jõudnud aga
järeldusele, et J. Pavlovi ennetähtaegse vabastamise poolt kõnelevad asjaolud, sh
määruskaebuses märgitud vabanemisjärgne kindla elukoha, sissetuleku olemasolu, samuti
lähedaste toetus, ei kaalu üles tema poolt toimepandud kuriteo tehiolusid, samuti ohtu, mida võib
tema ennetähtaegne vabanemine ühiskonnale kujutada. Ühiskonna heaolu ohustamine on
maakohtu määrusest tulenevalt selgitatav J. Pavlovi varasema käitumisega, samuti sellega, et
kohtul ei tekkinud usaldust, et korduvalt kriminaalkorras karistatud J. Pavlov suudaks vabanedes
ennetähtaegselt vangistusest hoiduda uute kuritegude toimepanemisest. Sellisele seisukohale
jõudmist põhjendas maakohus J. Pavlovi enda eelneva kuritegeliku käitumisega ehk asjaoluga, et
J. Pavlovit on eelnevalt korduvalt kuritegude toimepanemise eest karistatud, ent ta jätkas
süütegude toimepanemist. Samuti põhjendas maakohus oma järeldust ka vangistuse tingimustes
reeglite rikkumisega, viitega kahe distsiplinaarkaristuse olemasolule, mis täiendavalt tõstatab
kahtlusi selles, et kui vangistuse tingimustes, kus isiku üle teostatakse regulaarset järelevalvet, ei
suuda ega soovi ta õiguskuulekalt käituda, siis mis motiveerib teda vabanemise korral
vabanemisega kaasnevate tingimusi korrektselt täitma.


                                                                                              3(5)
Eelmärgitu kontekstis, sh arvestades, et J. Pavlovi on eelnevalt korduvalt kriminaalkorras, sh on
teda eelnevalt karistatud ka raske rahvatervisevastase, narkootiliste ainete käitlemisega seotud
kuriteo toimepanemise eest, kuid ta on jätkanud vaid lühikese ajavahemiku möödumisel
samaliigilise süüteo toimepanemist, on põhjendatud nõustuda maakohtu järeldusega, et
kirjeldatud asjaolude käigust ei ole võimalik rääkida usalduse tekkimisest J. Pavlovi suhtes ehk
nõustuda tuleb maakohutuga, et olukorras, kus kohtul puudub usaldus ja veendumus, et
süüdimõistetu ei pane toime uusi kuritegusid, ei ole põhjendatud ka tema ennetähtaegne
vabastamine.

10. Vastuseks määruskaebuses toodule märgib kohtukolleegium alljärgnevat.
10.1. Seonduvalt määruskaebuse tooduga, mille kohaselt jääb selle esitajale arusaamatuks, kelle
suhtes on vangla materjalid kohtule edastanud, märgib kohtukolleegium, et määruskaebuse
esitaja viide sellele asjaolule on põhjendad. Nimelt nähtub J. Pavlovile edastatud kohtulahendi
tõlkest, justkui oleks vangla edastanud materjalid D K kohta. Tegelikkuses nähtub Harju
Maakohtu määrusest, et vangla edastas materjalid J. Pavlovi kohta, milline asjaolu nähtub ka
Harku- ja Murru Vangla 11.11.2015 kuupäeva kandvalt saatekirjalt. Seega järeldub, et
kohtumääruse tõlkes on tõlk eksinud isiku nimega. Tegemist on küll minetusega, kuid see ei
muuda eesti keelse dokumendi sisu ehk järeldust selle kohta, et vangla edastas materjalid J.
Pavlovi kohta.
10.2. Järgnevalt on J. Pavlov märkinud, et vabanedes vormistab ta endale pensioni seoses oma
tervisliku seisundiga. Sellega seonduvalt on põhjendatud märkida, et ilmselt on pidanud
määruskaebuse esitaja kõnealuse asjaolu väljatoomisega silmas seda, et selliselt määratav
pension võimaldab tema paremat majanduslikku toimetulekut. Hinnates järgnevalt, kas
kõnealune asjaolu võiks omada sedavõrd kaalukat tähendust, mis tingiks maakohtust teistsuguse
lõppjärelduse tegemist, siis leiab kohtukolleegium, et sedavõrd kaalukat tähendust ei ole
võimalik käsitletavale asjaolule omistada. Siinkohal on põhjendatud viidata sellelegi, et ka
käesoleva vangistuse eelselt omas J. Pavlov sissetulekut, mida sai Töötukassalt ning samuti
toetas teda ema, ent uue rahvatervisevastase kuriteo toimepanemine annab tunnistust sellest, et
riigi makstav hüvitis pole senini olnud piisav selleks, et võimaldada raskusteta toimetulekut.
Samuti pole J. Pavlovil nähtuvalt vangla 28.09.2015 koostatud iseloomustusest kujunenud
tööharjumust. Selles kontekstis on kohtukolleegiumi hinnangul kohane ja põhjendatud maakohtu
järeldus, mille kohaselt kindla töökoha ja sissetuleku puudumine, sellest tingitud sisustamata aja
olemasolu koostoimes J. Pavlovi vähese materiaalse kindlustatusega võivad viia uute kuritegude
toimepanemiseni. Mis puudutab viiteid isikut tõendava dokumendi ja elamisloa olemasolusse,
siis nende dokumentide olemasolu on küll vaadeldav isikut positiivselt iseloomustava aspektina,
kuid ei oma määravat tähendus vabastamisküsimuse otsustamisel.
10.3. Määruskaebuses on J. Pavlov märkinud sedagi, et maakohus on ebaõigesti märkinud uue
kuriteo toimepanemise riski hindamise protsente. Tutvudes vangla 28.09.2015 koostatud
iseloomustusega J. Pavlovi isiku kohta, nähtub sealt, et uue mittevägivaldse kuriteo
toimepanemise tõenäosus järgmise kahe aasta jooksul on 25%. Uue vägivaldse kuriteo
toimepanemise tõenäosus järgmise kahe aasta jooksul on 23%. Märgitust tuleneb, et maakohus ei
ole uue kuriteo toimepanemise riski hindamisel eksinud vangla märgitud protsentide suhtes.
10.4. Määruskaebuse esitajaga tuleb nõustuda selles, et maakohus on oma määruses ekslikult
märkinud, et vangla tema vabastamist ei toeta. Nimelt nähtub vangla koostatud iseloomustusest
J. Pavlovi kohta, et vangla toetab tema vabastamist. Samas märgib kohus, et ühe või teise
menetlusse kaasatud isiku arvamus ega seisukoht pole kohtule ennetähtaegse vabastamise
otsustuse tegemiseks siduv. St, et kui kohus leiab kaalutlusõiguse teostamisel, et ühe või teise
isiku vabastamiseks on alust, siis vabastab kohus isiku sõltumata teiste menetlusse kaasatud
isikute seisukohast. Kuna käesoleval juhul tingib J. Pavlovi ennetähtaegse vabastamise jätmise
tema korduv karistatus, siis vaatamata sellele, et vangla J. Pavlovi ettetähtaegset vabastamist


                                                                                          4(5)
toetab ning maakohus on ekslikult oma määruses märkinud, et vangla tema vabastamist ei toeta,
ei tähenda see maakohtu lõppjärelduse muutmist.
10.5. Mis puudutab määruskaebuse viiteid tema halvale tervislikule seisundile, samuti vanusele,
siis tuleb märkida, et 28.09.2015 koostatud vangla iseloomustuse kohaselt on J. Pavlov hinnanud
oma tervisliku seisundi vaatamata pikaajalisele kroonilisele haigusele heaks. Seejuures tuleb
osutada, et Harju Maakohtu 02.12.2010 kohtuotsuse kohaselt olid määruskaebuses viidatud
tervislikku seisundit iseloomustavad haiguslikud seisundid olemas J. Pavlovil juba süüteo
toimepanemise ajal ning arvestades, et seadusest tulenevalt on kinnipeetavatele ravi
kinnipidamisasutuses tagatud, puudub alus J. Pavovi vabastamiseks põhjusel, et ta põeb
kroonilisi haigusi. Seejuures ei tulene meditsiiniosakonna poolt väljastatud dokumendist, et
J. Pavlov oleks sedavõrd raskelt haigestunud, et tema karistuse kandmine kinnipidamisasutuses
oleks sel põhjusel raskendatud ja võimatu.

Arvestades, et määruskaebuse esitajat on korduvalt kriminaalkorras karistatud, siis kõrvutades
seda asjaolu määruskaebuse esitaja isikut iseloomustavate positiivsete aspektidega, leiab
kohtukolleegium maakohtuga nõustuvalt, et isikut positiivselt iseloomustavad asjaolud ei kaalu
üles eelnevat karistatust ning seega ei ole võimalik süüdimõistetut tingimisi ennetähtaegselt
käesoleval ajal vabastada.

11.    Eeltoodu alusel ja juhindudes KrMS § 337 lg 1 p-st 1 ja §-st 390 jätab ringkonnakohus
vaidlustatud kohtumääruse muutmata ja tühistamata ning esitatud määruskaebuse rahuldamata.




/allkirjastatud digitaalselt/




                                                                                        5(5)

                          KOHTUMÄÄRUS
Kohus                                  Tartu Ringkonnakohus
Määruse tegemise aeg ja koht           4. august 2016, Tartu (kirjalik menetlus)
Kriminaalasja number                   1-11-7375
Kohtukoosseis                          Tiit Lõhmus, Mati Kartau, Maarika Kuusk


Vaidlustatud kohtulahend               Tartu Maakohtu (Tartu kohtumaja) 8. juuli 2016
                                       määrus süüdimõistetu Vladimir Leppiku vangistusest
                                       tingimisi enne tähtaega vabastamata jätmise kohta
Kaebuse esitajad ja kaebuse liik       süüdimõistetu   Vladimir         Leppik      (isikukood
                                       37801115218), määruskaebus

RESOLUTSIOON
   1. Tartu Maakohtu 8. juuli 2016 määrus jätta muutmata.
   2. Süüdimõistetu Vladimir Leppiku määruskaebus jätta rahuldamata.

Edasikaebamise kord
KrMS § 384 lg 2 ja § 387 lg 1 kohaselt võib määrusele esitada määruskaebuse Tartu
Ringkonnakohtu kaudu Riigikohtule prokuratuur, advokaadist kaitsja või advokaadi
vahendusel teised kohtumenetluse pooled 15 päeva jooksul, alates päevast, mil isik sai
vaidlustatud määrusest teada või pidi teada saama.

Asjaolud ja menetluse käik
1. Viru Maakohtu 06.01.2012 otsusega karistati Vladimir Leppikut KarS § 113 järgi 8 aasta
vangistusega. Karistuse kandmise alguseks loeti 26.01.2011. Karistuse kandmise lõpp
26.01.2019.

Maakohtu määrus
2. Tartu Maakohtu 08.07.2016 määrusega jäeti V. Leppik vangistusest tingimisi ennetähtaega
vabastamata. Maakohus leidis, et formaalsed alused vabanemiseks on olemas, kuid täitmata
on materiaalsed eeldused.
2.1. Korduvalt kriminaalkorras karistatud V. Leppik kannab käesolevalt kolmandat reaalset
vangistust tapmise eest, olles varem karistatud nii isikuvastaste kuritegude kui ka varavastaste
kuritegude eest. Kuritegude toimepanemiseni on viinud vägivalla kasutamine probleemide
lahendamiseks ning soodusteguriks on olnud sõltuvusained.
2.2. Positiivne on, et V. Leppik on vangistuses omandanud riigikeele B1 tasemel, kuigi keele
omandamine nõuab temalt suurt pingutust, samuti tööhõives sektsiooni koristajana osalemine
ja sotsiaalprogrammi „Eluviisitreening“ läbimine. V. Leppik on ise avaldanud, et alkoholi
tarvitamisega tal probleeme ei esinenud ning alkohol tema igapäevast elu ei mõjutanud.
Narkootikumide tarvitamist ta eitab – enda sõnul on ta ainult 2 eelmise vangistuse ajal neid
proovinud. V. Leppik on avaldanud, et ta ei ole veel valmis oma harjumusi muutma, kuna
emotsioone, mida ta sõltuvusainete tarvitamisest saab, ei ole rohkem kuskilt võimalik võtta ja
neid asendada ei ole samuti võimalik. Saadavad emotsioonid on aga V. Leppiku sõnul
võrratud. Seega ei saa sõltuvuskäitumist käsitlevas programmis osalemist pidada
tulemuslikuks.
Vangistusest vabanemisel on V. Leppikul olemas kindel elukoht, kuid puudub garanteeritud
töökoht. Enne vangistust on süüdimõistetu aeg-ajalt tööga hõivatud olnud. Samas on teada, et
enne vangistust tegevusetult olnud V. Leppik on korduvalt pannud toime varavastaseid
kuritegusid, kulutades raha hetkelise heaolu tagamiseks. Süüdimõistetul on tasumata nõudeid
üle 4000 euro ja vabanemisfondis vaid natukene üle 300 euro.
Kuigi V. Leppikul on toetavad ja head suhted oma emaga, oli tema suhtlusringkond varem
peamiselt kriminaalne. Samuti on tal kriminaalkorras karistatud vend, kellega ta on koos
kuriteo toime pannud. Pojaga on V. Leppikul suhted katkenud.
2.3. V. Leppik ei tunnista täielikult enda süüd, püüdes ennast õigustada sellega, et kannatanu
ei surnud mitte sündmuskohal, vaid mitu päeva hiljem haiglas. Peale enda süü minimeerimise
on olemas andmed, et V. Leppik pisendab vestlusel probleemide olemasolu ega ole võimeline
nägema kriminaalset käitumist soodustavaid põhjuseid ja tegureid. Ta on avaldanud, et ei
soovi ennast muuta ega oma tulevikuks plaane. Samuti ei saa ta enda sõnul kinnitada, et
suudab vabaduses kuritegelikust käitumisest loobuda. Asjaolu, et V. Leppik ei suuda
tõenäoliselt kriminaalsest eluviisist loobuda, kinnitab ka see, et tal on käesoleval ajal
kehtivaid distsiplinaarkaristusi, mis näitab, et tal on ka range järelevalve tingimustes
probleeme enesedistsipliiniga. Uue üldise korduva kuriteo toimepanemise tõenäosuseks 2
aasta jooksul on 62% ja vägivaldse kuriteo toimepanemise tõenäosuseks on 43%.

Määruskaebus
3. Tartu Maakohtu määruse peale esitas määruskaebuse süüdimõistetu, kes taotleb maakohtu
määruse tühistamist ja vangla kohustamist esitada tingimisi ennetähtaegse vabastamise
materjalid kohtule läbi vaatamiseks 6 kuu pärast.
Süüdimõistetu ei nõustu, et ta oleks varem kriminaalhoolduse nõudeid rikkunud, sest ta ei ole
kunagi kriminaalhooldusele allutatud olnud. Samuti ei ole V. Leppikul sõltuvust
narkootikumidest, ta on tarvitanud amfetamiini 2 korda. V. Leppik kordab üle tema suhtes
esinevad positiivsed asjaolud ja leiab, et suudab tulevikus oma käitumist muuta.
Kriminaalhooldus aitaks tal taasühiskonnastuda.

Ringkonnakohtu poolt tuvastatud asjaolud ja järeldused
4. Ringkonnakohus nõustub maakohtu määruses toodud seisukohtadega ja leiab, et V. Leppiku
vangistusest tingimisi ennetähtaegne vabastamine ei ole põhjendatud.
5. Ringkonnakohus on seisukohal, et määruskaebus ei anna alust maakohtu määruse
tühistamiseks ja süüdimõistetu ennetähtaegseks vangistusest vabastamiseks, sest
määruskaebuses ei ole välja toodud uusi asjaolusid, millele maakohus ei oleks tähelepanu
pööranud ning millega ei oleks otsustuse langetamisel arvestatud. Maakohus analüüsis nii
positiivseid kui ka negatiivseid asjaolusid ning kuna ringkonnakohus nõustub selle
analüüsiga, siis ei pea kohtukolleegium vajalikuks seda üle korrata. Kõik KarS § 76 lg-s 4
sätestatud asjaolud ei ole ühe kaaluga ning juhul, kui positiivseid asjaolusid esineb arvuliselt
isegi rohkem, ei ole automaatselt tagatud kinnipeetava vangistusest tingimisi ennetähtaegne
vabanemine. Otsustus langetatakse kõigi asjaolude kohta kogumis. Ka sõltuvusainete
tarvitamise osas on maakohus seisukoha võtnud ning määruskaebuses väljatoodu ei lükka
seda ümber.
6. Süüdimõistetu väide, et ta ei ole varem viibinud kriminaalhooldusel on väär. Kohtute
Infosüsteemi (KIS) alusel allutati V. Leppik kriminaalasjas nr 1-07-6050 Tartu Maakohtu
27.11.2007 otsusega üldkasuliku töö tegemise ajaks käitumiskontrollile. Lisaks Viru
Maakohtu 11.02.2008 määrusega pöörati täitmisele V. Leppikule Tartu Maakohtu 27.11.2007
otsusega mõistetud karistus. Määrusest tulenevalt hoidis süüdimõistetu kõrvale nii
üldkasuliku töö sooritamisest kui ka rikkus käitumiskontrollinõudeid. Seega on maakohus
põhjendatult leidnud, et V. Leppiku varasem kriminaalhooldus on ebaõnnestunud ja
kriminaalhoolduse nõudeid on rikutud.
7. VangS § 76 lg 4 kohaselt kinnipeetava tingimisi enne tähtaega vabastamata jätmisel KarS
§ 76 lõike 1 punkti 2 või lõike 2 punkti 2 alusel edastab vanglateenistus VangS § 76 lõikes 1
nimetatud materjalid uuesti kohtule ühe aasta möödumisel tingimisi enne tähtaega
vabastamata jätmise määruse jõustumisest, kui kohus ei ole sätestanud oma määruses
materjalide uuesti esitamiseks pikemat või lühemat tähtaega. Ringkonnakohtu hinnangul ei
esine V. Leppiku käitumises tervikuna selliseid asjaolusid, mis tingiksid süüdimõistetu
ennetähtaegse vabastamise uut arutamist vabastamata jätmise määruse jõustumisest 6 kuu
möödumisel.
8. Eeltoodud põhjustel ja juhindudes KrMS §-st 390 ja § 337 lg 1 p-st 1 tuleb jätta Tartu
Maakohtu 8. juuli 2016 määrus muutmata ning määruskaebus rahuldamata.


       /allkiri/                    /allkiri/                    /allkiri/
       Tiit Lõhmus                  Mati Kartau                  Maarika Kuusk

                                                                                   1-15-6638




                            KOHTUMÄÄRUS

 Kohus                                 Tallinna Ringkonnakohus, kriminaalkolleegium

 Määruse tegemise aeg ja koht          08. september 2016, Tallinn, kirjalik menetlus
 Kriminaalasja number                  1-15-6638

 Kohtukoosseis                         Julia Katškovskaja, Meelika Aava ja Ivi Kesküla

 Vaidlustatud kohtulahend              Harju Maakohtu 15. augusti 2016 määrus, millega
                                       pöörati KarS § 69 lg 6 alusel täitmisele Kristjan Männile
                                       Harju Maakohtu 30.09.2015 kohtuotsusega mõistetud ja
                                       ärakandmata karistus, so 1 aasta 1 kuu ja 3 päeva
                                       pikkune vangistus
 Kaebuse esitaja ja kaebuse liik       süüdimõistetu Kristjan Männi (ik 39510105238, viibib
                                       Lääne prefektuuri arestimajas), määruskaebus


RESOLUTSIOON

Jätta Harju Maakohtu 15. augusti 2016 määrus muutmata ja tühistamata ning esitatud
määruskaebus rahuldamata.

Edasikaebamise kord

Käesoleva määruse peale võib esitada advokaadi vahendusel määruskaebuse Riigikohtule
Tallinna Ringkonnakohtu kaudu 15 päeva jooksul alates päevast, mil isik sai vaidlustatavast
kohtumäärusest teada või pidi teada saama.

ASJAOLUD JA MENETLUSE KÄIK
1.      Harju Maakohtu 30.09.2015. otsusega tunnistati K. Männi süüdi KarS § 215 lg 2 p-de 1
ja 2 järgi ning teda karistati KarS § 65 lg 2 sätteid kohaldades 1 aasta 3 kuu ja 27-päevase
vangistusega. KarS § 69 alusel asendati mõistetud vangistus 482 tunni üldkasuliku tööga, mille
tegemise tähtajaks määrati 1 aasta kohtuotsuse jõustumisest. Üldkasuliku töö tegemise ajal
kohustus K. Männi järgima KarS § 75 lg 1 p-des 1-6 ettenähtud kontrollnõudeid
kriminaalhooldaja järelevalve all. Kohtuotsus jõustus 16.10.2015.

2.     07.06.2016 registreeris Harju Maakohus Tallinna Vangla edastatud erakorralise
ettekande, milles taotletakse K. Männile mõistetud ja ärakandmata karistuse täitmisele
pööramist, põhjuseks üldkasuliku töö tegemata jätmine.




                                                                                                   1
                                                                                     1-15-6638

3.    16.06.2016 kohtuistungil jäi kriminaalhooldaja esitatud taotluse juurde, taotledes
K. Männile mõistetud ja ärakandmata karistuse täitmisele pööramist.

4.     Kõnealusel istungil lükkas kohus asja arutamise edasi kahe kuu võrra, so 15.08.2016,
andes K. Männile võimaluse üldkasuliku töö tundide sooritamiseks.

5.      15.08.2016 kohtuistungil jäi kriminaalhooldaja erakorralises ettekandes esitatud taotluse
juurde, taotledes jätkuvalt K. Männile mõistetud ja ärakandmata karistuse täitmisele pööramist.
Kriminaalhooldaja selgituste kohaselt pole K. Männi talle kohtu poolt antud täiendava tähtaja
jooksul sooritanud ühtegi üldkasuliku töö tundi.

Maakohtu määrus
6.      15.08.2016 määruses leidis maakohus, et kriminaalhooldusametniku taotlus on
põhjendatud ning pööras K. Männile Harju Maakohtu 30.09.2015 kohtuotsusega mõistetud ja
ärakandmata karistuse, so vangistuse 1 aasta 1 kuu ja 3 päeva täitmisele. K. Männi võeti
kohtusaalist vahi alla ning karistusaja alguseks loeti 15.08.2016. Määruses märkis maakohus
järgnevat.
Maakohus osutas KarS § 69 lg 6 sõnastusele ning leidis pärast kriminaalhooldaja ja
süüdimõistetu ärakuulamist ning esitatud materjalidega tutvumist, et kriminaalhooldusametniku
taotlus K. Männile Harju Maakohtu 30.09.2015 kohtuotsusega karistuseks mõistetud ning
osaliselt ärakandmata karistuse täitmisele pööramiseks on põhjendatud ja kuulub rahuldamisele.
Kohus märkis, et kohtuistungil leidis tõendamist, et K. Männi ei järginud mitte ühelgi kuul
üldkasuliku töö tegemise ajakavasid. K. Männi on vaid 4-korral helistanud ametnikule ja
teatanud oma üldkasuliku töö tundide mittegemise võimalikkusest konkreetsel päeval, kuid ei
ole määratud tööd järele teinud. Tal on kogu kriminaalhoolduse kestel tehtud 89 tundi ja tegemata
on 393 tundi üldkasulikku tööd. Isikule on tehtud ka 2 kirjalikku hoiatust kriminaalhoolduse
nõuete rikkumist tõttu. Kriminaalhooldusametnik on arvamusel, et kuna K. Männi rikub
kohtuotsusega talle pandud kohustusi ning ei ole teinud talle kohtuotsusega määratud üldkasuliku
töö tunde ajagraafiku kohaselt, siis tuleb tema suhtes mõistetud karistus täitmisele pöörata.
K. Männi taotles kohtuistungil karistuse täitmisele pööramist, ta ei ole suve jooksul teinud mitte
ühtegi tundi üldkasulikku tööd. Kriminaalhooldusalune väitis kohtuistungil, et ta ei ela enam
kohtule ja kriminaalhooldajale teadaolevas elukohas, vaid on asunud elama xxx ning
kriminaalhooldajalt ta selleks luba ei taotlenud ega teavitanud ka ametnikku elukoha muutusest.
Kohtu hinnangul on põhjendatud K. Männi karistuse täitmisele pööramine, kuna
kriminaalhooldusalune on rikkunud talle kohtuotsusega määratud kriminaalhoolduse nõudeid
tahtlikult. Harju Maakohus 30.09.2015 kohtuotsusega näitas K. Männi suhtes üles usaldust ning
ei mõistnud talle karistuseks reaalset vangistust, vaid andis süüdlasele võimaluse teha vangistuse
asemel üldkasuliku töö tunde, kuid kriminaalhooldusalune ei mõistnud kohtu vastutulekut tema
suhtes.
Kohtu hinnangul ei ole põhjendatud võimaldada K. Männil jätkata nüüd üldkasuliku töö tundide
tegemist. Vastavalt seadusele tehakse üldkasuliku töö tunde vastavalt kokkulepitud ajakavale,
mitte aga kriminaalhooldusaluse soovide ja tujude kohaselt. Kriminaalhooldusalune on
kohtuotsuse jõustumisest 16.10.2015, s.o 9 kuu jooksul leidnud aega ja võimalust vaid 89 tunni
üldkasuliku töö tegemiseks ning tal on tegemata 393 tundi ning kriminaalhoolduse lõpptähtaeg
saabub 2 kuu pärast. Harju Maakohtus 16.06.2016 toimunud erakorralise ettekande arutamisel
andis kohus K. Männile võimaluse teha üldkasuliku töö tunde edasi ning lükkas asja arutamise 2
kuu võrra edasi, kuid sellest hoolimata ei hakanud K. Männi üldkasuliku töö tundide tegema.
Suvekuudel ei takistanud ka koolis käimine tal tunde teha, kuid sellest hoolimata K. Männi ei
teinud mitte ühtegi tundi üldkasulikku tööd. Kriminaalhooldusalune vahetas ka oma elukohta
kriminaalhooldajalt eelnevalt luba taotlemata ja saamata. Kriminaalhooldusaluse selline


                                                                                                     2
                                                                                       1-15-6638

käitumine näitab tema poolt täiesti ükskõikset suhtumist kohtu poolt talle määratud karistuse
täitmisesse.
Kohtu hinnangul rikkus kriminaalhooldusalune nõudeid tahtlikult ja ta ei ole motiveeritud
üldkasuliku töö tunde tegema. Kriminaalhooldusalune ei ole kohtule esitanud mitte ühegi
mõjuvat põhjust või asjaolu, miks tal ei olnud võimalik mitme kuu jooksul täita
kriminaalhoolduse nõudeid. Seega näitab K. Männi oma käitumisega, et ta ei soovi täita
üldkasuliku töö kohustust ega kriminaalhoolduse nõudeid, milleks tal on olnud piisavalt aega.
Olukorras, kus isik ei täida mõjuva põhjuseta talle kohtuotsusega määratud üldkasuliku töö
kohustust ega allu kriminaalhooldusele, ei ole võimalik karistuse eesmärkide saavutamise teisiti
kui selle reaalsele täitmisele pööramisega.
Kohus asus seisukohale, et K. Männi suhtes on karistuse eesmärgi saavutamine võimalik
ainuüksi selle reaalsele täitmisele pööramisega, mistõttu tuleb K. Männile Harju Maakohtu
30.09.2015 kohtuotsusega mõistetud ja ärakandmata karistus – 1 aasta 1 kuu ja 3 päeva vangistust
- KarS § 69 lg 6 alusel täitmisele pöörata. Kohus leidis, et K. Männi suhtes ei ole võimalik
kriminaalhooldust läbi viia, mistõttu tuleb tal selle eest ka vastutada ning põhjendatud on
kandmata jäänud karistus täitmisele pöörata.

Määruskaebus
7.      Harju Maakohtu 15.08.2016 määruse peale esitas määruskaebuse K. Männi, kes taotleb
maakohtu määruse ülevaatamist, taotledes talle täiendava 3kuulise tähtaja andmist, et ta saaks
sooritada talle määratud üldkasuliku töö tunnid. Alternatiivselt taotleb määruskaebuse esitaja
asendada talle mõistetud vangistus rahalise karistusega. Sellesisulise taotluse esitamist
põhjendab ta asjaoluga, et tal on elukaaslane väikese lapsega, kelle eest ta kohustub hoolt
kandma. Tal on kahju, et ta varem selle peale ei mõelnud ja jättis üldkasuliku töö tunnid tegemata,
kuigi talle selleks võimalus anti. Ta pole küll nelja seina vahel kaua viibinud, kuid sellegipoolest
saab ta aru oma vigadest ja sellest, et on rumalalt käitunud.

8.      30.08.2016 määrusega määras ringkonnakohus vaadata K. Männi määruskaebus läbi
kirjalikus menetluses, andes tähtaja kirjalike seisukohade ja taotluste esitamiseks kuni
05.09.2016.

9.     Ringkonnakohtule taotlusi ega kirjalikke seisukohti ei esitatud.

RINGKONNAKOHTU SEISUKOHT

10.    Ringkonnakohus, tutvunud asja materjalide, maakohtu määruse ning K. Männi
määruskaebusega, asub seisukohale, et maakohtu määrus on seaduslik ja põhjendatud, põhineb
kriminaalhooldusametniku ettekandes objektiivselt esitatud faktilistel asjaoludel, mistõttu
puuduvad alused vaidlustatava maakohtu määruse muutmiseks või tühistamiseks.
Kohtukolleegiumi põhjendused on alljärgnevad.

11.      Enne määruskaebuse sisulistele argumentidele hinnangu andmist märgib
kohtukolleegium, et KrMS § 390 lg 2 kohaselt vaadatakse määruskaebus läbi kaebuse piires ja
üksnes isiku suhtes, kelle kohta see on esitatud. Määruskaebuse argumentidega tutvudes tuleneb
neist, et määruskaebuse esitaja ei vaidlusta maakohtu järeldusi ega järelduste aluseks olevaid
asjaolusid, vaid taotleb talle täiendava 3 kuu pikkuse tähtaja määramist, mille kestel tal oleks
võimalik sooritada talle mõistetud üldkasuliku töö tunnid. Alternatiivselt on ta taotlenud
vangistuse asendamist rahalise karistusega.
Märgitust tulenevalt ei pea kohtukolleegium vajalikuks maakohtu põhjenduste ega põhjenduste
aluseks olevate asjaolude kordamist, vaid üksnes märgib, et maakohus on K. Männi karistuse
täitmisele pööramisel järginud kõiki seadusest ja kohtupraktikast tulenevaid nõudeid ning

                                                                                                       3
                                                                                      1-15-6638

pööranud K. Männile mõistetud ja osaliselt ärakandmata karistuse põhjendatult maakohtu
määruses toodud motiividel täitmisele.

12.     Seonduvalt taotlusega asendada K. Männile mõistetud vangistus rahalise karistusega
märgib kohtukolleegium, et Harju Maakohtu 30.09.2015 kokkuleppemenetluses tehtud otsusega
karistati K. Männit vangistusega, mis asendati üldkasuliku tööga. Kõnealune otsus on jõustunud.
Seejuures pole seadusandja ette näinud võimalust asendada kohtuotsuse täitmise raames
süüdimõistetule mõistetud vangistus rahalise karistusega. Märgitu tähendab, et K. Männi
alternatiivse taotluse rahuldamiseks seaduslik alus puudub ning esitatud taotlus jääb
tagajärjetuks.

13.     Mis puudutab taotlust pikendada üldkasuliku töö tegemise tähtaega 3 kuu võrra, siis
sellega seonduvalt on põhjendatud osutada, et esmakordselt toimus maakohtus erakorralise
ettekande arutamine 16.06.2016. Kohtuliku arutamise tulemina lükkas maakohus erakorralises
ettekandes esitatud taotluse osas sisulise seisukoha kujundamise edasi 2 kuu võrra. Kõnealuse
menetlusliku sammu eesmärgiks oli anda K. Männile võimalus sooritada talle mõistetud
üldkasuliku töö tunnid. 15.08.2016 kohtuistungi protokollist nähtuvalt pole aga K. Männi
kõnealuse 2 kuu pikkuse perioodi vältel mitte ühtegi üldkasuliku töö tundi sooritanud. Osutatut
arvestades on kohtukolleegium seisukohal, et puuduvad igasugused mõistlikud põhjendused
K. Männi täiendava tähtaja määramise taotluse rahuldamiseks, kuna isik on oma käitumisega
selgelt näidanud, et ta ei soovi üldkasuliku töö tunde teha. Ühtlasi nähtub 16.06.2016
kohtuistungi protokollist, et kohus on sõnaselgelt K. Männile ka selgitanud, et kui ta ei soovi või
ei asu üldkasuliku töö tunde teha, järgneb sellele karistuse täitmisele pööramine. Seega on
K. Männi olnud teadlik nii üldkasuliku töö tundide tegemise kohustuslikkusest kui ka selle
õiguslikest järelmitest nende tegemata jätmise korral, kuid ka karistuse täitmisele pööramise
võimalikkus pole suunatud teda kohtuotsust täitma. Seega pole võimalik teha K. Männi enda
tegevuse/käitumise pinnalt vähimaidki järeldusi selle kohta, et täiendava tähtaja määramisel
asuks ta üldkasuliku töö tunde tegema ehk kohtuotsust täitma ning sellist asjaolude esinemise
korral puuduvad alused maakohtu tehtud õigusjärelmite muutmiseks.

14.    Määruskaebuses on K. Männi osutanud lapse eest hoolitsemise vajadusele.
Kohtukolleegium märgib, et esitatud väide on esitatud abstraktselt ning selle väite osas ei ole
ringkonnakohtul võimalik vähimatki seisukohta kujundada. Nimelt on määruskaebuse esitaja
viidanud küll lapse eest hoolitsemise kohustusele, kuid määruskaebuse esitaja ei täpsusta ühegi
isiku andmeid ega lisa oma väidete tõendamiseks ka ühtegi dokumenti. Seega on tegemist
paljasõnaliste väidetega ning väidete paljasõnalisuse tõttu tuleb need väited kõrvale jätta.

15.     Eelneva kokkuvõtteks leiab kohtukolleegium ühetaoliselt maakohtuga, et K. Männil
objektiivsed põhjused üldkasuliku töö tegemata jätmiseks puudusid ning seejuures on kõnealuse
rikkumise K. Männi toime pannud teadlikult ja tahtlikult. Kuna ta pole esitanud mõjuvaid
põhjendusi kohustuste täitmata jätmiseks, siis leiab kohtukolleegium maakohtuga nõustuvalt, et
K. Männi enda käitumine ei võimalda tema suhtes asenduskaristust koos kriminaalhooldusega
läbi viia ning need annavad põhjendatud aluse pöörata täitmisele talle mõistetud ja ärakandmata
karistus.

16.    Eelnevast tulenevalt ning juhindudes KrMS § 337 lg 1 p-st 1 ja §-st 390 jätab
ringkonnakohus vaidlustatud maakohtu määruse muutmata ja tühistamata ning esitatud
määruskaebuse rahuldamata.


/allkirjastatud digitaalselt/

                                                                                                      4

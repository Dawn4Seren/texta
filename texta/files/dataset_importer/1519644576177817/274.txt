                             KOHTUMÄÄRUS
Kohus                                  Tartu Ringkonnakohus
Kohtukoosseis                          Einar Vene, Tanel Saar, Maili Lokk
Määruse tegemise aeg ja koht           22.12.2016, Tartu
Haldusasja number                      3-16-888
Haldusasi                              Marko Nigoli kaebus Tartu Vangla tekitatud mittevaralise
                                       kahju hüvitamiseks
Vaidlustatud kohtulahend               Tartu Halduskohtu 11.10.2016. a otsus
Menetluse alus ringkonnakohtus         Marko Nigoli apellatsioonkaebus
Menetlusosalised                       Kaebaja Marko Nigol
                                       Vastustaja Tartu Vangla

RESOLUTSIOON
Tagastada apellatsioonkaebus selle esitajale läbivaatamatult.

EDASIKAEBAMISE KORD
Määruse peale võib esitada määruskaebuse Riigikohtule 15 päeva jooksul määruse ärakirja
kättetoimetamisest.

 ASJAOLUD

 1.   Kaebaja esitas Tartu Halduskohtu 11.10.2016. a otsuse peale apellatsioonkaebuse.

 2. Tartu Ringkonnakohus jättis 10.11.2016. a määrusega kaebaja apellatsioonkaebuse käiguta
 ning andis kaebajale tähtaja riigilõivu tasumiseks.

 3. Kaebaja esitas 13.11.2016 Tartu Ringkonnakohtule menetlusabi taotluse riigilõivu
 tasumiseks osamaksetena kohtu määratud perioodi jooksul.

 4. Tartu Ringkonnakohus jättis 22.11.2016. a määrusega kaebaja menetlusabi taotluse
 rahuldamata, kaebaja apellatsioonkaebuse käiguta ning andis kaebajale tähtaja 10 päeva alates
 määruse jõustumisest riigilõivu, summas 15 eurot, tasumiseks.

 5. Kaebaja sai Tartu Ringkonnakohtu 22.11.2016. a määruse kätte 24.11.2016 ja määrus
 jõustus edasi kaebamata. Kaebajal oli tulenevalt määruse resolutsiooni punktist 3 kohustus
 tasuda apellatsioonkaebuse esitamisel tasumisele kuuluv riigilõiv 15 eurot ja esitada kohtule
 tasumist tõendavad dokumendid 10 päeva jooksul alates määruse jõustumisest. 10 päeva
 ringkonnakohtu 22.11.2016. a määruse jõustumisest on möödas, kuid ka käesoleva määruse
tegemise hetkeks ei ole kaebaja riigilõivu tasumist tõendavaid dokumente kohtule esitanud
ning riigilõivu laekumist ei nähtu ka Kohtute Infosüsteemist.


RINGKONNAKOHTU PÕHJENDUSED

6. HKMS § 187 lg 4 teise lause kohaselt tagastab kohus apellatsioonkaebuse määrusega
apellandile, kui apellant jätab tähtajaks täitmata kohtu nõudmise kõrvaldada
apellatsioonkaebuse menetlusse võtmist takistav puudus. Tartu Ringkonnakohus on
22.11.2016. a määrusega andnud kaebajale tähtaja apellatsioonkaebuse menetlusse võtmist
takistava puuduse kõrvaldamiseks, s. o selle esitamisel riigilõivu tasumiseks summas 15
eurot. Kaebaja on nimetatud määruse 24.11.2016 kätte saanud. Sama määruse põhjendavas
osas (p 9) on ringkonnakohus kaebajale selgitanud, et kui kaebaja jätab kohtu nõudmise
riigilõivu tasumiseks tähtpäevaks täitmata, tagastab kohus apellatsioonkaebuse määrusega
kaebajale.

7. Ringkonnakohus leiab, et kaebajal on olnud alates ringkonnakohtu 22.11.2016. a määruse
kättesaamisest mõistlik aeg apellatsioonkaebuse puuduse kõrvaldamiseks. Kaebajale on
selgitatud ka puuduse kõrvaldamata jätmise tagajärgi, kuid hoolimata eeltoodust on ta jätnud
apellatsioonkaebuse eest riigilõivu tasumata. Kuna ringkonnakohus ei saa menetleda
apellatsioonkaebust, milles esineb eelmainitud puudus, tuleb kaebaja apellatsioonkaebus
HKMS § 187 lg 4 alusel kaebajale tagastada. Ringkonnakohus selgitab, et HKMS § 187 lg 2
teise lause alusel loetakse, et apellatsioonkaebust ei ole esitatud.

8. HKMS § 187 lg 7 kohaselt võib apellant määruse peale, millega kohus keeldub
apellatsioonkaebust menetlusse võtmast, esitada määruskaebuse Riigikohtule.




     /allkirjastatud digitaalselt/   /allkirjastatud digitaalselt/   /allkirjastatud digitaalselt/
              Einar Vene                      Tanel Saar                      Maili Lokk

                          KOHTUOTSUS
                               EESTI VABARIIGI NIMEL

Kohus                               Tallinna Ringkonnakohus
Kohtukoosseis                       Eesistuja Maret Altnurme, liikmed Oliver Kask ja Kaire
                                    Pikamäe
Otsuse tegemise aeg ja koht         20. aprill 2016, Tallinn
Haldusasja number                   3-15-48
Haldusasi                           AG kaebus Tallinna Vangla tekitatud mittevaralise
                                    kahju hüvitamiseks summas 500 eurot iga vanglas
                                    viibitud kuu eest
Menetlusosalised                    Kaebaja - AG
                                    Vastustaja - Tallinna Vangla, volitatud esindaja Aiki
                                      Kangur
Vaidlustatud kohtulahend            Tallinna Halduskohtu 14. mai 2015. a otsus
Menetluse alus ringkonnakohtus      AG ja Tallinna Vangla apellatsioonkaebused
Asja läbivaatamine                  Kirjalik menetlus



RESOLUTSIOON
1. Rahuldada Tallinna Vangla apellatsioonkaebus ja tühistada Tallinna Halduskohtu
14. mai 2015. a otsus haldusasjas nr 3-15-48 osas, milles kohus rahuldas AG kaebuse ja
mõistis tema kasuks Tallinna Vanglalt välja mittevaralise kahju summas 32 eurot. Teha
selles osas uus otsus, millega jätta AG kaebus täielikult rahuldamata.
2.   Jätta AG apellatsioonkaebus rahuldamata.
3. Jätta AG menetluskulud Eesti Vabariigi kanda ja Tallinna Vangla menetluskulud
vangla enda kanda.


EDASIKAEBAMISE KORD
Otsuse peale võib Riigikohtule esitada kassatsioonkaebuse 30 päeva jooksul otsuse avalikult
teatavakstegemisest arvates, so hiljemalt 20.05.2016, välja arvatud HKMS § 212 lg 1 teises
lauses sätestatud juhul (HKMS § 212 lg 1).
Vastuseks      esitatud  kassatsioonkaebusele    võib   teine    menetlusosaline    esitada
vastukassatsioonkaebuse 14 päeva jooksul kassatsioonkaebuse vastukassatsioonkaebuse
esitajale kättetoimetamisest arvates või ülejäänud kassatsioonitähtaja jooksul, kui see on
pikem kui 14 päeva (HKMS § 215 lg 3).
                                                                                     3-15-48

Kui kassaator soovib asja arutamist kohtuistungil, tuleb seda kassatsioonkaebuses märkida,
vastasel korral eeldatakse, et ta on nõus asja lahendamisega kirjalikus menetluses (HKMS
§ 213 lg 1 p 5). Sõltumata kohtuistungi soovi märkimisest võib Riigikohus
kassatsioonkaebuse läbi vaadata kirjalikus menetluses, kui ta ei pea istungi korraldamist
vajalikuks (HKMS § 223 lg 1).
Kui menetlusosaline soovib kassatsioonkaebuse esitamiseks saada menetlusabi, tuleb tal
Riigikohtule esitada vastavasisuline taotlus. Menetlusabi taotluse esitamine ei peata
menetlustähtaja kulgemist (HKMS § 116 lg 5) ning kassatsioonitähtaja järgimiseks peab
menetlusabi taotleja tegema tähtaja kestel ka menetlustoimingu, mille tegemiseks ta
menetlusabi taotleb, eelkõige esitama kassatsioonkaebuse (HKMS § 116 lg 6).

ASJAOLUD JA MENETLUSE KÄIK
1. AG esitas 06.10.2014 Tallinna Vanglale taotluse mittevaralise kahju hüvitamiseks summas
500 eurot iga kuu eest, mil ta viibis Tallinna Vanglas ebainimlikes tingimustes. Taotluse
kohaselt on AG viibinud alates 2007. aastast 25 kuud Tallinna Vanglas, kus talle ei olnud
tagatud piisavat põrandapinda. Lisaks ei olnud taotluse esitajale tagatud piisavat võimalust
hügieeni eest hoolt kanda (üks dušikord nädalas, kambrites puudub soe vesi) ning kaetud
õhuakende tõttu oli kambrites raskendatud õhuvahetus ja kambrist väljas sai viibida vaid
jalutuskäigul ühe tunni päevas.
2. Tallinna Vangla tagastas 10.12.2014 otsusega nr 5-18/14/27079-2 kahju hüvitamise nõude
06.10.2011 eelnenud perioodide osas läbivaatamatult ja jättis ülejäänud osas kahju hüvitamise
taotluse läbi vaatamata.
3. AG esitas 08.01.2015 Tallinna Halduskohtule kaebuse (täpsustatud 03.03.2015) Tallinna
Vangla tekitatud mittevaralise kahju hüvitamiseks summas 500 eurot iga Tallinna Vanglas
viibitud kuu eest. Tallinna Halduskohus lõpetas 16.03.2015 määrusega halduskohtumenetluse
seadustiku (HKMS) § 152 lg 1 p 3 alusel osaliselt haldusasja nr 3-15-48 menetluse kahju
hüvitamise nõudes 06.10.2011 eelnenud perioodide osas ning jätkas menetlust kahju
hüvitamise nõudes perioodide 20.03.2012-19.04.2013 ja 07.08.2014-06.10.2014 osas.
Kaebuse põhjendused olid järgnevad.
Tallinna Vangla kambrites, kus kaebaja vaidlustatud ajavahemikul viibis, oli ühe kinnipeetava
kohta vähem ruumi, kui on ette nähtud. Tallinna Vanglas rikuti kaebaja inimõigusi. Kambrites
oli kitsas, kuna lisaks kuuele kinnipeetavale paiknesid kambris kolm kahekordset narivoodit,
hoiukapp, laud, kaks pinki ning WC. Seetõttu oli vabaks liikumiseks olevat ruumi vähe.
Samuti töötas kambri ventilatsioon halvasti ning kuna akna kõrval olevad augud on väikesed,
ei tulnud kambrisse üldse õhku. Kõige suuremat õhupuudust oli tunda suvel, aga ka talvel oli
kambris õhupuudus. Duši all oli võimalik käia üksnes üks kord nädalas 20 minutit ning
kambris puudus soe vesi. Kambrist väljaspool oli võimalik viibida üksnes üks tund päevas
jalutuskäigu ajal jalutusboksis. Tallinna Vangla kinnipidamistingimused alandasid kaebaja
inimväärikust. Kaebaja oli sunnitud taluma vaimset ja füüsilist ebamugavust.
4.   Tallinna Vangla palus jätta kaebuse rahuldamata.
Ajavahemikel 20.03.2012-19.04.2013 ja 07.08.2014-06.10.2014 viibis kaebaja Tallinna
Vanglas kokku 457 päeva. Sellest 263-l päeval oli ta paigutatud kambrisse, kus talle oli
tagatud rohkem põrandapinda kui 3 m2 (vahemikus 3,07-16 m2) ning 194 päeva oli talle
tagatud põrandapinda alla 3 m2 (vahemikus 2,51-2,87 m2).



                                                                                        2(8)
                                                                                       3-15-48

Kaebaja võimalused väljaspool elukambrit liikumiseks olid järgnevad: ajavahemikul
20.03.2012-10.06.2012 viibis kaebaja suletud eluosakonnas, kus väljaspool kambrit oli
võimalik üldjuhul liikuda üks tund päevas jalutuskäigu ajal; ajavahemikul 11.06.2012-
19.04.2013 viibis kaebaja avatud eluosakonnas, kus kogu päeva jooksul kell 06.00-22.00 oli
võimalik vabalt liikuda eluosakonna piires; 07.08.2014-06.10.2014 viibis kaebaja suletud
eluosakonnas, kus väljaspool kambrit oli võimalik üldjuhul liikuda üks tund päevas
jalutuskäigu ajal. Valdava osa ajast on kaebaja seega viibinud avatud režiimil (310 päeva) ja
vaid 147 päeva kinnisel režiimil.
Kuni 31.12.2013 kehtinud Vangla sisekorraeeskirja (VSkE) § 6 lg 6 redaktsiooni kohaselt on
kinnipeetavale kambris ette nähtud vähemalt 2,5 m2 põrandapinda. Alates 01.01.2014 peab
põrandapinda kambris olema vähemalt 3 m2. Taotluse esitajale oli tagatud vähemalt 2,51 m2
põrandapinda. Isikute arv kambris muutus pidevalt ja sellega seonduvalt muutus ka
põrandapind isiku kohta. Perioodid, kus kambris oli maksimaalne arv isikuid, ei olnud
märkimisväärselt pikad ja vaheldusid perioodidega, kus kambris oli isikuid vähem. Avatud
eluosakonnas viibides viibis kaebaja kambris, mille WC asus väljaspool kambrit ja seda pole
ka arvestatud kambri põrandapinna hulka. Suletud osakonnas asub WC kambris.
VSkE § 6 lg-st 6 ja § 7 lg-st 1 ei tulene, et igale kinnipeetavale peab olema kambris ettenähtud
vähemalt 2,5 m2 põrandapinda lisaks pinnale, millel asub VSkE § 7 lg-s 1 ettenähtud kambri
sisustus. Seega peab kambris iga kinnipeetava kohta olema vähemalt 2,5 m2 põrandapinda,
kus võivad paikneda ka kambri sisustuse kohustuslikud elemendid. Riigikohtu
põhiseaduslikkuse järelevalve kolleegium ei tuvastanud 20.06.2014 otsuses nr 3-4-1-9-14 kuni
31.12.2013 kehtinud VSkE § 6 lg 6 vastuolu põhiseadusega.
Tallinna Vangla lähtus kuni 31.12.2013 kehtinud VSkE § 6 lg-s 6 sätestatust ja tagas
kaebajale vähemalt 2,5 m2 põrandapinda, millest ei ole maha arvestatud mööblialust pinda ja
ka kambris asuva WC alust pinda. Alates 2014. a-st oli kaebajale tagatud igapäevaselt
vähemalt 3 m2 põrandapinda. AG ei ole esitanud vanglale ühtegi pöördumist, millest oleks
võimalik välja lugeda, et ebapiisav põrandapind põhjustas taotluse esitajale tema kirjeldatud
kannatusi.
Julgeoleku tagamiseks on vanglas akendel ees piirded, mis ei takista õhuliikumist. Tallinna
Vangla kambrites on osaliselt sundventilatsioon ja osaliselt loomulik ventilatsioon.
Kinnipeetaval on võimalik õhuhulka reguleerida akna küljes asuva õhutusava kaudu.
Kambrites olev osaliselt avatav aken võimaldab kambreid ventileerida.
VangS § 50 lg 2 sätestab, et vähemalt üks kord nädalas võimaldatakse kinnipeetavale saun,
vann või dušš. Seega oli kaebajale duši võimaldamise sagedus kooskõlas kehtiva õigusega.
Kaebaja liikumispiirang tulenes asjaolust, et ta viibis vahistatuna vanglas ning seega oli
kaebaja liikumise piiramine vahistuse ajal õiguspärane (VangS § 90 lg 3). Ajavahemikul
11.06.2012-19.04.2013 viibis kaebaja avatud sektsioonis, kus tal oli soovi korral võimalik
alates äratusest kuni öörahuni oma sektsiooni piires vabalt ringi liikuda. Väljaspool kambrit
sai kaebaja liikuda erinevates programmides osalemise käigus. Kaebaja osales ajavahemikul
24.07.2012-06.09.2012 liikluse ohutuse programmis, 01.08.2012-30.11.2012 riigikeele B2
taseme koolitusel, 28.09.2012-19.04.2013 AN tugigrupis, 25.09.2014-06.11.2014 vahistatute
terviserühmas ning 02.09.2014-09.09.2014 suitsetamisest loobumise nõustamises. Seega on
kaebaja väited üksnes ühetunnisest liikumisvõimalusest päevas ebatäpsed.
Väärikuse alandamisena ei ole käsitatavad igasugused hingelised üleelamised, vaid tegemist
peab olema olukorraga, kus avalik võim on isikut alandades intensiivselt rikkunud tema
põhiõigusi. Tallinna Vangla tegevus ei viita sellisele õiguste riivele. Kaebajale kahju
tekkimine ei ole tõendatud.

                                                                                           3(8)
                                                                                       3-15-48

5. Tallinna Halduskohus rahuldas 14.05.2015 otsusega kaebuse osaliselt (resolutsiooni p
1), mõistis Tallinna Vanglalt AG kasuks mittevaralise kahju hüvitisena välja 32 eurot
(resolutsiooni p 2), jättis ülejäänud osas kaebuse rahuldamata (resolutsiooni p 3), mõistis
Tallinna Vanglalt riigi tuludesse menetluskuluna 0,97 eurot (resolutsiooni p 4) ja jättis muus
osas AG menetluskulud Eesti Vabariigi kanda (resolutsiooni p 5).
Vaidlust ei ole selles, et kaebaja viibis ajavahemikel 20.03.2012-19.04.2013 ja 07.08.2014-
06.10.2014 Tallinna Vangla erinevates kambrites kokku 457 päeva. Ajavahemikel
20.03.2012-10.06.2012 ja 07.08.2014-06.10.2014 viibis kaebaja suletud eluosakonnas ning
ajavahemikul 11.06.2012-19.04.2013 avatud eluosakonnas. Kaebaja viibis vaidlustatud
ajavahemikul vangla erinevates kambrites. Kohus on seisukohal, et kambris asuva WC pinda
ei saa põrandapinna miinimumnõude täitmise hindamisel arvesse võtta, kuivõrd WC ei ole
kasutatav eluruumina ning selle pindala arvestamine eluruumina kasutatava kambri pindala
hulka oleks vastuolus minimaalse isikliku eluruumi olemusega.
Asja materjalidest nähtuvalt oli kaebajale tagatud vaidlustatud perioodil suletud eluosakonnas
põrandapinda alla 3 m2 32 päeva ja avatud eluosakonnas põrandapinda alla 3 m2 170 päeva,
kokku 202 päeva. Kohus nõustub Euroopa Inimõiguste Kohtu (EIK) väljendatud seisukohaga,
et isiku hoidmine kambris, mille pindala on väiksem kui 3 m2 iga kambris viibiva isiku kohta,
ei ole kooskõlas inimväärikuse austamise põhimõttega. Riigikohus ja EIK on korduvalt
märkinud, et kinnipidamistingimuste inimväärsust tuleb hinnata kogumis. Arvestada tuleb
EIK praktikas kujundatud seisukohta, et kinnipeetava eluruumis võiks olla vähese
põrandapinna korral inimväärikuse seisukohast kompenseerivaks mingisugused muud
positiivsed kinnipidamistingimused. Praegusel juhul on kompenseerivaks asjaolu, et avatud
eluosakonnas oli kinnipeetaval võimalik vabalt eluosakonna piires kogu päeva jooksul
ajavahemikul 06.00-22.00 ringi liikuda. Avatud eluosakonnas viibis kaebaja kambrites, kus oli
ühe kinnipeetava kohta tagatud alla 3 m2 kokku 170 päeva. Kohtule esitatud tõenditest
nähtuvalt oli kaebajale sellel ajal tagatud põrandapinda küll alla 3 m2, kuid üle 2,5 m2. Avatud
eluosakonnas viibides, kus kaebajal oli võimalik kogu päeva jooksul eluosakonna piires vabalt
ringi liikuda ning kaebajale oli tagatud põrandapinda küll alla 3 m2, kuid üle 2,5 m2, ei ole
ületatud kinnipidamisega kaasnevate kannatuste vältimatut taset ega ole kaebaja inimväärikust
alandatud.
Seevastu suletud eluosakonnas viibides ei olnud kinnipidamistingimustel kompenseerivaid
positiivseid asjaolusid. Isiku viibimine suletud eluosakonnas kokku 32 päeva kambrites, kus
oli ühe kinnipeetava kohta põrandapinda alla 3 m2, ületas kinnipidamisega kaasnevate
kannatuste vältimatu taseme, mida võib pidada kaebaja inimväärikust alandavaks
kohtlemiseks. Ülejäänud vaidlustatud päevad, mis kaebaja viibis Tallinna Vangla kambrites,
kus kaebajale oli tagatud üle 3 m2 põrandapinda, ei alanda kaebaja inimväärikust.
Julgeoleku tagamiseks on vangla akendel ees piirded. Tallinna Vangla 10.12.2014 kahju
hüvitamise taotluse vastuse kohaselt ei mõjuta nimetatud piirded õhuliikumist. Lisaks on
kambrites osaliselt sundventilatsioon ja osaliselt loomulik ventilatsioon ning samuti on
kinnipeetavatel võimalik õhuhulka reguleerida akna küljes asuva õhutusava kaudu. Eeltoodust
tuleneb, et kaebajal oli võimalik õhuhulka reguleerida. Kaebaja väited kambri ventilatsiooni
nõuetele mittevastavuse osas ei ole põhjendatud.
Vaidlustatud ajavahemikul kehtinud VangS § 50 lg 2 kohaselt võimaldatakse kinnipeetavale
vähemalt üks kord nädalas saun, vann või dušš. Kuna kaebajale oli tagatud ühel korral nädalas
duši kasutamise võimalus, oli duši kasutamise sagedus kooskõlas kehtiva seadusega.
Vastustaja seletuse kohaselt võimaldati kinnipeetavatele kambrites kasutada isiklikke
elektriseadmeid, sh veekeetjat. Kuna kinnipeetavale oli tagatud juurdepääs voolavale veele,

                                                                                           4(8)
                                                                                        3-15-48

siis oli loodud võimalus vee soojendamiseks. Et kaebajale oli tagatud pesemisvõimalus ning
sooja vee saamise võimalus, ei ole kaebaja õigusi rikutud.
Kaebaja viibis ajavahemikes 20.03.2012-10.06.2012 ja 07.08.2014-06.10.2014 vangla suletud
eluosakonnas. VangS § 90 lg 3 kohaselt hoitakse vahistatut ööpäev läbi lukustatud kambris,
välja arvatud aeg, kui vahistatu töötab või õpib. VangS § 93 lg 5 kohaselt võimaldatakse
vahistatu soovil tal vähemalt üks tund päevas viibida vabas õhus. Tallinna Vangla 10.12.2014
kahju hüvitamise taotluse vastuse kohaselt viibis kaebaja vahistatuna vanglas ning seetõttu oli
kaebajale seatud liikumispiirang. Eeltoodust tuleneb, et vangla on tegutsenud seadusega
kooskõlas. Seoses kaebajale jalutusvõimaluse tagamisega ei ole tema õigusi rikutud.
Kaebaja viibimisega Tallinna Vangla suletud eluosakonnas kokku 32 päeva kambrites, mille
põrandapind ühe kambris viibiva isiku kohta oli alla 3 m2, on tema inimväärikust alandav ning
kaebus tuleb selles osas rahuldada. Ülejäänud osas tuleb kaebus jätta rahuldamata, kuna
vangla ülejäänud tingimused ei ületanud kinnipidamistingimustega kaasneva ebamugavuse
vältimatu taseme ega olnud kaebaja inimväärikust alandavad. Mõistlikuks rahaliseks
hüvitiseks on 1 euro ööpäeva kohta, mil kaebaja viibis kambrites, kus oli alla 3 m2
põrandapinda ühe kinnipeetava kohta.


MENETLUSOSALISTE SEISUKOHAD APELLATSIOONIMENETLUSES
6.   AG palub apellatsioonkaebuses tühistada Tallinna Halduskohtu 14.05.2015 otsus.
Halduskohtu välja mõistetud hüvitise summa ei ole piisav. Kaebaja palub ringkonnakohtul
välja mõista mõistlik summa.
7. Tallinna Vangla palub apellatsioonkaebuses tühistada Tallinna Halduskohtu
14.05.2015 otsus osas, millega kohus rahuldas kaebuse osaliselt ning mõistis Tallinna
Vanglalt kaebaja kasuks välja hüvitise summas 32 eurot ja menetluskulu 0,97 eurot ning teha
asjas uus otsus, millega jätta kaebus täielikult rahuldamata ja AG menetluskulud tema enda
kanda. Vastustaja kordas halduskohtule esitatud seisukohti ja märkis täiendavalt järgmist.
Halduskohus on ebaõigesti põrandapinna arvestamisel arvanud WC aluse pindala kambri
üldpindalast välja. WC-d kambris tuleb näha vangistustingimuste kontekstis positiivse
asjaoluna. See suurendab kinnipeetava privaatsus- ja liikumisvõimalusi. Kaebaja oli Tallinna
Vanglas paigutatud kambritesse, mis vastasid siseriiklikes õigusaktides sätestatud
põrandapinna ruutmeetritele, mistõttu ei ole teda inimväärikust alandavates tingimustes
hoitud. Kuna Tallinna Vangla tegevus oli õiguspärane, on täitmata üks kahju hüvitamise
eeldustest. Halduskohus on arvestanud EIK praktikat valikuliselt ja jätnud olulised
seisukohad, mis välistavad võimaluse lugeda alla 3 m2 põrandapinda isiku kohta kambris
automaatselt EIÕK art 3 rikkumiseks, arvestamata. EIK seisukohad isikliku ruumi küsimuses
ei ole niivõrd järjepidevad, et vastustaja oleks pidanud neid siseriiklikust õigusest olulisemaks
pidama.
Halduskohus ei ole tõendeid hinnanud kogumis. Kohus ei ole põhjendanud, miks kõik muud
õigused, mis olid kaebajale tagatud, ei kompenseeri ja tasakaalusta vähest põrandapinda.
Kohus on rikkunud ka põhjendamiskohustust. Halduskohtu otsuses puuduvad asjakohased
põhjendused, mis võimaldaks mõista, miks kohus võttis põrandapinna küsimuse lahendamisel
aluseks just 3 m2 ning kuidas viis aeg, mil kinnipeetavale oli tagatud vähem põrandapinda,
kogumis rikkumise tuvastamiseni. Otsuses puuduvad põhjendused, kuidas tekitas selline
olukord kaebajale valu ja kannatust. Kohtu siseveendumuse kujunemine ei ole jälgitav.


                                                                                            5(8)
                                                                                        3-15-48

8.   AG jäi kirjalikus vastuses oma varasema seisukoha juurde.


RINGKONNAKOHTU PÕHJENDUSED
9. Esmalt lahendab ringkonnakohus Tallinna Vangla apellatsioonkaebuse (I), teiseks AG
apellatsioonkaebuse (II) ja kolmandaks jagab menetluskulud (III).
                                                I
10. Ringkonnakohus leiab, et Tallinna Vangla apellatsioonkaebus on põhjendatud ja tuleb
rahuldada. Tallinna Vangla apellatsioonkaebus puudutab halduskohtu otsust osas, milles
kohus rahuldas AG apellatsioonkaebuse ja mõistis tema kasuks välja mittevaralise kahju 32
eurot 32 päeva eest. See on perioodi eest, mil kaebaja viibis vanglas kinnises eluosakonnas.
Halduskohus hindas kaebaja kinnipidamistingimusi kinnises eluosakonnas inimväärikust
riivavaks määral, mis toob kaasa kahju hüvitamise rahas. Ringkonnakohus halduskohtu
argumentidega ei nõustu ning hindab põhjendatuks Tallinna Vangla seisukoha, mille kohaselt
tuleb kambri põrandapinna suuruse arvestamisel arvata WC alla jääv pind põrandapinna
hulka. Selles osas on halduskohtu otsus olnud ekslik. Ringkonnakohus tugineb oma
hinnangutes Riigikohtu 9. detsembri 2015. a lahendile nr 3-3-1-42-15.
11. Tõele vastab, et osal vaidlusalusel perioodil kehtis VSkE § 6 lg 6 redaktsioonis, mis
sätestas, et kinnipeetavale on toas või kambris ette nähtud vähemalt 2,5 m2 põrandapinda.
Asjaolu, et vangla järgis AG kambritesse paigutamisel siseriiklikku õigust, et muuda
olematuks seda, et kinnipeetava paigutamine kambrisse, kus tema vabas kasutuses oli
põrandapinda alla 3 m2, võib koosmõjus teiste kinnipidamistingimustega olla vastuolus EIÕK
art-ga 3. RVastS § 7 lg 1 ja § 9 lg 1 alusel kuulub hüvitamisele õigusvastaselt tekitatud kahju.
Nende sätete alusel ei kuulu hüvitamisele üksnes riigisisese õiguse rikkumisega tekitatud
kahju. Ka ratifitseeritud välisleping võib isikule luua kohtus kaitstava subjektiivse õiguse, kui
välislepinguga korraldatakse riigisiseseid suhteid ja seda pole vaja konkretiseerida Eesti
õigusega (Riigikohtu halduskolleegiumi 20. detsembri 2002. a otsus asjas nr 3-3-1-58-02,
p 11). Halduse tegevuse kooskõla riigisisese õigusega ei anna seega garantiid tegevuse
õiguspärasuse suhtes. Lisaks VSkE-le pidid vanglad arvestama muid õigusnorme, sh
põhiseaduse §-e 10 ja 18 ning EIÕK art-t 3, mis võisid sõltuvalt kinnipidamise asjaoludest
kohustada tagama suuremat põrandapinda (vt Riigikohtu põhiseaduslikkuse järelevalve
kolleegiumi otsus asjas nr 3-4-1-9-14, p 41).

12. EIK on selgitanud nõudeid, millest kasvõi ühe rikkumine loob tugeva eelduse, et tegemist
on alandava kohtlemise ja EIÕK art 3 rikkumisega. Need nõuded on järgmised: a) igal
kinnipeetaval peab olema kambris isiklik magamisase; b) iga kinnipeetava käsutuses peab
olema vähemalt 3 m2 põrandapinda; c) kambri suurus peab võimaldama kinnipeetaval
mööbliesemete vahel vabalt liikuda (otsus asjades nr 42525/07 ja 60800/08: Ananyev
jt/Venemaa, p 148). EIK on samas leidnud, et ka 3 m2-st väiksema kambripinna mõjusid
võivad tasandada ja väärikuse alandamise välistada muud kinnipidamistingimused, kui on
tagatud liikumisvabadus vangla või osakonna piires, võimalus viibida väljaspool kambrit ning
kinnipidamisasutuse üldine nõuetekohasus (nt asjad nr 9967/06: Belyayev/Venemaa, p-d 33–
36; 2689/12: Semikhvostov/Venemaa, p 79; 7334/13: Muršić/Horvaatia, p 56).

13. Riigikohus on oma lahendi nr 3-3-1-42-15 p-s 17 viidanud, et EIK praktikast ei tulene, et
ilma tualettruumi pindala ja mööblialust põrandat arvesse võtmata peab kinnipeetava
käsutuses igal juhul olema põrandapinda vähemalt 3 m2 või et soovitavalt võiks seda olla
vähemalt 4 m2. Sellist kohustust ei tulene ka Eesti õigusaktidest. Kui kohustust ei tulene

                                                                                            6(8)
                                                                                       3-15-48

kehtivast õigusest, sh välislepingust, ei saa isik selle rikkumisele tugineda kahjuhüvitise
nõudmisel RVastS §-de 7 ja 9 alusel.
14. Vangla poolt kohtule esitatud kokkuvõtvast tabelist (tl 38-42) nähtuvalt peeti kaebajat alla
3 m2 suuruse isikliku pinnaga (arvestades kambris olnud WC pinna kambripinna hulka)
suletud eluosakonna kambrites kokku 24 päeva, mitte 32 päeva, nagu ekslikult leidis
halduskohus. EIK praktika kohaselt esineb alla 3 m2 isikliku ruumi puhul tugev eeldus, et
tegemist on EIÕK art 3 rikkumisega, kuid seda rikkumist ei saa tuvastada, kui esinevad
kinnipeetava olukorda leevendavad tingimused. Üheks selliseks asjaoluks võib olla
kinnipidamise lühiajalisus. EIK praktika kohaselt sõltub alla aasta või mõnekuulise
kinnipidamise puhul art 3 rikkumisele hinnangu andmine kinnipidamistingimustest. Näiteks
lahendi Sergey Chebotarev (Chebotarev v Venemaa, 07.07.2014, nr 61510/09) p-s 45 leidis
EIK, et kinnipidamistingimused (4 m2 põrandapinda, 1 tund värskes õhus liikumise võimalust,
külm vesi, pesuruumide kasutamise võimalus kord nädalas) ei ületanud minimaalset
raskusastet art 3 rikkumise tuvastamiseks kinnipidamise lühiajalisuse tõttu, milleks oli ca 4
kuud. Lahendi Fetisov jt (Fetisov jt v Venemaa, 17.01.2012, nr 43710/07) p-des 134 ja 138
leidis EIK, et kinnipidamine 19 päeva jooksul isikliku põrandapinnaga 2 m2 ei ületanud
minimaalset raskusastet rikkumise tuvastamiseks.
15. Ringkonnakohus leiab, arvestades sarnastes asjades EIK praktikat, et AG viibimine
kinnises eluosakonnas üksnes 24 päeva jooksul, mil tema kambripind jäi alla 3 m2 (2,67-2,87
m2), hinnates ka ruumikitsikuses viibimise episoodilisust, ei saanud selline kinnipidamine talle
põhjustada kannatusi, mis ületaks kinnipidamisega kaasnevaid vältimatuid kannatusi ning
tooks kaasa EIÕK art 3 rikkumise tuvastamise ja kahjuhüvitise määramise. Seepärast tuleb
Tallinna Vangla apellatsioonkaebus rahuldada ja halduskohtu otsus tühistada osas, milles AGi
kaebus rahuldati osaliselt ja mõisteti tema kasuks välja kahjuhüvitis summas 32 eurot.
Tallinna Vangla ülejäänud väited ei oma asjas olulist tähendust, mistõttu ei pea
ringkonnakohus nende osas seisukohta kujundama.
                                               II
16. AG apellatsioonkaebus jääb rahuldamata. Kaebaja ei ole esitanud vastuväiteid
halduskohtu otsusele muus, kui üksnes summa suuruse osas. Kaebaja on arvanud, et talle välja
mõistetud summa ei ole piisav ja on palunud välja mõista mõistliku summa. Kaebaja ei ole
väitnud, et halduskohtu arutlus sellest, et tema kinnipidamine avatud eluosakonnas 170 päeva
jooksul, mil tema kambripind isiku kohta jäi alla 3 m2 (2,51-2,76 m2), ei kvalifitseeru EIÕK
art 3 rikkumisena, oleks olnud vale. Et HKMS § 179 lg 1 kohaselt kontrollib ringkonnakohus
apellatsiooni korras halduskohtu otsuse seaduslikkust ja põhjendatust üksnes
apellatsioonkaebusega vaidlustatud ulatuses, ei pea ringkonnakohus halduskohtu otsusele
ülalmärgitud osas hinnangut andma. Kuivõrd eelnevalt asus ringkonnakohus Tallinna Vangla
apellatsioonkaebust lahendades seisukohale, et kaebajale hüvitise väljamõistmine ei olnud
põhjendatud ka summas 32 eurot, tuleb AG apellatsioonkaebus jätta rahuldamata.
17. Kokkuvõtvalt rahuldab ringkonnakohus Tallinna Vangla apellatsioonkaebuse ja tühistab
halduskohtu otsuse osas, milles halduskohus rahuldas AG kaebuse osaliselt ja mõistis vanglalt
kaebaja kasuks välja hüvitise summas 32 eurot. Ringkonnakohus teeb selles osas uue otsuse,
millega jätab AG kaebuse tervikuna rahuldamata. AG apellatsioonkaebus jääb rahuldamata.
                                              III
18. Kaebaja oli kohtumenetluses vabastatud riigilõivu tasumisest. Et kaebus jääb tervikuna
rahuldamata, jäävad AG menetluskulud HKMS § 118 lg 3 alusel Eesti Vabariigi kanda.
Tallinna Vangla menetluskulud jäävad vangla enda kanda HKMS § 109 lg 1 alusel.

                                                                                           7(8)
                                                                                      3-15-48




/allkirjastatud digitaalselt/   /allkirjastatud digitaalselt/   /allkirjastatud digitaalselt/
      Maret Altnurme                    Oliver Kask                    Kaire Pikamäe




                                                                                          8(8)

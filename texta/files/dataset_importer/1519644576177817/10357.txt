                                                                   Tsiviilasi nr 2-15-123150




                          KOHTUOTSUS
                             EESTI VABARIIGI NIMEL
                                   Tagaseljaotsus

Kohus                               Tartu Maakohus
Kohtunik                            Roomet Sõnna
Otsuse avalikult teatavaks          25. juuli 2016 Võru kohtumaja, kirjalik eelmenetlus
tegemise aeg ja koht
Tsiviilasja number                  2-15-123150
Tsiviilasja hind                    263,46 eurot
Hagi ese                            AS STV hagi R. K. vastu võlgnevuse nõudes
Pooled ja nende esindajad           Hageja AS STV, registrikood xxxxxxxx, asukoht Valge 6-
                                    4, 11413 Tallinn, lepinguline esindaja Kadri Timuska,
                                    Julianuse Õigusbüroo OÜ, e-post: jurist@julianus.ee;
                                    Kostja R. K. , isikukood xxxxxxxxxxx, elukoht registri
                                    kohaselt                                   xxxxxxxxxx-
                                    xxxxxxxxxxxxxxxxxxxxxxxxxxxxxxxxxxxxxxxx, tegelik
Menetluse liik                      viibimiskoht teadmata.
                                    Kirjalik menetlus

RESOLUTSIOON
1. Rahuldada AS STV hagi R. K. vastu võlgnevuse nõudes osaliselt.
2. Välja mõista Rainis Kilgilt (Kilk) AS STV kasuks 146 (ükssada nelikümmend kuus) eurot ja
74 senti, millest 131,73 eurot on põhivõlgnevus ning 15,01 eurot sissenõutavaks muutunud
viivis.
3. Välja mõista Rainis Kilgilt (Kilk) AS STV kasuks alates 21.01.2016 kuni tagastamata
põhivõlgnevuse täieliku tasumiseni viivis VÕS § 113 lg-s 1 sätestatud määras, kusjuures
viivisenõue koos sissenõutavaks muutunud viivisega 15,01 eurot ei tohi ületada põhivõlgnevuse
131,73 euro suurust.
4. Tagaseljaotsus kuulub tagatiseta viivitamata täitmisele.
5. Kostjale toimetada otsus kätte Ametlike Teadaannete kaudu.

Menetluskulude jaotus ja kindlaksmääramine
6. Jätta hageja menetluskuludest 60% Rainis Kilgi kanda ning 40% kostja menetluskuludest AS
STV kanda.
7. Välja mõista Rainis Kilgilt (Kilk) AS STV kasuks menetluskulu summas 81
(kaheksakümmend üks) eurot.
8. Välja mõista Rainis Kilgilt (Kilk) AS STV kasuks menetluskuludelt summas 81 eurot viivis
alates lahendi jõustumisest kuni täitmiseni VÕS § 113 lg 1 teises lauses sätestatud määras, kuid
mitte rohkem kui 81 eurot.

Edasikaebamise kord
AS STV võib esitada apellatsioonkaebuse 30 päeva jooksul, alates otsuse kättetoimetamisest,
kuid mitte hiljem kui viie kuu möödumisel Tartu Maakohtu otsuse avalikult teatavaks
tegemisest, Tartu Ringkonnakohtule, kusjuures kaebus võidakse lahendada kirjalikus
menetluses, kui kaebuses ei taotleta selle lahendamist istungil. Seaduses sätestatud tähtaja
järgimiseks peab menetlusabi taotleja tegema tähtaja kestel ka menetlustoimingu, mille
tegemiseks ta menetlusabi taotleb, eelkõige esitama kaebuse.

R. K. võib esitada Tartu Maakohtule tagaseljaotsuse peale kaja, kui tema tegevusetus, mis oli
tagaseljaotsuse tegemise aluseks, oli tingitud mõjuvast põhjusest. Kaja võib esitada sõltumata
mõjuva põhjuse olemasolust, kui: 1) hagile vastamata jätmise puhul oli hagi kostjale või tema
esindajale kätte toimetatud muul viisil kui isiklikult allkirja vastu üleandmisega või
elektrooniliselt; 2) kohtuistungile ilmumata jätmise puhul oli kohtukutse toimetatud kostjale või
tema esindajale kätte teisiti kui isiklikult allkirja vastu üleandmisega või kohtuistungil; 3)
tagaseljaotsust ei võinud seaduse kohaselt teha. Kaja võib esitada tagaseljaotsuse
kättetoimetamisest alates 30 päeva jooksul. Kui tagaseljaotsus toimetatakse kätte avalikult, võib
kaja esitada 30 päeva jooksul alates päevast, kui kostja sai tagaseljaotsusest või selle täitmiseks
algatatud täitemenetlusest teada. Kui tagaseljaotsus tehti eelmenetluses seetõttu, et kostja ei
vastanud tähtaegselt kohtule või ei ilmunud eelistungile, tuleb kajale lisada kõik asja
ettevalmistamise lõpuleviimiseks vajalik. Kajalt tuleb tasuda kautsjon summas, mis vastab
riigilõivule poolelt hagihinnalt, kuid mitte vähem kui 100 eurot ja mitte rohkem kui 1500 eurot
(TsMS § 142 lg 2). Menetlusabi taotlemisel peab menetlusabi taotleja seaduses sätestatud tähtaja
järgimiseks tegema tähtaja kestel ka menetlustoimingu, mille tegemiseks ta menetlusabi taotleb,
eelkõige esitama kaja (TsMS § 187 lg 6).

KOHTU TUVASTATUD ASJAOLUD, ESITATUD ÕIGUSLIKUD PÕHJENDUSED,
TEHTUD JÄRELDUSED

1. AS STV esitas Tartu Maakohtule hagi R. K. vastu võlgnevuse nõudes. Hagiavalduse
kohaselt sõlmisid hageja ja kostja 04.04.2014 tüüptingimustega liitumislepingu nr 469389.
Lepinguga liitus kostja STV Digi Plus paketi teenustega. Pooled sõlmisid ka seadme kasutamise
lepingu, millega kostja rentis hagejalt teenuse kasutamiseks vajaminevad seadmed. Kostja ei
ole tasunud nõutud summasid. Hagi esitamise seisuga on kostjale esitatud arved tasumata
summas 131,73 eurot. Täpsustatud hagiavalduse kohaselt palub hageja mõista kostjalt välja
põhivõlgnevus 131,73 eurot ja sissenõutavaks muutunud viivis 100,85 eurot. Samuti palub
hageja välja mõista kostjalt viivis alates 21.01.2016 kuni põhinõude täitmiseni 0,15% päevas
põhivõlalt, kuid mitte rohkem kui 30,88 eurot.

2. Hagimaterjalid, mis on saadetud kostja hagiavalduse järgsel aadressil xxxxxxxxxx-
xxxxxxxxxxxxxxxxxxxxxxxxxxxxxxxxxxxxxxxx on postiasutuse poolt tagastatud märkusega
„saaja viibib pikemat aega mujal“ (tl 61). Rahvastikuregistri andmebaasi järgi on kostja
registrijärgne elukoht xxxxxxxxxx-xxxxxxxxxxxxxxxxxxxxxxxxxxxxxxxxxxxxxxxx (tl 52).
Lõuna Prefektuuri õiendi kohaselt (tl 64) viibib R. K. Inglismaal. Tolli- ja Maksuameti
andmebaasis (tl 65) on andmed R. K. teostatud maksustatavate väljamaksete kohta viimati
veebruarist 2015.a. Kuna kohtul puuduvad andmed R. K. täpse asukoha kohta, ta ei ela
registrisse kantud aadressil ning ei ole ka muul viisil olnud võimalik tema asukohta teada saada

                                                                                                 2
ja R. K. menetlusdokumente nõuetekohaselt kätte toimetada, samuti ei ole teada ta võimalik
viibimiskoht Inglismaal, tuleb menetlusdokumendid R. K. kätte toimetada dokumendi
avaldamisega väljaandes Ametlikud Teadaanded. Teadaanne avaldati 10.05.2016 ning loetakse
vastavalt TsMS § 317 lg-le 5 kättetoimetatuks. Kostja, kellele kohus andis kirjaliku vastuse
esitamise tähtaja, ei ole tähtaegselt kohtule vastanud.

TsMS § 407 lg 1 kohaselt võib kohus hageja taotlusel hagi tagaseljaotsusega rahuldada
hagiavalduses märgitud ja asjaoludega õiguslikult põhjendatud ulatuses, kui kostja, kellele
kohus on määranud vastamise tähtaja, ei ole tähtaegselt vastanud.

3. Tsiviilkohtumenetluse seadustiku (TsMS) § 444 lõike 3 alusel märgib kohus käesolevas
otsuses osaliselt põhjendava osa.

Kohus märgib, et tulenevalt TsMS § 438 lg-st 1 ja § 436 lg-st 7 on kohtul tarbija vastu esitatud
nõude lahendamisel kohustus kontrollida tüüptingimuste kehtivust ka siis, kui pooled ise ei ole
sellele tuginenud. Kohtu hinnangul tuleb kostja ja AS STV vahel sõlmitud leping lugeda
sõlmituks tüüptingimustel VÕS § 35 lg 1 tähenduses. VÕS § 42 lg 1 sätestab, et tüüptingimus
on tühine, kui see lepingu olemust, sisu, sõlmimise viisi, lepingupoolte huvisid ja teisi olulisi
asjaolusid arvestades kahjustab teist lepingupoolt ebamõistlikult, eelkõige siis, kui
tüüptingimusega on lepingust tulenevate õiguste ja kohustuste tasakaalu teise lepingupoole
kahjuks oluliselt rikutud. Ebamõistlikku kahjustamist eeldatakse, kui tüüptingimusega
kaldutakse kõrvale seaduse olulisest põhimõttest või kui tüüptingimus piirab teise lepingupoole
lepingu olemusest tulenevaid õiguseid ja kohustusi selliselt, et lepingu eesmärgi saavutamine
muutub küsitavaks. Tüüptingimuse tühisust ja sellega seotud asjaolusid hinnatakse lepingu
sõlmimise aja seisuga.

4. Hageja on esitanud viivisenõude lepingust (p 5.13) tulenevalt 0,15% päevas tasumata
võlgnevuselt summas 100,85 eurot. Vastavalt VÕS § 113 lg-le 1 rahalise kohustuse täitmisega
viivitamise korral võib võlausaldaja nõuda võlgnikult viivitusintressi (viivis), arvates kohustuse
sissenõutavaks muutumisest kuni kohase täitmiseni. Viivise määraks loetakse VÕS §-s 94
sätestatud intressimäär, millele lisandub kaheksa protsenti aastas. Kui lepinguga on ette nähtud
kõrgem intressimäär, kui VÕS §-s 94, loetakse viivise määraks lepinguga ettenähtud
intressimäär.

VÕS § 42 lg 3 p 5 kohaselt on tarbijat ebamõistlikult kahjustav eelkõige tüüptingimus, millega
nähakse ette, et teine lepingupool peab oma kohustuse rikkumise korral maksma tingimuse
kasutajale ebamõistlikult suurt leppetrahvi, ebamõistlikult suurt kindlaksmääratud suuruses
kahjuhüvitist või muud hüvitist, või kui teiselt lepingupoolelt võetakse võimalus tõendada
tegeliku kahju suurust. Varasemalt on Riigikohus leidnud, et tüüptingimustes sisalduva
viivisekokkuleppe ebamõistliku suuruse korral on võimalik järeldada selle kahjustavat
iseloomu VÕS § 42 lg 3 p 5 lauseosa „ebamõistlikult suurt kindlaksmääratud suuruses [---]
muud hüvitist" alusel (tsiviilasi nr 3-2-1-139-14, p 11).

Riigikohus on tsiviilasja nr 3-2-1-25-16 p-s 13 selgitanud, et viivise "mõistlik määr" tuleb
sisustada iga konkreetse asja asjaoludest lähtuvalt. Siiski tuleks kolleegiumi arvates eelduslikult
hinnata VÕS § 42 lg 3 p 5 ja § 42 lg 1 järgi tühiseks vähemalt selline tarbijaga sõlmitud
viivisekokkulepe, kus kokkulepitud viivisemäär ületab kolmekordset seadusjärgset
viivisemäära. Kolleegiumi hinnangul kajastab sellises suurusjärgus lepinguline viivisemäär
kohast proportsiooni seadusjärgse viivisemäära suhtes ning täidab oma eesmärgi, kahjustamata
tarbijat ebamõistlikult. Ebaproportsionaalselt suure viivise nõude kokkuleppimine

                                                                                                 3
tüüptingimustes toob kaasa kokkuleppe tühisuse ja võimaluse nõuda viivist seaduses sätestatud
ulatuses ja eeldustel.

Pooled olid kokku leppinud viivisemääras 0,15% tasumata summast iga viivitatud
kalendripäeva eest. Viivisemäär 0,15% päevas ehk 54,75% aastas on enam kui kolm korda
suurem seadusjärgsest VÕS § 113 lg 1 teises lauses sätestatud viivisemäärast, mis on viivise
arvestamise ajal olnud 8,05% kuni 8,25% aastas. Eelnevast tulenevalt on lepinguline
viivisemäär tühine VÕS § 42 lg 3 p 5 ja 42 lg 1 järgi ning hagejal on võimalik nõuda viivist
seaduses sätestatud ulatuses. Hageja on arvestanud viivist alates arvete maksetähtajale
järgnevast kuupäevast kuni hagiavalduse koostamise päevani, so kuni 20.01.2016. Kohtu
arvutuste kohaselt on seadusjärgne viivis esitatud arvetelt hagis nimetatud perioodide eest
kokku 15,01 eurot.

Hageja on esitanud ka edasiulatuva viivise nõude TsMS § 367 alusel lepingujärgses määras.
Kuivõrd kohus leidis, et viivist puudutav tingimus on tühine, mõistab kohus viivise alates
hagiavalduse esitamisest välja seadusjärgses määras.

5. Neil asjaoludel kuulub hagi TsMS § 407 lg 1 kohaselt tagaseljaotsusega osalisele
rahuldamisele ning kostjalt tuleb hageja kasuks välja mõista 146,74 eurot, millest 131,73 eurot
on põhivõlgnevus ja 15,01 eurot sissenõutavaks muutunud viivis. Samuti tuleb kostjalt mõista
välja alates 21.01.2016 kuni kahjuhüvitise täieliku tasumiseni viivis VÕS § 113 lg 1 teises
lauses sätestatud määras. Lähtudes kohtupraktikast ei tohi viivisenõue koos sissenõutavaks
muutunud viivisega 15,01 eurot ületada põhivõlgnevuse 131,73 euro suurust.

TsMS § 468 lg 1 p 2 alusel tunnistab kohus omal algatusel tagaseljaotsuse tagatiseta viivitamata
täidetavaks.

MENETLUSKULUD

6. TsMS § 163 lg 1 kohaselt kannavad pooled hagi osalise rahuldamise korral menetluskulud
võrdsetes osades, kui kohus ei jaota menetluskulusid võrdeliselt hagi rahuldamise ulatusega või
ei jäta menetluskulusid täielikult või osaliselt poolte endi kanda. Kohus rahuldab hagi 60%
ulatuses, mistõttu on põhjendatud menetluskulud jaotada võrdeliselt hagi rahuldamise
ulatusega, kostja kanda jääb 60% hageja menetluskuludest ning hageja kanda 40% kostja
menetluskuludest.

Menetluskulude jaotamisel juhindub kohus TsMS §-dest 163 lg 1, § 173 lg 1, 4. TsMS § 174
lg 1 kohaselt menetluskulude rahalise suuruse määrab menetluskulude jaotuse alusel vajalikus
ja põhjendatud ulatuses kindlaks asja menetlev kohus samas tsiviilasjas, millega seoses kulud
tekkisid. Kohus määrab menetluskulude rahalise suuruse kindlaks ka siis, kui menetlusosalised
ei esita menetluskulude kindlaksmääramise taotlust, võttes aluseks menetluskulude nimekirja
või tsiviilasja materjalid.

Hageja on taotlenud menetluskuluna välja mõista riigilõiv summas 75 eurot ning õigusabikulud
summas 159,78 eurot. Hageja on esitanud menetluskulusid tõendavad dokumendid. TsMS §
138 lg-test 1, 2 ning TsMS § 139 lg-st 2 lähtuvalt on põhjendatud hageja menetluskuluna välja
mõista hagiavalduse esitamisel vastavalt hagihinnale tasutud riigilõiv 75 eurot. Kohtuväline
kulu on TsMS § 144 p 1 alusel menetlusosaliste esindajate ja nõustajate kulud. TsMS § 175 lg
1 alusel mõistab kohus lepingulise esindaja kulud välja põhjendatud ja vajalikus ulatuses.
Kohus leiab, et käesoleva tsiviilasja keerukusaste ja maht ei ole sellised, mis õigustaksid hageja

                                                                                                4
lepingulise esindaja kulude taotletud suuruses välja mõistmist. Hageja lepingulise esindaja
sisuline õigusabi on piirdunud vaid hagiavalduse koostamise ning selle kohtusse esitamisega.
Arvestades, et tsiviilasi ei olnud keeruline ega mahukas ja poolte vahel ei olnud vaidlust, asi
lahendatakse tagaseljaotsusega, peab kohus põhjendatud ja vajalikuks õigusabi kuluks 60 eurot.
Kokku on põhjendatud menetluskulud seega 135 eurot.

Seega tuleb kostjalt välja mõista menetluskulud summas (60% x 135) 81 eurot. Vastavalt hageja
taotlusele tuleb menetluskuludelt tasuda menetluskulude suurust kindlaks tegeva lahendi
jõustumisest alates kuni täitmiseni viivist võlaõigusseaduse § 113 lõike 1 teises lauses
ettenähtud ulatuses, kusjuures kohtupraktika kohaselt viivisenõue ei või ületada menetluskulu
(81 eurot) nõuet.


/allkirjastatud digitaalselt/

Roomet Sõnna
Kohtunik




                                                                                             5

                            KOHTUMÄÄRUS
Kohus                               Pärnu Maakohus
Kohtunik                            Ruth Sild
Määruse tegemise aeg ja koht        05. oktoober 2016. a Haapsalu kohtumaja

Tsiviilasja number                  2-16-116631
Tsiviilasi                          Vedelgaas OÜ hagi LAVANDERIA OÜ vastu
                                    lepingutest tuleneva võlgnevuse väljamõistmise
                                    nõudes
Menetlusosalised ja nende           Hageja Vedelgaas OÜ, registrikood 12243788, asukoht
esindajad                           Võru 254, 51013 Tartu
                                    Hageja lepinguline esindaja Sergei Desjatnikov, FIE
                                    Sergei Desjatnikov'i Õigusbüroo, asukoht Mõisavahe 21,
                                    50707 Tartu, e-post *
                                    Kostja LAVANDERIA OÜ, registrikood 11464493,
                                    asukoht Niine 17, 90507 Haapsalu
Menetlustoiming                     Hagiavalduse menetlusse võtmisest keeldumine ja
                                    tsiviilasja kohtualluvuse järgi üle andmine

RESOLUTSIOON
 1. Keelduda menetlusse võtmast Vedelgaas OÜ hagi LAVANDERIA OÜ vastu
 lepingutest tuleneva võlgnevuse väljamõistmise nõudes ja anda tsiviilasi nr 2-16-116631
 kohtualluvuse järgi menetlemiseks üle Tartu Maakohtu Tartu kohtumajale.
 2. Edastada määrus hagejale.
Edasikaebe kord
Määrusele võib esitada määruskaebuse 15 päeva jooksul Tallinna Ringkonnakohtule Pärnu
Maakohtu Haapsalu kohtumaja kaudu arvates määruse kättetoimetamisest määruskaebuse
esitajale.

Asjaolud, menetluse käik

29.07.2016. a esitas Vedelgaas OÜ Pärnu Maakohtule maksekäsu kiirmenetluse avalduse
võlgnikult Lavanderia OÜ 2049,93 euro saamiseks. Kohus tegi 03.08.2016. a võlgnikule
makseettepaneku, mis on kätte toimetatud 09.08.2016. a avaliku e-toimiku kaudu. Võlgnik
LAVANDERIA OÜ esitas 23.08.2016. a nõudele vastuväite.
06.09.2016. a määrusega lõpetas kohus käesolevas asjas maksekäsu kiirmenetluse ja määras, et
asja menetlemist jätkatakse hagimenetluses Pärnu Maakohtus. Maakohus kohustas hagejat
esitama kohtule seaduse nõuetele vastav hagiavaldus.

                                                                                          1
Hagiavaldus
26.09.2016. a esitas hageja Vedelgaas OÜ lepingulise esindaja vahendusel kohtule hagi kostja
Lavanderia OÜ vastu põhivõlgnevuse 1756,32 euro ja viivise 400,18 euro nõudes. Hagist
nähtuvalt on nõude aluseks poolte vahel 30.04.2014. a sõlmitud tarneleping (müügileping) nr *
ja seadmete üürileping nr * alusel. Hageja palub lisaks välja mõista kostjalt hageja kasuks viivis
menetluskuludelt alates kohtulahendi jõustumisest kuni täitmiseni VÕS § 113 lõikes 1
sätestatud määras.

Kohtumääruse põhjendus
Tsiviilkohtumenetluse seadustiku (edaspidi TsMS) § 372 lg 1 järgi kohus lahendab
hagiavalduse menetlusse võtmise või sellest keeldumise või tähtaja määramise puuduste
kõrvaldamiseks määrusega mõistliku aja jooksul.
Tsiviilkohtumenetluse seadustiku (edaspidi TsMS) § 75 lg 1 ja 2 kohaselt avalduse saanud
kohus kontrollib, kas asi allub kohtule, kuhu avaldus esitati. Kui asi sellele kohtule ei allu,
saadab kohus avalduse kohtule, kellele avaldus allub.
Hagiavalduse lisana on kohtule esitatud poolte vahel 30.04.2014. a sõlmitud tarneleping nr
1471 ja 30.04.2014. a sõlmitud seadmete üürileping nr 1470. Viimati nimetatud lepingus on
pooled kokku leppinud, et lepingust tulenevad ja sellega seotud vaidlused lahendatakse
läbirääkimiste teel, kuid läbirääkimiste ebaõnnestumise korral lahendatakse vaidlused seaduses
sätestatud korras Tartu Maakohtus (p 10.5, tlk 36).
TsMS § 71 järgi on võivad pooled sõlmida seaduses ettenähtud juhtudel ja korras kohtualluvuse
kokkuleppe. Kohtualluvuse kokkulepe on kokkulepe lahendada vaidlus kindlas kohtus.
Eeltoodu alusel on pooled ühes nõude aluseks olevas lepingus sõlminud kohtualluvuse
kokkuleppe, s.o kokkuleppe lahendada vaidlus Tartu Maakohtus. Kohus leiab, et kohtualluvuse
kokkulepe on käesolevas asjas lubatud, kuna vaidlus on seotud mõlema poole majandus- või
kutsetegevusega (TsMS § 104 lg 1). TsMS § 104 lg 4 järgi on kokkulepitud kohtualluvus
erandlik, kui pooled ei ole kokku leppinud teisiti. Seega kuulub kõnealuses osas (seadmete
üürilepingust tuleneva nõude osas) käesolevas tsiviilasjas esitatud nõue läbi vaatamisele Tartu
Maakohtus.
Kohus leiab, et menetlusökonoomika põhimõttest tulenevalt ei ole otstarbekas ühes hagis sama
kostja vastu esitatud nõudeid menetleda eraldi menetlustest ja erinevates maakohtutes, mistõttu
edastab kohus käesolevas tsiviilasjas esitatud nõude (nii tarne- kui seadmete üürilepingust
tuleneva nõude) menetlemiseks Tartu Maakohtule.
TsMS § 371 lg 1 p 2 sätestab, et kohus ei võta hagiavaldust menetlusse, kui hagi ei allu sellele
kohtule. TsMS § 372 lg 7 kohaselt, kui asi ei allu kohtule, kuhu hagi esitati, kohaldatakse
menetlusse võtmisest keeldumisel TsMS §-s 75 sätestatut.



(allkirjastatud digitaalselt)
Ruth Sild
kohtunik




                                                                                                2

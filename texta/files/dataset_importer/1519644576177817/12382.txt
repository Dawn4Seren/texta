                                                                          2-16-3278




                        KOHTUOTSUS
                              EESTI VABARIIGI NIMEL



Kohus                           Pärnu Maakohus

Kohtunik                        Ruth Sild

Otsuse tegemise aeg ja koht     16. juuni 2016 Haapsalu kohtumaja
Tsiviilasja number
                                2-16-3278

                                OÜ Indreko Grupp hagi Nikolai Tšerepannikov vastu
                                töölepingu    erakorralise ülesütlemise  tühisuse
Tsiviilasi                      tuvastamiseks


Tsiviilasja hind                3 500 eurot


                                Hageja OÜ Indreko Grupp, registrikood 11668103, Kuuse 6-
Menetlusosalised ja nende
                                3, Haapsalu 90507
esindajad
                                Hageja lepinguline esindajaadvokaat        Vahur    Ambos,
                                Advokaadibüroo Pohla&Hallmägi,

                                Kostja: Nikolai Tšerepannikov, isikukood *, elukoht * Kostja
                                nõustaja Kersti Kaaasik

Kohtuistungi aeg                02. juuni 2016

RESOLUTSIOON

   1. Jätta rahuldamata OÜ Indreko Grupp hagi Nikolai Tšerepannikov vastu
      töölepingu erakorralise ülesütlemise tühisuse tuvastamise nõudes.
   2. Kohtuotsus edastada menetlusosalistele.



Menetluskulude jaotus ja rahaline kindlaksmääramine

                                                                                       1
 Jätta menetluskulud hageja          kanda. Rahaliselt kindlaksmääratavad menetluskulud
 puuduvad.

 Edasikaebamise kord
 Kohtuotsuse peale võib esitada apellatsioonkaebuse Tallinna Ringkonnakohtule 30 päeva
 jooksul alates otsuse apellandile kättetoimetamisest, kuid mitte hiljem kui viie kuu möödumisel
 kohtuotsuse avalikult teatavaks tegemisest.

Menetluse käik

1.19.02.2016 esitas hageja OÜ Indreko Grupp Pärnu Maakohtule hagi J. P. ja Nikolai
Tšerepannikov vastu töölepingu erakorralise ülesütlemise tühisuse tuvastamiseks. 01.03.2016
eraldas kohus haginõuded. Tsiviilasja nr 2-16-3278 all jätkas kohus menetlust käesolevas
tsiviilasjas so hageja nõue Nikolai Tšerepannikov vastu töölepingu erakorralise ülesütlemise
tühisuse tuvastamiseks. 02.06.2016 kohtuistungil vaatas kohus tsiviilasja läbi sisuliselt.

Hageja nõue

2. Hageja ja kostja vahel oli sõlmitud tööleping määramata ajaks. Kostja asus hageja juurde
tööle 25.05.2010.a. elektrik-installeerijana. Alates 2015 aasta septembri teisest poolest kostja
tööle enam ei ilmunud. Hageja arvas, et kostja on võib olla haigestunud või on mõni muu mõjuv
põhjus tööle mitteilmumiseks. Hageja proovis kostjaga telefoni teel kontakteeruda, kuid see ei
õnnestunud. Hiljem sai hageja portaali eesti.ee kaudu teada, et kostjale oli ajavahemikul 21.09.-
30.09.2015 vormistatud töövõimetusleht. Ka peale töövõimetuslehe lõppemist kostja tööle ei
ilmunud. 29.01.2016.a.         esitas hageja kostjale avalduse töölepingu erakorraliseks
ülesütlemiseks, sest kostja ei täitnud pikema aja vältel töökohustusi.

Kostja on omakorda esitanud hagejale avalduse töölepingu erakorraliseks ülesütlemiseks, mis
kannab 15.01.2016.a.       kuupäeva. Avalduse sai hageja kätte 02.02.2016.a.              Kostja
ülesütlemisavalduse kohaselt on hageja tööandjana rikkunud töölepingut. Rikkumine seisneb
selles, et hilinetud on töötasu maksmisega, hageja ei ole andnud kostjale tööd alates
24.09.2015.a., kuigi kostja oli valmis tööd tegema. Hageja ei ole maksnud kostjale töötasu
tööseisakute aja eest septembris, oktoobris ja detsembris. Hageja ei ole andnud kostjale selgeid
korraldusi töö olemasolu kohta ja on hoidnud kostjat teadmatuses. Ülesütlemisavalduses palub
kostja välja maksta lõpparve, hüvitise töö mitte andmise tõttu septembrist 2015 kuni
20.01.2016a. , hüvitis saamata jäänud puhkuse eest ja hüvitis 3 kuu keskmise töötasu ulatuses
TLS § 100 lg 4 alusel.

3.Kostja poolt töölepingu ülesütlemine on tühine. Töölepingu erakorralise ülesütlemisavalduse
esitas kostja veebruaris 2016. TLS § 91 lg 4 kohaselt võib töötaja töölepingu üles öelda üksnes
mõistliku aja jooksul pärast seda, kui ta ülesütlemise aluseks olnud asjaoludest teada sai. Kuna
kostja ei esitanud avaldust mõistliku aja jooksul, kui ta sai teada töötasu maksmisega
viivitamisest, siis ta on kaotanud õiguse nimetatud alusel töölepingut üles öelda. Töölepingu
ülesütlemine neli kuud pärast viivitust ei ole mõistlik aeg TLS § 91 lg 4 tähenduses. Arvestada
tuleb, et viivitus ei olnud kunagi pikk. Eelmise kuu töötasu maksti välja järgmise kuu jooksul.

Kostja lahkus omavoliliselt töölt, millega rikkus TLS § 15 lg 2 p 1-3 ja 10 kohustusi. Kostja ei
ole käitunud kooskõlas hea usu põhimõttega. Kuna kostja lahkus töölt ette hoiatamata, siis ei
ole hagejal kohustust maksta töötasu aja eest, kui kostja ei töötanud temast endast olenevatel


                                                                                               2
põhjustel. Nimetatud põhimõtte sätestab TLS § 35. Kui kostja ei oleks omavoliliselt töölt
lahkunud, oleks hagejal olnud talle piisavalt tööd anda.

Eeltoodu alusel on hageja seisukohal, et kostjal puudus seadusest tulenev alus töölepingu
erakorraliseks ülesütlemiseks, mistõttu on kostja tahteavaldus töölepingu erakorraliseks
ülesütlemiseks tühine.

Kostja seisukoht

4.Kostja esitatud hagi ei tunnista. Kostja esitas hagejale 15.01.2016.a. TLS § 95 lg 1 kohase
tahteavalduse töölepingu erakorraliseks ülesütlemiseks alates 21.01.2016.a. Hageja rikkus
poolte vahel sõlmitud töölepingu tingimusi. Kostja ütles töölepingu üles TLS § 91 lg 1, lg 2 p
2 ja lg 4 alusel. Kostja saatis tahteavalduse 15.01.2016.a. a. hageja juriidilisse asukohta ning
18.01.2016a. hageja elektronposti aadressile.

Hageja arvestas osaliselt kostja tahteavaldust, lõpetades poolt vahel sõlmitud töösuhte
21.01.2016.a. Hageja tegi kande Maksu- ja Tolliametis olevasse tööregistrisse. Hageja kandis
registrisse töösuhte lõpetamise alusena TLS § 79 – poolte kokkuleppe. Hageja on
seadusevastaselt lõpetanud poolt töösuhte TLS § 79 alusel. Sellist kokkulepet hageja ja kostja
vahel ei olnud.

5.Kostja ei nõustu sellega, et hageja sai tahteavalduse kätte alles 02.02.2016.a. Hageja sai
kostja tahteavalduse kätte hiljemalt 18.01.2016.a. Hiljemalt 22.01.2016.a. oli kostja hageja
tahteavaldusest teadlik, sest lõpetas kostjaga töölepingu alates 21.01.2016.a. Siiski on kostja
seisukohal, et tema tahteavaldus jõudis hagejani 18.01.2016.a. Arvestades TLS § 105 lg 1
sätteid ning Tsiviilseadustiku üldosa seaduses (edaspidi TsÜS) sätestatut tähtaegade kohta,
tulnuks hagi kohtule esitada 17.02.2016.a. Hagi on esitatud aga 19.02.2016. Seega on hagi
aegunud ning kostja palub kohaldada aegumist.

6. Väär on hageja väide, et kostja ei ilmunud tööle alates 2015 septembri kuust. Hageja on ise
esitanud tõendi, milles märgib, et kostja töötas hageja juures kuni 16.11.2015.a. Hageja ei ole
tõendanud, et tal oli anda kostjale tööd alates septembrist 2015. Seega on kostja
ülesütlemisavaldus põhjendatud.

7. Kostja kinnitas, et hageja poolt esitatud töölepingul puudub tema allkiri. Allkiri, mis on
töölepingul ei kuulu kostjale /tl 65-66/. Samas kinnitas kostja, et nendel tingimustel, mis
töölepingus on kirjas, sõlmiti poolte vahel suuline kokkulepe.

Kohtuotsuse põhjendused

Kohus, tutvunud tsiviilasja materjalidega, kuulanud ära hageja, ja kostja, leiab, et esitatud
hagiavaldus tuleb jätta rahuldamata.

8. Esmalt lahendab kohus kostja taotluse aegumise kohaldamiseks. Hagi on kohtule esitatud
19.02.2016.a. Kostja on esitanud tähitud kirja postitamise kviitungid 15. jaanuarist 2016.a.
Tähtkirja sisuna on märgitud töölepingu ülesütlemisavaldus Nikolai Tšerepannikovilt /tl 41/.
18.02.2016 on kostja nõustaja edastanud elektronkirja hagejale elektronposti aadressil * /tl 42/.
Kostja on kohtule esitanud postisaadetise teekonna jälgimise, kust nähtub, et 15.01.2016.a.
väljastatud kiri on hagejale kätte toimetatud 02.02.2016.a /tl 44/. Lisaks on kostja esitanud
andmed hageja majandustegevuse kohta majandus- ja kommunikatsiooniministeeriumis /tl 45/.

                                                                                               3
TsÜS § 69 lg 3 lepinguga seotud tahteavaldus, mis on tehtud eemalviibijale, loetakse
kättesaaduks, kui see on toimetatud tahteavalduse saaja lepingu täitmisega kõige enam seotud
tegevuskohta ja tahteavalduse saajal on mõistlik võimalus sellega tutvuda. Kui tahteavaldus,
mis pidi tahteavalduse saajani jõudma kindla ajavahemiku jooksul, jõuab tahteavalduse saajani
hilinenult, loetakse tahteavaldus õigeaegselt kättesaaduks, kui tahteavaldus ei jõudnud
tahteavalduse saajani õigeaegselt asjaolude tõttu, mille esinemise riisikot kannab tahteavalduse
saaja.

Tõendatud on, et 15.01.2016.a. postitatud tähtkiri on hagejale kätte toimetatud 02.02.2016.a.
Seega, kui arvestada hagi esitamise tähtaega alates 03.02.2016.a. ja juhindudes TsÜS § 135,
§ 136 lg 6 ja TLS §105 lg 1 koosmõjust, ei ole 19.02.2016a. esitatud hagi aegunud.

9. Kostja on seisukohal, et tähtaja kulgemist ei saa käesolevas menetluses arvestada alates
03.02.2016.a, kuivõrd TsÜS § 69 sätetel oli hagejal oluliselt varem võimalik kostja
tahteavaldusega tutvuda. Kohus on seisukohal, et kostja poolt viidatud TsÜS § 69 on
asjakohane säte. Kohaldamisele kuulub TsÜS § 69 lg 3, sest tegemist on poolte vahel sõlmitud
lepingulise suhtega. Kostja on edastanud elektronkirja 18.01.2016.a. aadressil * . Hageja
väidetel ei ole tegemist hageja elektronposti aadressiga, sest äriregistris on hageja aadressiks
märgitud */tl 65/. Kostja 15.01.2016.a. ülesütlemisavalduses on märgitud hageja elektronposti
aadressiks * Seega oli kostjale teada mõlemad elektronposti aadressid. Hageja väide, et aadress
*, on talle tundmatu, ei ole eluliselt usutav. Esiteks on hageja selle aadressi ise avaldanud
Majandus-ja Kommunikatsiooniministeeriumi majandustegevuse registris /tl 45/. Teiseks
kinnitab asjaolu, et tegemist on hageja reaalselt toimiva aadressiga tsiviilasjas esitatud tõend
töötamise andmete kohta /tl 43/, mis registreeritakse Maksu- ja Tolliametis, kus töösuhte
lõppemise ajaks märgitud aeg 21.01.2016. Nimetatud kuupäev on kostja poolt erakorralises
ülesütlemisavalduses märgitud töölepingu üleütlemise päev.

Riigikohus lahendis 3-2-1-8-15 punktis 13 on märkinud, et käsitledes küsimust sellest, millal
võib lugeda e-postiga saadetud teate kättesaaduks, on Riigikohus selgitanud, et kui saatja e-
kirja kättesaamise kinnitust ei nõudnud, peab saatja tõendama, et teade jõudis tähtaegselt
saajani. E-kirja saajani jõudmist ei saa saatja tõendada saadetud e-kirja väljavõttega, sest see ei
tõenda e-kirja jõudmist saajani. Usaldusväärseks tõendiks võib olla aga nt kolmandast isikust
teenusepakkuja serveri väljavõte selle kohta, et e-kiri saabus teatud ajal tema serverisse.
18.01.2016.a. e-kirjas ei ole kostja nõudnud kättesaamise kinnitust. Muid tõendeid kostja
esitanud ei ole, mis kinnitaks hageja poolt e-kirja kättesaamist. Küll on aga 22.01.2016.a. kell
09:10:07 tehtud kanne kostja töötamise andmetes tööregistris. Eeltoodust tuleneb, et hagejal oli
kostja tahteavaldus, mis edastati e-kirjaga 18.01.2016.a. käes hiljemalt 21.01.2016.a. ning
sellest ajast arvates tuleb kohtu hinnangul hakata arvestama hagi aegumise tähtaega. Seetõttu
tehti kanne tööregistrisse, et poolte vahel on tööleping lõpetatud alates 21.01.2016.a., so
päeval, mis oli märgitud kostja poolt edastatud tahteavalduses. TsÜS § 135 ja 136 lg 6 ja 8
sätetel oli hagi esitamise viimane päev 22. veebruar 2016.a. Hagi on esitatud 19.02.2016.a.
Seega hagi ei ole aegunud ning kostja taotlus aegumise kohaldamiseks tuleb jätta rahuldamata.

10. Vaidlust ei ole, et kostja poolt esitatud ülesütlemisavaldus vastab vorminõuetele. Töötaja st
kostja töölepingu erakorraline ülesütlemisavaldus põhineb asjaolul, et tööandja ei ole
maksnudtöötasu töölepingus kokkulepitud ajaks.




                                                                                                 4
Poolte vahel kirjalikult sõlmitud tööleping puudub. Vaidlust ei ole, et hageja ja kostja leppisid
kokku töölepingu tingimustel, mis kajastuvad 25.05.2010.a. kuupäeva kandvas ja töölepingus
nr 5 /tl 14-15, 66/.

Poolte vahel sõlmitud töölepingu järgi palka makstakse üks kord kuu hiljemalt töötatud kuule
järgneva kuu 05. kuupäevaks. Kostja konto väljavõttega on tõendatud, et 2015 aasta juuli kuu
töötasu laekus 26.08.2015.a., puhkusetasu juuli teises pooles ja augustis oldud puhkuse eest
30.09.2015.a. ning septembri kuu töötasu 23.10.2015 /tl 138/. Hageja on seisukohal, et viivitus
ei olnud pikk, sest tasu on makstud alati välja järgmise kuu jooksul eelmise kuu eest /tl 3/.

TLS § 28 lg 2 p 2 järgi on tööandja eelkõige kohustatud maksma töö eest töötasu kokkulepitud
tingimustel ja ajal. Tööandja kohustus maksta töötasu vastavalt lepingule on töölepingu
oluliseks tingimuseks. Kohus ei nõustu hagejaga, et kui järgmise kuu jooksul on eelneva kuu
eest makstud välja töötasu, siis ei ole tegemist olulise viivitusega. Pooled leppisid kokku, et
kostja töötas hageja juures täistööajaga. Seega on alust arvata, et töötasu on kostja ainukeseks
sissetulekuks. Kui isik ei saa töötasu kokkulepitud ajal, siis on tegemist oluliste
lepingutingimuste rikkumisega VÕS § 116 lg 2 p 2 mõttes. Kostja on tõendanud, et hageja on
olulist, poolte vahel sõlmitud töölepingu tingimust korduvalt rikkunud. Hageja on rikkunud
TLS §-s 28 lg 2 p 2 sätestatut.

Kohus ei nõustu hagejaga, et kostja on kaotanud õiguse töölepingu erakorraliseks
ülesütlemiseks alusel, et viivitatud on töötasu väljamaksmisega, kuna viimasest viivitusest on
möödas neli kuud. Hageja hinnangul on mõistlik aeg möödunud. Kostja on töölepingu
erakorraliselt üles öelnud 15.01.2016 ülesütlemisavaldusega. Viimane ülekanne on tehtud
hageja poolt kostjale 23.10.2015.a. Seega eksitab hageja faktiväidetega. Kostja on töölepingu
erakorraliselt üles öelnud vähem kui kolm kuud pärast viimast hageja ülekannet töötasu osas
kostjale. Oluline on, et tegemist ei ole esimese ega ühekordse viivitusega. Seega esines kostjal
seaduslik alus töölepingu erakorraliseks ülesütlemiseks TLS § 91 lg 2 p 2 alusel.

11. Kostja on töölepingu erakorraliselt üles öelnud põhjusel, et alates 24.09.2015.a. ei ole
hageja talle tööd andnud, kuigi töötaja oli valmis tööd tegema. Hagiavalduses väidab hageja,
et kostja lahkus omavoliliselt töölt /hagi p 2.1.3. tl 4/. Hageja ei ole märkinud hagis, mis
kuupäevast alates kostja tööle ei ilmunud. Hageja poolt 29.01.2016.a. kostjale esitatud
avalduses töölepingu erakorraliseks ülesütlemiseks on hageja märkinud, et alates 16.11.2015
kostja enam tööle ei ilmunud /tl 16/.

Kohus nõustub kostjaga, et hageja on esitanud vastuolulisi andmeid aja kohta, millal kostja
hageja väidetel enam tööle ei ilmunud. Hageja poolt esitatud erakorralise ülesütlemisavalduse
kohaselt ei ilmunud kostja tööle alates 16.11.2015.a., hagiavalduse kohaselt aga septembrist
2015. a. Töölepingu järgi pidi tööandja pidama töötaja kohta summeeritud tööaja arvestust
kalendrikuu lõikes. Vastavalt TLS § 6 lg 6 tuleb summeeritud tööajal korral tööandjal pidada
tööajakava. Arvestades, et hagejal lasus tööajakava pidamise kohustus, on kohus seisukohal,
et hageja saanuks esitada tõendid, mis kinnitavad tema väiteid kostja tööle mitteilmumise kohta.
TsMS § 5 lg 2 järgi määrab pool ise, mis asjaolud ta oma nõude põhjendamiseks esitab ja
milliste tõenditega ta neid asjaolusid tõendab. Hageja on jätnud täitmata oma
tõendamiskoormise. Kuna hageja poolt esitatud tõendamata väited on ka vastuolulised, siis on
kohus seisukohal, et hageja väited kostja omavoliliselt töölt lahkumiseks on ilmselgelt
ebausaldusväärsed. Kohtu veendumust kinnitab hageja poolt Maksu- ja Tolliametile esitatud
sotsiaalmaksudeklaratsioon, mille kohaselt on hageja kostja eest tasutud sotsiaalmaksu veel
novembris ja detsembris 2015.a., kuigi töötasu väljamakset tehtud ei ole /tl 47/.

                                                                                               5
12. Kostja väide, et hageja ei andnud talle tööd alates 24.09.2016 on tõendatud tunnistaja J. P.
ütlustega. Tunnistaja ütluste kohaselt alates septembri lõpust käisid nad koos kostjaga
korduvalt hageja käest tööd küsimas. Hageja vastas, et tal ei ole tööd anda. Kui töö tuleb, siis
lubas helistada. Tööd käidi küsimas Haapsalus erinevatel objektidel, mis hagejal tol ajal olemas
olid. Tunnistaja ütluste kohaselt oli see viimastel aastatel tavaline, et tööd anda ei olnud, pausid
töös olid ka mitme kuu pikkused. Ajal, mil tööd anda ei olnud maksis tööandja keskmist töötasu,
kuid alates 2015 aasta septembrist hageja keskmist töötasu enam ei makstud /tl 145-146/.

Hageja poolt esitatud seletuskiri ei tõenda, et hagejal oli kostjale tööd anda alates 24.09.2015.a.
Seletuskiri on adresseeritud OÜ Indreko Grupp’ile. Sellest ei nähtu, kuna seletuskiri on
koostatud ja allkirjastatud. Kostja Nikolai Tšerepannikovi osas on märgitud, et viimati oldi
tööl koos mõnel päeval septembris. Peale seda kostjat enam tööl ei nähtud. Asjaolu, et
allakirjutanud ei ole kostjat näinud, ei tõenda, et hagejal oli kostjale tööd anda. Samuti ei tõenda
seletuskirjas väidetu, et juurde võeti uus elektrik asjaolu, et hagejal oli kostjale tööd anda /tl
13/. Hageja ei ole kohtule esitanud tõendeid, mis kinnitaks uue töötaja tööle võtmist elektriku
ametikohale, seetõttu, et kostja tööle ei ilmunud.               Hageja on jätnud täitmata oma
tõendamiskoormise. Eeltoodu alusel leiab kohus, et kostja on tõendanud asjaolud, millele ta
vaidluses tugineb - hagejal ei olnud talle tööd anda alates 24.09.2015.a. Kuivõrd tööandja on
kohustatud eelkõige kindlustama töötaja kokkulepitud tööga vastavalt TLS §28 lg 2 p 1, mida
hageja ei teinud, siis esines kostjal seaduslik alus töölepingu erakorraliseks ülesütlemiseks
mõjuval põhjusel vastavalt TLS § 91 lg 1. Kui tööandja ei kindlusta töötajat ligi nelja kuu
jooksul tööga, siis ei saa töötajalt mõistlikult eeldada, et ta jätkaks lepingut.

13. Hageja seisukoht, et kostja ei ole töölepingut üle öelnud mõistliku aja jooksul, kui sai teada
töötasu väljamaksmisega viivitamisest, ei ole kooskõlas tsiviilasjas kogutud tõenditega.
Tunnistaja J. P. ütlustega on tõendatud, et kohati oli perioode, kus tööandjal ei olnud tööd anda
mitme kuu vältel. See ei olnud esmakordne. Siit tulenevalt leiab kohus, et veel 2015 aasta
jooksul lootsid mõlemad pooled töösuhte jätkumisele, sest pause töös oli ka varsemalt olnud
ning selle eest oli tööandja maksnud keskmist palka, kui ta ei kindlustanud töötajat tööga.
Ülesütlemisavaldus on tehtud 15.01.2016. Seega on kostja esitanud ülesütlemisavalduse
mõistliku aja jooksul pärast seda, kui ta oli veendunud, et hagejal ei ole anda tööd poolte vahel
sõlmitud töölepingu alusel. Kuna TLS § 35 alusel peab töö mitteandmisel töötajale maksma
keskmist töötasu, siis on kohus seisukohal, et kostja on teatanud mõistliku aja jooksul
tööandjale ka töötasu väljamaksmisega viivitamisest, sest tunnistaja J. P. ütlustega on
tõendatud, et esmakordselt jättis tööandja tasumata alates septembrist 2015.a. keskmise töötasu,
kui tööd anda ei olnud.

Eeltoodud põhjendustel on kohus seisukohal, et hagi tuleb täies ulatuses jätta rahuldamata.

14. Hageja ei ole hagis märkinud hagi hinda. Kohus on seisukohal, et juhindudes TsMS § 132
lg 1 sätetel on tegemist mittevaralise nõudega, mille puhul eeldatakse, et hagihind on 3 500
eurot.



Menetluskulude jaotus ja rahaline kindlaksmääramine

15. Vastavalt TsMS § 173 lg-le 1 ja 2 esitab asja menetlenud kohus menetluskulude jaotuse
menetlusosaliste vahel kohtuotsuses või menetlust lõpetavas määruses. Asja järgmisena

                                                                                                  6
menetleva kohtu lahendis esitatakse kogu seni kantud menetluskulude jaotus. Menetluskulude
jaotus märgitakse ka siis kui menetlusosalised seda ei taotle.

TsMS § 162 lg 1 alusel jätab kohus menetluskulud hageja kanda, kuna kohus jätab hagi
rahuldamata täies ulatuses. Kumbki pool ei ole seaduses sätestatud ajal jooksul kohtule esitanud
oma menetluskulude nimekirja. Seega rahaliselt kindlaksmääratavad kulud puuduvad.
Kohus määrab menetluskulud kindlaks TsMS § 177 lg 1 p 1 järgi.

Ruth Sild /allkirjastatud digitaalselt/

Kohtunik




                                                                                              7

                                                                       2-16-16333




                        KOHTUOTSUS
                            EESTI VABARIIGI NIMEL

Kohus                           Tartu Maakohus

Kohtunik                        Roomet Sõnna

Otsuse avalikult                29.detsembril 2016 Võru kohtumaja
teatavakstegemise aeg
ja koht

Tsiviilasja number              2-16-16333

Hagi ese                        Eesti Vabariigi (Keskkonnainspektsiooni kaudu)
                                hagi T. S. vastu keskkonnale tekitatud kahju
                                hüvitamise nõudes
Hagi hind                       800 eurot

Pooled ja nende                 Hageja Eesti Vabariik (Keskkonnainspektsiooni
                                kaudu, asukoht Kopli 76 Tallinn Harjumaa, esindaja
esindajad
                                Väino Vaidla, e-post: valve@kki.ee);
                                kostja T. S. (isikukood xxxxxxxxxxx, elukoht
                                xxxxxxxxxxxxxxxxxxxxxxxxxxxxxxxxxxxxxxxxx,
                                e-post: tanel.sarap@hot.ee)
Kohtuistungi aeg                kirjalik menetlus

RESOLUTSIOON
rahuldada Eesti Vabariigi (Keskkonnainspektsiooni kaudu) hagi T. S. vastu.

Välja mõista T. S. 800 (kaheksasada) eurot Eesti Vabariigi kasuks.

TsMS § 445 lg 1 alusel määrata kindlaks otsuse täitmise viis ja kord: T. S. on
keskkonnakahju 800 eurot kohustatud hüvitama Rahandusministeeriumi
arvelduskontole nr 10220034796011 AS SEB Pank, viitenumber 2800049463, 1 (ühe)
aasta jooksul käesoleva kohtuotsuse jõustumisest igakuiste maksetena 65 eurot kuus ja
viimasel kuul 85 eurot.
Menetluskulude jaotus
Menetluskulud jätta kostja kanda.
 Edasikaebamise kord

 Kohtuotsuse peale võib esitada apellatsioonkaebuse 30 päeva jooksul, alates otsuse
 kättetoimetamisest, Tartu Ringkonnakohtule, kusjuures kaebus võidakse lahendada
 kirjalikus menetluses, kui kaebuses ei taotleta selle lahendamist istungil.


HAGEJA NÕUE JA SELLE PÕHJENDUSED

Hagiavalduse kohaselt küttis kostja 26.07.2014 Valgamaal Holstre külas Tõrva jahipiirkonna
jahimaal suuruluki jahilubade MS8/22 ja MS8/27 alusel kaks metssiga, omamata kehtivat
jahipidamisõigust, sest ajavahemikul 21.07.2014-23.03.2015 oli kostjal tasumata jahipidamis-
õiguse tasu. Küttides kaks metssiga omamata jahipidamisõigust, rikkus kostja jahiseaduse § 7
lg 1 ning tekitas keskkonnale kahju 800 eurot. Kostja kahjustava ja keelatud tegevuse
(jahipidamisõiguseta jahipidamine) puudumisel ei oleks kahjulikku tagajärge saabunud
(keskkonnakahju tekkinud), järelikult esineb põhjuslik seos teo ja tagajärje vahel. Kostja ei ole
asunud kahju vabatahtlikult hüvitama, kuigi sai vastavasisulise ettepaneku kätte juba
22.06.2015.a. Hageja palub kostjalt välja mõista keskkonnakahju summas 800 eurot.

KOSTJA VASTUVÄITED

Kostja tunnistab oma rikkumist ja kahetseb, kuid peab ebaõiglaseks, et asi on nii kaugele läinud,
kui ta unustas aastase jahipidamistasu 10 eurot tasumata. Samuti on ta hetkel ainuke pere
ülalpidaja, sündimas on teine laps (tl 28).

KOHTU TUVASTATUD ASJAOLUD JA NENDEST TEHTUD JÄRELDUSED

Kohus leiab, et hagi on tõendatud ja kuulub rahuldamisele.

Kohus määras asja lahendamisele TsMS § 404 lg 1 alusel kirjalikus menetluses (tl 37). Tartu
Maakohtu 25.novembri 2016.a. määrusega määrati pooltele tähtaeg 10 päeva kohtumääruse
kättetoimetamisest, mille jooksul on pooltel võimalik kohtule esitada avaldusi ja dokumente (tl
37). Hageja on kohtumääruse kätte saanud 25.11.2016 (tl 39), kostja hiljemalt 15.12.2016 (tl
40). Pooled ei ole kohtu poolt määratud tähtajaks kohtule esitanud täiendavaid dokumente.

Hageja on oma nõude põhjendamiseks esitanud kohtule koopiad jahilubadest (tl 8,9); väljavõtte
jahipidamisõiguse tasu maksmise kohta T. S. poolt (tl 10); T. S. ülekuulamise protokollist (tl
11-12); keskkonnale kahju tekitamise aktist (tl 7); väärteoprotokollist (tl 13-14); kohtuvälise
menetleja Keskkonnainspektsiooni 02.07.2015 otsusest üldmenetluses (tl 15-16); hageja
ettepanekust kostjale tekitatud kahju vabatahtlikuks hüvitamiseks (tl 17-18).

VÕS § 133 lg 1,2 sätestavad, et keskkonnaohtliku tegevusega kahju tekitamise puhul kuulub
lisaks isikule või tema varale tekitatud kahjule hüvitamisele ka kahju, mis on seotud keskkonna
kvaliteedi halvenemisega. Hüvitada tuleb samuti kahju suurenemise ärahoidmiseks või kahju
tagajärgede leevendamiseks rakendatud mõistlike abinõudega seotud kulud ning nende
abinõude rakendamisest tekkinud kahju. VÕS § 133 lõikes 1 nimetatud kahju ja kulud tuleb
hüvitada seaduses sätestatud ulatuses ja korras.
Jahiseaduse § 7 lg 1,2 kohaselt on jahipidamisõigus füüsilise isiku õigus jahti pidada, kui tal on
jahipidamisõigust tõendavad dokumendid ning ta on tasunud jahipidamisõiguse tasu.
Jahipidamisõiguse eest makstakse tasu kord aastas keskkonnatasude seaduse ja selle alusel
kehtestatud õigusaktide järgi. Jahiseaduse § 48 alusel uluki ebaseadusliku hukkamise ning uluki
elupaiga hävitamise ja kahjustamisega keskkonnale tekitatud kahju arvestamise alused ja
kahjumäärad uluki liikide kaupa kehtestab Vabariigi Valitsus määrusega, arvestades, et:
 1) uluki ebaseadusliku hukkamisega keskkonnale tekitatud kahju ülemmäär on 2000 eurot ja
alammäär 3 eurot; 2) uluki elupaiga hävitamise ja kahjustamisega keskkonnale tekitatud kahju
ülemmäär on 96 eurot. Vabariigi Valitsuse 23.05.2013 määrusega nr 79 kehtestatud Jahiuluki
ebaseadusliku hukkamise või jahiuluki elupaiga hävitamise või kahjustamisega keskkonnale
tekitatud kahju arvestamise alused ja kahjumäärad § 1 kohaselt loetakse jahiuluki
ebaseaduslikuks hukkamiseks jahiuluki isendi hukkamist või jahilinnu muna korjamist, kui
selle tegevusega kaasneb seaduse või seaduse alusel antud õigusakti nõuete rikkumine. Aluste
ja kahjumäärade § 3 lg 1 kohaselt kui jahiuluki isendi hukkas jahipidamisõiguseta isik,
arvestatakse keskkonnale tekitatud kahju §-s 2 sätestatud kahjumäära järgi, välja arvatud
käesoleva paragrahvi lõikes 2 nimetatud juhul; § 2 kohaselt on jahiuluki ebaseadusliku
hukkamisega keskkonnale tekitatud kahju määrad jahiuluki ühe isendi kohta esitatud lisas 1 ja
lisa 1 kohaselt on ühe metssea isendi (Sus scrofa) kahjumäär 400 eurot.

Poolte vahel ei ole vaidlust, et kostja küttis 26.07.2014.a. Valgamaal Tõrva jahipiirkonnas kaks
metsiga, milleks tal olid jahiload, kuid tal oli tasumata jahipidamisõiguse tasu.

Jahiseaduse § 7 lg 1 kohaselt on füüsilisel isikul õigus jahti pidada vaid siis, kui tal on
jahipidamisõigust tõendavad dokumendid ja ta on tasunud jahipidamisõiguse tasu. Kuna kostjal
oli tasumata jahipidamisõiguse tasu oli tal täitmata vajalik eeltingimus jahipidamiseks, seega
puudus kostjal JahiS § 7 mõttes jahipidamisõigus. Kostja küttis kaks metssiga, rikkudes JahiS §
7 lg 1 nõudeid, mistõttu on tekitatud keskkonnale kahe isendi hukkamisega jahiseaduse § 48
alusel Vabariigi Valitsuse määrusega kehtestatud kahjumäärade järgi kokku 800 eurot.

Kahju hüvitamise lahendamiseks on vajalik kohtul tuvastada hagejal kahju olemasolu, kostjal
etteheidetav rikkumine, samuti põhjuslik seos kostjale etteheidetava rikkumise ja hagejal
tekkinud kahju vahel. Põhjuslik seos ei pea VÕS § 127 lg 4 järgi olema alati vahetu, s.t. tekkinud
kahju ei pea igal juhul olema kohustuse rikkumise vahetu tagajärg. Põhjuslik seos on olemas
juhul, kui ilma isikule etteheidetava teota ei oleks kahju tekkinud (conditio sine qua non). Kohus
nõustub hagejaga, et kostja kahjustava ja keelatud tegevuse (jahipidamisõiguseta jahipidamine)
puudumisel ei oleks kahjulikku tagajärge saabunud (keskkonnakahju tekkinud), järelikult esineb
põhjuslik seos teo ja tagajärje vahel.

Kohus leiab, et neil asjaoludel tuleb hagi rahuldada ja kostjalt välja mõista hageja kasuks
keskkonnale tekitatud kahju 800 eurot.

Kostja avaldab, et tal ei ole sellist vaba raha, sest ta on hetkel peres ainuke ülalpidaja, perre
sündimas on teine laps. Hageja leiab, et kuna tegemist on avalik-õigusliku nõudega, puudub tal
õigus nõude vähendamiseks, kuid ta on nõus nõude ajatamisele mingile perioodile mõistliku
suurusega kuumaksetena.
Kohus leiab, et TsMS § 445 lg 1 alusel tuleb määrata kindlaks käesoleva otsuse täitmise viis ja
kord, mille kohaselt on kostja keskkonnakahju 800 eurot kohustatud hüvitama
Rahandusministeeriumi arvelduskontole 1 (ühe) aasta jooksul käesoleva kohtuotsuse
jõustumisest igakuiste maksetena 65 eurot kuus ja viimasel kuul 85 eurot.

MENETLUSKULUD

TsMS § 162 lg 1 kohaselt kannab hagimenetluse kulud pool, kelle kahjuks otsus tehti. Kohus,
rahuldades hagi, jätab TsMS § 162 lg 1 alusel menetluskulud kostja kanda.

TsMS § 174 lg 1 kohaselt menetluskulude rahalise suuruse määrab menetluskulude jaotuse
alusel vajalikus ja põhjendatud ulatuses kindlaks asja menetlev kohus samas tsiviilasjas,
millega seoses kulud tekkisid. Kohus määrab menetluskulude rahalise suuruse kindlaks ka siis,
kui menetlusosalised ei esita menetluskulude kindlaksmääramise taotlust, võttes aluseks
menetluskulude nimekirja või tsiviilasja materjalid.

Hageja ei ole taotlenud menetluskulude hüvitamist, samuti ei nähtu asja materjalidest tema
poolt kantud menetluskulusid, mistõttu jätab kohus menetluskulude rahalise suuruse kindlaks
määramata.

/allkirjastatud digitaalselt/

Roomet Sõnna
Kohtunik

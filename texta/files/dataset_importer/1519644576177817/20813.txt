                                                                                2-15-6542




                                KOHTUOTSUS
                                Eesti Vabariigi nimel
Kohtuasja number                 2-15-6542

Otsuse avalikult teatavaks 21. märts 2016, Jõhvi kohtumaja kell 15.00
tegemise aeg ja koht

Kohus                            Viru Maakohus

Kohtunik                         Tarmo Tina
                                 OÜ Caffold (pankrotis) hagi M. S. ja I. S. vastu
Kohtuasi
                                 võlgnevuse nõudes
Hagi hind                        27 400 eurot
Menetlusosalised ja esindajad    Hageja: OÜ Caffold (pankrotis) (RK xxx)
                                 Hageja esindaja: pankrotihaldur: Sirje Tael (e-post
                                 sirje@stael.ee )

                                 Kostja I: M. S. (IK xxx, elukoht xxx, e-post xxx )

                                 Kostja II: I. S. (IK xxx, elukoht xxx)

                                 Kostjate lepinguline esindaja: Andres Kuusk (OÜ
                                 Asjacom, e-post asjacom@hotmail.com )

Menetluse liik                   Kirjalik menetlus

RESOLUTSIOON

   1. Rahuldada OÜ Caffold (pankrotis) hagi M. S. ja I. S. vastu võlgnevuse nõudes.

   2. Välja mõista M. S.lt ja I. S.lt solidaarselt OÜ Caffold (pankrotis) kasuks 27 400
      eurot.

Menetluskulude jaotus ja rahaline kindlaksmääramine

   3. Jätta menetluskulud solidaarselt M. S. ja I. S. kanda.

   4. Välja mõista M. S.lt ja I. S.lt solidaarselt OÜ Caffold (pankrotis) kasuks
      menetluskuluna tasutud riigilõiv 1000 eurot.

EDASIKAEBAMISE KORD
                                             1
                                                                                 2-15-6542

Kohtuotsuse peale on õigus esitada apellatsioonkaebus Tartu Ringkonnakohtule 30 päeva
jooksul, alates otsuse kättetoimetamisest, kuid mitte hiljem kui 5 kuu möödumisel esimese
astme kohtu otsuse avalikult teatavakstegemisest.

I HAGEJA NÕUE

1. Hagiavalduse kohaselt kuulus Caffold OÜ-le 11 korteriomandit. 22.05.2012 sõlmiti
hageja osanike, J. S., O. K. ja M. S. (Müüjad) ning M. S. ja I. S. (Ostjad) vahel hagejale
kuuluvate 11 korteriomandi müügileping (Leping). Ostuhinnaks oli 27 400 eurot. Ostjad
kinnitasid lepingus, et ostuhinnast 10 200 eurot (2200+3000+5000) on tasutud sularahas
enne lepingu allkirjastamist. Ostjad kohustusid kandma ülejäänud summa 17 200 eurot
(13500+3700) lepingu sõlmimise päeval müüja kontole nr 221030678579 Swedbank AS-is.
Kostjad on enamus omandatud kinnistuid edasi võõrandanud.

2. Hageja raamatupidamisdokumentidest ei nähtu, et ostjad on ostusumma tasunud. OÜ
Caffold juhatuse liige M. Z. on pankrotimenetluses korduvalt kinnitanud, et ostuhind on
kostjate poolt tasumata. Pankrotihaldur leiab, et kuna M. S. oli müügilepingu sõlmimise ajal
üheaegselt nii hageja osanik (alates 31.12.2001) ja juhatuse liige (25.05.1999 - 26.11.2003,
31.01.2006 - 01.06.2012) ning I. S. on tema abikaasa (abielu on sõlmitud 07.02.2002) on
korteriomandid võõrandatud lähikondsetele. Kostjad on jätnud ostuhinna tasumata. Nõue
muutus sissenõutavaks müügilepingu sõlmimise päeval, so. 22.05.2012. Kinnistute
müügihind on kostjate poolt täies ulatuses, so. summas 27 400 eurot tasumata. Hageja palub
välja mõista kostjatelt solidaarselt võlgnevus (tasumata ostuhind) 27 400 eurot. Jätta
menetluskulud solidaarselt kostjate kanda ning välja mõista hagiavalduse esitamisel tasutud
riigilõivu 1000 eurot. Hageja on nõus asja lahendamisega kirjalikus menetluses.

II KOSTJATE VASTUS

3. Kostjad ei tunnista hagi täies ulatuses ja vaidlevad sellele vastu. Eelkõige on nõue
aegunud. Tehingust tuleneva nõude aegumistähtaeg on kolm aastat. OÜ Caffold (pankrotis)
pankrotihaldur Sirje Tael on kohtule esitanud 29.04.2015 allkirjastamata hagiavalduse,
mistõttu puudub nõuetekohane hagiavaldus. Kostjad ei ole käitunud pahatahtlikult ja
kohaldamisele ei kuulu 10 aastane aegumistähtaeg. Hagiavaldus on alusetu ja põhjendamata.
Seega ei ole hagejal õigus nõuda kostjatelt ostusumma tasumist.

4. Lepingu p.1.1.2. oli OÜ CAFFOLD esindajaks lepingu sõlmimisel J. S., kelle nõudmisel
tasuti lepingujärgselt tasumisele kuuluv summa temale sularahas. Eeltoodut tõendab
kviitung sularaha makse kohta. Kuna suurosanik J. S. ja hageja (pankrotis) juhatuse liige M.
Z. on õde ja vend, siis on ilmselt põhjendatud segadus äriühingu raamatupidamisarvestuses
ja selle korraldamises. M. Za. asus hageja juhatuse liikme kohale 8 päeva pärast lepingu
sõlmimist ja M. S. juhatuse liikme kohalt tagasikutsumist 31.05.2012. Hageja majandusaasta
tegevusaruanded on registrile esitamata, seega ei ole need ka avalikkusele kättesaadavad ja
majandusaruanded on oma sisu osas manipuleeritavad. Müüja osapool on kinnitanud, et on
saanud sularahamaksena ja ülekandega enne lepingu allkirjastamist 10 200 € ja peale
lepingu sõlmimist sularahas 17 200 €, mille kohta ongi kohustatud osapoolele antud Müüja
poolt kirjaliku kinnituse, mis VÕS § 95 lg 1 kohaselt loetakse kohustuse täitmise
kviitungiks. Hagi jätta läbi vaatamata ja menetluskulud hageja kanda. Kostjad on nõus asja
lahendamisega kirjalikus menetluses.

III KOHTU PÕHJENDUSED


                                             2
                                                                                   2-15-6542
5. Kohus, tutvunud tsiviilasja materjalidega ja hinnanud asjas kogutud tõendeid, leiab et hagi
tuleb rahuldada. Tsiviilkohtumenetluse seadustiku (TsMS) § 403 lg 1 kohaselt võib kohus
poolte nõusolekul lahendada asja seda kohtuistungil arutamata. Pooled on nõus asja
lahendamisega kirjalikus menetluses (tl. 5, 52). Kostjad esitasid hageja ostuhinna tasumise
nõudele aegumise vastuväite.
Tsiviilseadustiku üldosa seaduse (TsÜS) § 146 lg 1 ja 4 kohaselt on tehingust tuleneva
nõude aegumistähtaeg kolm aastat. Kui kohustatud isik rikkus oma kohustusi tahtlikult, on
nõuete aegumistähtaeg kümme aastat. Aegumistähtaeg algab nõude sissenõutavaks
muutumisega. Nõue muutub sissenõutavaks alates ajahetkest, mil õigustatud isikul on õigus
nõuda nõudele vastava kohustuse täitmist (TsÜS § 147 lg 1 ja 2).
6. Vaidlust ei ole selles, et poolte vahel oli sõlmitud kinnistu ja korteriomandite
müügileping. Hageja nõuab kostjatelt 22.05.2012 müügilepingu p. 5.1 järgse ostuhinna
27 400 euro tasumist (tl 16). Lepingu p-s 5.3. järgi muutuvad käesoleva lepingu
alapunktides 5.1.1. ja 5.2.4.2. nimetatud nõuded sisse nõutavateks lepingule allakirjutamise
hetkel, so. 22.05.2012 (tl 17). Seega oleks ostuhinna tasumise nõue aegunud kolme aasta
möödumisel lepingu allkirjastamisest ehk 22.05.2015 kell 24.00. Kuna hagi esitati kohtusse
29.04.2015, siis ei ole hageja nõue aegunud. Aegumise peatumise ja katkemise aluseks
olevaid asjaolusid tuvastatud ei ole ning kostjad pole sellele ka tuginenud. Kohus ei nõustu
kostjate väitega, et kohtule on esitatud allkirjastamata hagiavalduse, mistõttu ei saa lugeda
hagi esitatuks. Pankrotihaldur esitas kohtule digitaalselt allkirjastatud hagiavalduse
29.04.2015 (tl 7).
7. Hageja leiab, et kostjad ei ole ostuhinda tasunud. Kostjate väitel on ostuhind hagejale
täielikult tasutud ja hagi tuleb jätta läbi vaatamata.
M. Z., kes sai hageja juhatuse liikmeks 01.06.2012 (9 päeva peale lepingu sõlmimist) on
pankrotimenetluses korduvalt kinnitanud, et ostuhind on hagejale tasumata (tl 3-4).
Pankrotihalduri väitel ei nähtu ostuhinna tasumist hagejale sularahas ega pangaülekandega
hageja raamatupidamisdokumentidest ja arveldusarvetelt. Kostjate väitel tasuti hageja
osaniku J. S. nõudmisel ostuhind viimasele sularahas (tl 51), mida tõendab J. S. ja I. S. poolt
25.05.2012 allkirjastatud lepingust tulenevate nõuete täitmise kokkuleppe (tl. 54).
Kokkuleppe kohaselt kinnitab J. S., et on saanud I. S.lt sularahas 17 200 eurot ning
osapooled kinnitavad, et sellega on ostjad oma ostuhinna tasumise kohustuse hageja ees
täielikult täitnud.

8. Kohus leiab, et esitatud tõend (nõuete täitmise kokkuleppe) ei ole usaldusväärne ning ei
arvesta sellega. Tuvastatud on, et lepingu sõlmimise ajal olid M. S. ja J. S. hageja osanikeks
ning viimane on M. S. isa. M. S. oli lepingu sõlmimise ajal lisaks hageja juhatuse liige (kuni
01.06.2012) ning üks ostjatest. Teiseks ostjaks oli juhatuse liikme M. S. abikaasa I. S., kes
on väidetavalt kokkuleppe alusel tasunud oma abikaasa isale ja võlgniku osanikule J. S.le ka
müügilepingu järgse ostuhinna. Kohus märgib, et lepingu p-de 5.1.1. ja 5.1.4.2. järgi oli
kostjatel kohustus 17 200 eurot tasuda lepingu sõlmimise päeval pangaülekandega müüja
pangakontole Swedpangas. Kohtu arvates on tegemist juhatuse liikme, M. S. poolt
hoolsuskohustuse rikkumisega. Äriühingu juhatuse liige peab olema hoolas ja juriidilisele
isikule lojaalne, tegutsedes äriühingu parimates huvides. Juhatuse liikmete poolt äriühingu
põhilise vara, kinnisasjade võõrandamine, sh. sisuliselt iseendale, vältimaks vara arvel
äriühingu võlausaldaja nõude sissenõudmist, ei ole kooskõlas korraliku ettevõtja hoolsusega
(ÄS § 187 lg 1). Sellist tegevust võib hinnata äriühingu maksejõuetuse tahtliku
põhjustamisena KarS § 384 mõttes. Juhatuse liige võib niimoodi käitudes muutuda isiklikult
vastutavaks äriühingu võlausaldajate. Samuti vastutab osanik osanikuna osaühingule või
kolmandale isikule süüliselt tekitatud kahju eest (ÄS § 188 lg 1).



                                              3
                                                                                     2-15-6542
9. Kohtu hinnangul ei ole tõend usaldusväärne põhjusel, et see on allkirjastatud võlgniku
lähikondsete poolt pankrotiseaduse (PankrS) § 117 lg 2 p-de 1 ja 2 mõistes ning selline
tehing on kehtetu PankrS 110 lg 1 p 3 järgi. Lisaks puudus osaühingu osanikul, J. S.l õigus
muuta 22.05.2012 sõlmitud lepingut kokkuleppega ja kinnitada, et kostjad on ostuhinna talle
tasunud sularahas. Lepingus sisalduva osanike otsusega anti J. S.le ainult õigus esindada
osaühingut müügilepingu sõlmimisel juhatuse liikmega. Kuna osaühingu nimel sõlmitud
kokkulepe on tehtud esindusõiguseta isiku poolt on see tühine TsÜS § 129 lg 1 alusel. Asja
materjalide põhjal saab järeldada, et kokkulepet ei ole hiljem heaks kiitnud ei uus juhatuse
liige, M. Z. ega ka pankrotihaldur. Põhjusel, et kokkulepe on ühelt poolt sõlminud juhatuse
liikme abikaasa ja teiselt poolt isa, st. tegemist on lähedaste isikutega, võis sellise tehingu
eesmärgiks olla faktiliselt ostuhinna tasumata jätmine osaühingule kinnisasjade eest mille
ühisomanikeks said M. S. ja I. S.. Sellises olukorras on vaidlusalusel vara müügilepingul
kinke iseloom, st. soorituse (vara üleandmine) ja vastusoorituse (raha maksmine) väärtused
erinevad täielikult.

10. Hageja on kogu menetluse jooksul väitnud, et kostjad ei ole tasunud ostuhinda 27 400
eurot ja tasumist ei nähtu hageja pangakontodelt ega raamatupidamisdokumentidest. Üldise
tõendamisreegli kohaselt peab pool hagimenetluses tõendama neid asjaolusid, millele
tuginevad tema nõuded ja vastuväited, kui seadusest ei tulene teisiti (TsMS § 230 lg 1).
Kostjad pidid tõendama, et on ostuhinna võlgnikule tasunud. Kuna kohus leiab, et tõendina
esitatud nõuete täitmise kokkuleppe on ebausaldusväärne ja ei arvesta sellega ning toimiku
materjalides puuduvad teised tõendid selle kohta, et kostjad oleksid vara eest hagejale
ostuhinna tasunud, järeldab kohus, et ostuhinda hagejale tegelikult ei tasutud, st. hageja
andis talle kuuluva vara kostjatele lepingu alusel üle vastusooritust saamata.

11. Hageja nõuab kostjatelt 22.05.2012 müügilepinguga määratud ostuhinna 27 400 euro
tasumist.
Asja müügilepinguga kohustub müüja andma ostjale üle olemasoleva, valmistatava või
müüja poolt tulevikus omandatava asja ning tegema võimalikuks omandi ülemineku ostjale,
ostja aga kohustub müüjale tasuma asja ostuhinna rahas ja võtma asja vastu (VÕS § 208 lg
1). Ostuhinna tasumine on VÕS § 208 lg 1 järgi ostja põhikohustuseks. Kui ostja ei täida
ostuhinna maksmise kohustust, on tegemist tema lepingulise põhikohustuse rikkumisega.
Kui ostja on jätnud tasumata ostuhinna, saab müüja nõuda kohustuse täitmist VÕS § 108
alusel. Ostuhinna tasumise kohustuse täitmise puhul ei ole seaduses VÕS § 108 lg-st 1
tulenevalt ette nähtud täitmisnõuet välistavaid asjaolusid. Ostuhinna nõude sissenõudmise
eelduseks on VÕS § 108 lg 1 järgi üksnes kehtiva rahalise kohustuse olemasolu ja selle
rikkumine kostjate poolt. Rikkumise vabandatavus ei tule rahalise kohustuse puhul reeglina
kõne alla ja vabandatavusele ei ole menetluses ka tuginetud. VÕS § 100 kohaselt on
kohustuse rikkumine võlasuhtest tuleneva kohustuse täitmata jätmine või mittekohane
täitmine. Kui võlgnik on kohustust rikkunud, võib võlausaldaja nõuda kohustuse täitmist
(VÕS § 101 lg 1 p 1). Lepingu p 5.1 kohaselt oli ostuhinnaks kokku 27 400 eurot (tl 16).
Kuna kostjad ei ole ostuhinda hagejale tasunud tuleb hagi rahuldada täies ulatuses ja mõista
kostjatelt solidaarselt välja hageja kasuks võlgnevuse 27 400 eurot.


Menetluskulude jaotus ja kindlaksmääramine

Asja menetlenud kohus märgib menetluskulude jaotuse menetlusosaliste vahel kohtuotsuses
(TsMS § 173 lg 1). Menetluskulude rahalise suuruse määrab menetluskulude jaotuse alusel
vajalikus ja põhjendatud ulatuses kindlaks asja menetlev kohus samas tsiviilasjas, millega
seoses kulud tekkisid. Kohus määrab menetluskulude rahalise suuruse kindlaks ka siis, kui


                                              4
                                                                          2-15-6542
menetlusosalised ei esita menetluskulude kindlaksmääramise taotlust, võttes aluseks
menetluskulude nimekirja või tsiviilasja materjalid (TsMS § 174 lg 1).

TsMS § 162 lg 1 järgi kannab hagimenetluse kulud pool, kelle kahjuks otsus tehti.

Kuna kohus rahuldab hagi, jäävad menetluskulud kostjate kanda solidaarselt.

Hageja menetluskuluks on hagi esitamisel tasutud riigilõiv 1000 eurot.

Kohus mõistab kostjatelt solidaarselt välja hageja kasuks menetluskuluna riigilõivu 1000
eurot.



Tarmo Tina
Kohtunik
/allkirjastatud digitaalselt/




                                             5

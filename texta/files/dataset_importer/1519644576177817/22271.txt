                                 TARTU HALDUSKOHUS
                           KOHTUMÄÄRUS
Kohtuasja number                  3-16-7
Määruse kuupäev                   2. märts 2016
Kohtunik                          Kadri Palm
Kohtuasi                          S.S.i kaebus Tartu Vangla vastu
Resolutsioon                       1. Jätta läbi vaatamata S.S.i riigi õigusabi taotlus.
                                   2. Tagastada S.S.i kaebus.

Edasikaebamise kord               Määruse peale võib esitada määruskaebuse Tartu
                                  Ringkonnakohtule Tartu Halduskohtu kaudu 15 päeva jooksul
                                  määruse kättetoimetamisest arvates.

ASJAOLUD JA MENETLUSE KÄIK

1. S.S. esitas 4. jaanuaril 2016 Tartu Halduskohtule kaebuse Tartu Vangla vastu. S. S. märgib,
et Tartu Vanglas puudub valik televisioonikanalite osas ja Tartu Vangla administratsioon oma
käitumisega tekitab talle psühholoogilise trauma. Seejuures osundab S. S. Tartu Vangla 30.
detsembri 2015 vaide tagastamise otsusele nr 1-11/1140-2, millega tagastati tema vaie seoses
tema taotlusega võimaldada kambris tasuline venekeelne telekanal RTR ja Tartu Vangla 31.
detsembri 2015 käskkirjale nr 6-1/1600, millega vangla keeldus S. S.ile loa andmisest
lühiajalisele väljasõidule. Samas palub S. S. kaebuses aidata tal ära minna teise vanglasse,
Maardusse. Eksisteerivad provokatsioonid ja oht. S. S. palub abi.
2. Tartu Halduskohus jättis 7. jaanuari 2016. a määrusega S. S.i kaebuse käiguta. S. S.il tuli
kohtule täpsustada kaebuse nõue ning selgitada kaebuse eesmärki. Lisaks tuli S. S.il tasuda
riigilõiv või esitada menetlusabi taotlus.
3. S. S. esitas 11. jaanuaril 2016 Tartu Halduskohtule taotluse, milles ta palub võimaldada
juriidilist abi ja seoses raske materiaalse olukorraga riigilõivu tasumisest vabastamist.
4. Tartu Halduskohus jättis 1. veebruari 2016 määrusega S. S.i riigi õigusabi taotluse käiguta
ning andis selles esinevate puuduste kõrvaldamiseks tähtaja 10 päeva määruse kättesaamisest.
Sama määrusega jättis kohus rahuldamata S. S.i taotluse riigilõivu tasumisest vabastamiseks
ning kohustas tasuma riigilõivu 15 eurot viie (5) päeva jooksul alates kohtumääruse
jõustumisest. Ühtlasi tuli S. S.il täpsustada kaebuse nõuet ja eesmärki.
5. S. S. esitas 7. veebruaril 2016 kohtule avalduse, milles väljendab üldist pahameelt Tartu
Vangla suhtes. S. S. esitas ka 9. veebruaril 2016 kohtule avalduse, milles märkis, et tal ei ole
raha, et tasuda riigilõivu. Lisaks palus aidata selgusele jõuda, miks kõikides Eesti vanglates on
meelelahutuskanal 3+, aga Tartu Vanglas on see keelu all. Kaebaja on seisukohal, et tal peab
olema valik ja oma isiklik arvamus kõige suhtes.
KOHTU SEISUKOHT

6. Halduskohtumenetluse seadustiku (HKMS) § 121 lg 1 p 2 kohaselt tagastab kohus kaebuse
määrusega selle esitajale, kui kaebus ei vasta sama seadustiku §-de 37-39 nõuetele, kaebaja ei
ole kohtu poolt määratud tähtaja jooksul puudusi kõrvaldanud ja puudused takistavad asja
läbivaatamist.
Tartu Halduskohus andis kaebajale teistkordselt võimaluse kaebuses esinevate puuduste
kõrvaldamiseks 10 päeva 1. veebruari 2016 määruse kättesaamisest ning riigilõivu tasumiseks
5 päeva määruse jõustumisest arvates. Tartu Halduskohtu 1. veebruari 2016 määrus jõustus
24.veebruaril 2016. Riigilõivu tasumise tähtaeg hakkas kulgema 25. veebruaril 2016 ja viimane
päev riigilõivu tasumiseks oli 29. veebruar 2016. Kuni käesoleva määruse tegemiseni ei ole
kaebaja kaebuses esinenud puudusi kõrvaldanud, s.o kohtu poolt märgitud summas riigilõivu
tasunud, riigilõivu tasumist kinnitavaid dokumente edastanud ega täiendavat tähtaega palunud.
Riigilõivu tasumine või tasumise kohustusest vabastamine on kaebuse menetlusse võtmise
üheks eelduseks. Seega ei ole kaebus ilma riigilõivu tasumata menetletav.
7. Eeltoodust tulenevalt tagastab kohus kaebuse selle esitajale HKMS § 121 lg 1 p 2 alusel.
Vastavalt HKMS § 43 lg-le 2 ei võta kaebuse tagastamine õigust pöörduda uuesti kohtusse ning
kaebuse tagastamisel loetakse, et kaebus ei ole kohtu menetluses olnud.
8. Tartu Halduskohus jättis 1. veebruari 2016 määruse resolutsiooni p-ga 1 käiguta S. S.i
taotluse riigi õigusabi saamiseks ning andis tähtaja taotluses esinenud puuduste
kõrvaldamiseks.
9. Vastavalt HKMS § 55 lg-le 2 kui menetlusosaline ei kõrvalda taotlust sisaldavas avalduses
kohtu määratud tähtpäevaks puudusi, jätab kohus avalduse põhjendatud määrusega läbi
vaatamata. Tartu Halduskohtu 1. veebruari 2016 kohtumäärusega jäeti S. S.i riigi õigusabi
taotlus käiguta ning taotlejal tuli kohut teavitada, mille jaoks ja millist liiki õigusabi ta vajab.
S. S. sai kohtu määruse kätte 8. veebruaril 2016. S. S. küll vastas kohtu määrusele, kuid ei ole
riigi õigusabi taotluses esinenud puuduseid kõrvaldanud. S. S. ei ole esitanud kohtule ka
avaldust tähtaja pikendamiseks taotluses esinevate puuduste kõrvaldamiseks. Sellest tulenevalt
ei ole kohtu hinnangul S. S.i taotlust võimalik esitatud kujul menetleda, sest selles esinevad
puudused on sellised, mis takistavad taotluse menetlemist. Kohus leiab, et S. S.i taotlus riigi
õigusabi saamiseks tuleb HKMS § 55 lg 2 alusel jätta läbi vaatamata. Kohus selgitab, et
käesoleva taotluse läbi vaatamata jätmine ei takista uue riigi õigusabi taotluse või kaebuse
esitamist.

/allkirjastatud digitaalselt/

Kadri Palm
kohtunik




                                                 2

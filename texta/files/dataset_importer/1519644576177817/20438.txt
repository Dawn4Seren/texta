                                                                         Väärteoasi nr.4-16-1452




                        KOHTUOTSUS
                               EESTI VABARIIGI NIMEL




  Otsuse kuupäev                      24.03.2016.a.

  Otsuse teinud kohus                 Harju Maakohus Liivalaia Kohtumaja

  Kohtunik                            Julia Vernikova

  Sekretär                            Raivo Seppo

  Tõlk                                Maria Azman

  Vaidlustatud lahend                 Põhja             prefektuuri           korrakaitsebüroo
                                      liiklusjärelevalvekeskuse        liiklusmenetlustalituse
                                      28.01.2016.a. otsus väärteoasjas nr. 2303,16,000017



  Kaebuse esitanud isik               Ivan Batejev, isikukood: 38709135216, elukoht XXX

  Istungil osalenud isikud            kaebuse esitaja: Ivan Batejev, tema kaitsja Aleksei
                                      Smelov, kohtuvälise menetleja – Põhja prefektuuri
                                      korrakaitsebüroo                liiklusjärelevalvekeskuse
                                      liiklusmenetlustalituse esindaja Hannes Küünarpuu


LÕPPOSA

Jätta Põhja prefektuuri korrakaitsebüroo liiklusjärelevalvekeskuse liiklusmenetlustalituse otsus
nr. 2303,16,000017 muutmata ning Ivan Batejevi kaebus rahuldamata.

Kui menetluse pool soovib kasutada kassatsiooniõigust, peab ta sellest kirjalikult teatama Harju
Maakohtule (Liivalaia kohtumaja) seitsme päeva jooksul alates kohtuotsuse lõpposa
kuulutamisest.

Kassatsiooniteate esitamise korral on kohtuotsuse terviktekst menetluspooltele tutvumiseks
kättesaadav 18.04.2016.a. Harju Maakohtu Liivalaia kohtumaja kantseleis.
                                               2
Kohtuotsuse peale võib esitada kassatsioonikaebuse Riigikohtusse 30 päeva jooksul, alates
päevast, mil kohtuotsus on kohtumenetluse pooltele Harju Maakohtus tutvumiseks kättesaadav.

Kassatsiooni esitamise õigus on menetlusaluse isiku advokaadist kaitsjal, kohtuvälisel
menetlejal või tema advokaadist esindajal.


VAIDLUSTATUD OTSUSE SISU

Kaevatava otsusega karistati kaebajat LS § 224 lg 1 alusel rahatrahviga 75 trahviühiku ulatuses,
summas 300 eurot. Väärteootsuse kohaselt juhtis Ivan Batejev 07.01.2016.a. Tallinnas, Lootsi tn
13 juures mootorsõidukit VW Passat reg.nr-ga XXX isikuna, kelle ühes liitris väljahingatavas õhus
oli alkoholisisaldus mitte väiksem kui 0,19 mg/l.


KAEBUSE SISU

Kaebuses taotletakse väärteomenetluse lõpetamist VTMS § 29 lg 1 p 1 või § 30 lg 1 p 1 alusel, või
alternatiivselt määratud rahatrahvi suuruse vähendamist.
Kaebuse selgituste kohaselt ei tarvitanud I. Batejev seoses oma terviseseisundiga alkoholi ega
muid joovastavaid aineid, vaid üksnes toidulisandit Korvalooli, mis võiski kaebaja hinnangul anda
alkomeetris eksitava näidu. Kaebaja ei saanud enda sõnul eeldada, et Korvalooli kasutamine toob
kaasa sellise tagajärje ning kahetseb tehtut puhtsüdamlikult.


MENETLUS KOHTUS

Kaebaja jäi kohtus täielikult oma kaebuses esitatu juurde. Kohtule antud seletuste kohaselt ei
tarvitanud ta mitte alkoholi, vaid Korvalooli südametilku, lahustades 50 tilka 5 minutit enne
väljasõitu klaasitäies vees ning kohe pärast seda pidas politseipatrull ta kinni. Ei tea, mida
Korvalool sisaldab, nõustub, et pani toime seaduserikkumise ja kahetseb (kohtutoimik lk 15).

Kaebaja esindaja palus kohtul lõpetada väärteomenetlus otstarbekuse kaalutlusel.

Kohtuvälise menetleja esindaja palus lisada väärteoasja materjalide juurde toidulisandi
Korvalool infolehe ning selgitas, et antud ravim ei saanud tekitada kaebajale sellist joovet ning
leidis, et kaebaja väited ei ole eluliselt usutavad. Kohtuväline menetleja leidis, et kaebaja oli
vahetult enne mootorsõiduki juhtimist tarvitanud alkoholi ning väärtegu oli toime pandud
tahtlikult. Väärteomenetluse lõpetamiseks alused puuduvad, kuna see riivaks sügavalt ühiskonna
õiglustunnet. (kohtutoimik lk 15).



KOHTU SEISUKOHT JA PÕHJENDUSED



Kohus, kuulanud ära kaebaja ja tema esindaja selgitused ja taotluse, kohtuvälise menetleja
arvamuse, samuti uurinud vahetult menetletavas väärteoasjas olevaid tõendeid ning kontrollides
kohtuvälise menetleja otsuse tegemise aluseks olnud faktilisi ja õiguslikke asjaolusid, leiab
alljärgnevat.
                                                 3
Antud väärteoasjas on kohus tuvastanud järgmised asjaolud:

Tunnistaja patrullpolitseinik XXX ütlustega, indikaatorvahendi kasutamise protokolliga
ning tõendusliku alkomeetri Alcotest 7110 Typ MK III näiduga on tõendatud, et 07.01.2016.a.
Tallinnas Lootsi tn 13 juures kella 23:36 ajal juhtis Ivan Batejev sõidukit VW Passat reg.nr. XXX.
I. Batejevi peatanud politseinik tundis juhi suust tugevat alkoholilõhna. Kontrollides joovet
indikaatorvahendiga, näitas see tulemiks 0,24 mg/l. I. Batejevi joovet kontrolliti kell 22:46
tõendusliku alkomeetriga ning selgus, et I. Batejevi poolt väljahingatav õhk sisaldas alkoholi 0,24
+- 0,05 mg/l ning lõplikuks lugemiks loeti 0,19 mg/l (väärteotoimik lk 2-3; 5), mistõttu kõrvaldati
ta nimetatud sõiduauto juhtimiselt kuni kainenemiseni (sõiduki juhtimiselt kõrvaldamise otsus,
väärteotoimik lk 6).

Ivan Batejevi sõnul aga ei olnud tema enne sõitma hakkamist tarvitanud mitte alkoholi, kuna tema
terviseseisund seda ei võimalda, vaid hoopis 50 tilka toidulisandit nimega Korvalool, lahustatuna
klaasitäies vees. Kohus, ära kuulanud kaebaja ja tema esindaja vastavasisulised selgitused, asub
järgmisele seisukohale.

Toidulisandi Korvalool infolehelt (kohtutoimik lk 14) nähtub, et Korvalool sisaldab lisaks
muudele, mittealkohoolsetele toimeainetele ka 55% etanooli ning seda tuleb tarvitada 20 tilka
lahustatuna ½ klaasitäies vees enne magamaminekut. I. Batejev tarvitas antud toidulisandit enda
selgituste kohaselt selliselt, et lahustas enne sõitmahakkamist klaasitäies vees 50 tilka.

Avalike internetiandmete (veebipõhised teisenduskalkulaatorid: http: // www .unitconversion.org
/volume/drops-to-milliliters-conversion.html;http//www.endmemo.com/sconvert
/milliliterdrop.php ja http://www.traditionaloven.com/culinary-arts/volume/convert-drop-to-
milliliter-ml.html) põhjal on koguseliselt 50 tilka võrdne 2,5 ml vedelikuga, mida on nii
veebikalkulaatori kui ka üldteada andmete põhjal kokku umbes pool teelusikatäit.
(http://kasulik.delfi.ee/calc /mootyhikud/maht.php).

Ülalnimetatud andmetest selgub, et I. Batejev lahustas ligikaudu pool teelusikatäit 55%
alkoholisisaldusega toidulisandit Korvalool klaasitäies vees ning kohtu hinnangul ei ole eluliselt
usutav ega ka võimalik, et nii väikeses koguses alkoholisisaldusega toidulisandi tarvitamise
järgselt (mis on lahustatud veel ka klaasitäies vees) sisalduks inimese väljahingatavas õhus
alkoholi tervelt 0,19 mg/l. Ka ei pea kohus usutavaks, et I. Batejevi suust tuli kinnipidamise hetkel
tugevat alkoholilõhna üksnes Korvalooli tarvitamise tõttu, vaid kohus asub seisukohale, et I.
Batejevi väljahingatavas õhus sisaldunud alkohol ei olnud tingitud mitte ainult toidulisandi
Korvalool võtmisest, vaid ka I. Batejevi poolt suurema koguse alkoholi tarvitamisest.

Liiklusseaduse § 69 lg 3 kohaselt ei tohi mootorsõidukijuhi, trammijuhi ja maastikusõidukijuhi
ühes grammis veres olla alkoholi rohkem kui 0,20 milligrammi või ühes liitris väljahingatavas
õhus rohkem kui 0,10 milligrammi. Liiklusseaduse § 224 lg 1 näeb ette vastutuse mootorsõiduki,
maastikusõiduki või trammi juhtimise eest isiku poolt, kelle ühes grammis veres on
alkoholisisaldus 0,20 kuni 0,49 milligrammi või kelle ühes liitris väljahingatavas õhus on
alkoholisisaldus 0,10 kuni 0,24 milligrammi.

Kohus leiab, et väärteomenetluses kogutud tõenditega on kinnitust leidnud, et I. Batejevi
väljahingatavas õhus oli alkoholi vähemalt 0,19 mg/l, mistõttu on esitatud tõendite pinnalt
tõendamist leidnud kaebaja poolt talle Liiklusseaduse § 224 lg 1 alusel inkrimineeritava väärteo
toimepanemine, tegu on õigesti kvalifitseeritud ning õigusvastasust välistavaid asjaolusid ei ole
tuvastatud.
                                                4



KARISTUS

Vastavalt KarS § 56 lg 1 on karistamise aluseks isiku süü. Karistuse mõistmisel kohtu poolt või
määramisel kohtuvälise menetleja poolt arvestatakse kergendavaid ja raskendavaid asjaolusid,
võimalust mõjutada süüdlast edaspidi hoiduma süütegude toimepanemisest ja õiguskorra
kaitsmise huvisid.

LS § 224 lg 1 alusel kvalifitseeritava väärteo eest on karistusena ette nähtud rahatrahv kuni 100
trahviühikut, arest või sõiduki juhtimisõiguse äravõtmine kuni 6 kuuks. Lisakaristusena võib sama
paragrahvi lg 3 p 1 alusel kohaldada sõiduki juhtimisõiguse äravõtmist kolmest kuni üheksa kuuni.

Hinnates I. Batejevi süü suurust LS § 224 lg 1 alusel kvalifitseeritavas teos, leiab kohus, et I.
Batejevi süü toimepandus ei ole väike. Tema ühes liitris väljahingatavas õhus oli alkoholisisaldus
mitte temale inkrimineeritava sätte minimaalmääras, vaid 0.19 mg/l –s.o. üle keskmise. Lisaks on
I. Batejev näidanud oma süüd väiksemana, kasutades selleks eluliselt mitteusutavaid selgitusi, mis
annab kohtule alust arvata, et I. Batejev ei ole oma teo olemust lõplikult mõistnud. Nimetatud
asjaolu annab seetõttu kohtule alust kahelda ka tema poolt väidetud puhtsüdamliku kahetsuse
siiruses, kuivõrd nimetatu eelduseks on siiski oma teo tõsiduse mõistmine, millele viitaks ka
tõepäraste selgituste andmine.

Seega, kõike eelpooltoodut arvesse võttes leiab kohus, et I. Batejevi süüd toimepandud teos saab
pidada keskmisest suuremaks.

Riigikohus on märkinud, et karistuse eesmärkide saavutamiseks peab arvestama ka süüdlase isikut
(vt Riigikohtu otsused nr 3-1-1-40-04; 3-1-1-99-06)

I. Batejevil on karistusregistri andmetel (väärteotoimik lk 13) kehtiv väärteokaristus 2014.a.
toimepandud liiklusalase rikkumise eest, mille eest määratud rahatrahv oli veel käesoleva
kohtuistungi toimumise ajaks tasumata. Kohus leiab, et kehtiva karistuse olemasolu on kõnekas
asjaolu iseloomustamaks isiku õiguskuulekust ja seda tuleb uute karistuste mõistmisel ka arvesse
võtta.

Kohtuväline menetleja on karistanud I. Batejevit LS § 224 lg 1 alusel toimepandud väärteo eest
rahatrahviga 75 trahviühikut, s.o. üle sanktsiooni keskmise määra. Kohus leiab, et vaidlustatud
otsusega I. Batejevile määratud põhikaristus mahub ettenähtud sanktsiooni piiridesse, on I.
Batejevi süüga proportsionaalne, täidab nii karistuse üld- kui ka eripreventiivseid eesmärke, ning
alust temale määratud rahatrahvi vähendamiseks ega ka väärteomenetluse lõpetamiseks ei ole.
Karistust kergendavaid ega raskendavaid asjaolusid kohus ei tuvastanud.


Kohus juhindub VTMS § 132 p 1, § 109, § 111,

(allkirjastatud digitaalselt)
Julia Vernikova
Kohtunik

                                                                     Tsiviilasi nr 2-16-105514




                             KOHTUOTSUS
                             EESTI VABARIIGI NIMEL
                                 (Tagaseljaotsus)


Kohtu nimetus                           Pärnu Maakohus
Kohtunik                                Ivika Sillaots
Otsuse avalikult teatavaks tegemise     30. september 2016, Pärnu Maakohtu Pärnu Rüütli tn
aeg ja koht                             kohtumaja kantselei kaudu
Tsiviilasja number                      2-16-105514
Tsiviilasi                              OÜ Luutar hagi M. M.i vastu laenuvõla 1088,25
                                        eurot, intressi 104,47 eurot, leppetrahvi 1632,38
                                        eurot ja viivise 152,39 eurot nõudes
Tsiviilasja hind                        2977,49 eurot
Menetlusosalised ja nende esindajad     Hageja: OÜ Luutar, registrikood 11296015, asukoht
                                        Suur-Aia 19/21, 72711 Paide, esindaja juhatuse liige
                                        L.-L. E., e-post: xxx
                                        Kostja: M. M., isikukood xxxxxxxxxxx, elukoht xxxxx
                                        xx, xxxxx xxxx, xxxxx xxxxxxxx

Menetlemise viis                        Kirjalik menetlus

RESOLUTSIOON
    1. Hagi rahuldada tagaseljaotsusega osaliselt.
    2. Välja mõista M. M.ilt (M., isikukood xxxxxxxxxxx) OÜ Luutar (registrikood 11296015)
       kasuks 1089,93 eurot (üks tuhat kaheksakümmend üheksa eurot ja 93 senti), millest
       1088,25 euro on põhinõuded ja 1,68 eurot viivised.
    3. Jätta rahuldamata OÜ Luutar hagi M. M.i vastu leppetrahvi 1632,38 eurot, intressi
       104,47 eurot ja viivise 150,71 eurot nõudes.
    4. Väljamõistetud      summa     kanda     OÜ Luutar         arvelduskontole
       nr EE962200221034000800 Swedbank AS, märkides selgitusse kostja nime ja
       tsiviilasja numbri.
    5. Menetluskulud jätta 36,61 % ulatuses kostja M. M.i kanda ja 63,39 % ulatuses hageja
       OÜ Luutar kanda (alus: TsMS § 163 lg 1).
    6. Välja mõista M. M.ilt (M.) OÜ Luutar kasuks menetluskulud summas 100,68 eurot
       (ükssada eurot ja 68 senti).
    7. Tagaseljaotsus on tagatiseta viivitamata täidetav (TsMS § 468 lg 1 p 2).
Edasikaebamise kord


                                                                                         1 (4)
                                                                          Tsiviilasi nr 2-16-105514



 Kostja võib esitada tagaseljaotsuse peale kaja menetluse taastamiseks Pärnu Maakohtule 30
 päeva jooksul alates tagaseljaotsuse kättetoimetamisest. Kajale tuleb lisada kõik asja
 ettevalmistamise lõpuleviimiseks vajalik, s.h TsMS § 394 nõuetele vastav kirjalik vastus hagile.
 Taotledes kaja esitamisel menetlusabi, peab seaduses sätestatud tähtaja järgimiseks tegema
 tähtaja kestel ka menetlustoimingu, mille tegemiseks menetlusabi taotletakse (s.t esitama kaja).
 Kajalt ja menetluse taastamise avalduselt tasutakse kautsjonina summa, mis vastab riigilõivule
 poolelt hagihinnalt, kuid mitte vähem kui 100 eurot ja mitte rohkem kui 1500 eurot. Kautsjon
 tuleb tasuda Rahandusministeeriumi arveldusarvele nr EE571010220229377229 (SWIFT:
 EEUHEE2X) SEB Pank AS-is või a/a EE062200221059223099 (SWIFT: HABAEE2X)
 Swedbank AS-is, või a/a EE513300333522160001 (SWIFT: FOREEE2X) Danske Bank A/S
 Eesti filiaalis või a/a EE221700017003510302 (SWIFT: NDEAEE2X) Nordea Bank Finland Plc
 Eesti filiaalis, märkides selgituseks: kaja kautsjon, tsiviilasja number, nimi.
 Hageja võib esitada kohtuotsusele apellatsioonkaebuse Tallinna Ringkonnakohtule 30 päeva
 jooksul alates otsuse apellandile kättetoimetamisest, kuid mitte hiljem kui viie kuu möödumisel
 esimese astme kohtu otsuse avalikult teatavakstegemisest. Apellatsioonkaebus võidakse
 lahendada ringkonnakohtus kirjalikus menetluses, kui kaebuse esitaja ei taotle selle lahendamist
 istungil.
 Menetluskulude kindlaksmääramise peale võib edasi kaevata menetluskulude hüvitamiseks
 õigustatud või menetluskulusid kandma kohustatud isik, kui vaidlustatav menetluskulude
 summa ületab 200 eurot.
 Seaduses sätestatud alustel võib menetlusosaline taotleda riigipoolset menetlusabi
 menetluskulude kandmiseks. Seaduses sätestatud tähtaja järgimiseks peab menetlusabi taotleja
 tegema tähtaja kestel ka menetlustoimingu, mille tegemiseks ta menetlusabi taotleb, eelkõige
 esitama kaebuse. Kaebuse põhjendamiseks või riigilõivu tasumiseks või kaebuses esineva sellise
 puuduse kõrvaldamiseks, mis on seotud menetlusabi taotlemisega, annab kohus mõistliku tähtaja
 pärast menetlusabi andmise taotluse lahendamist, kui nimetatud taotlus ei olnud esitatud
 põhjendamatult või tähtaja pikendamise eesmärgil. See ei välista menetlustähtaja ennistamist
 (TsMS § 187 lg 6).

  Sisulised asjaolud ja kohtu õiguslik põhjendus

  Kohus peab võimalikuks rahuldada hagi tagaseljaotsusega kooskõlas tsiviilkohtumenetluse
  seadustiku (TsMS) § 407 lg 1 ja § 444 lg 1 alusel õiguslikult põhjendatud ulatuses, kuna kostjale
  on hagimaterjalid 08.06.2016 isiklikult allkirja vastu kätte toimetatud ja kostja ei ole kohtule
  tähtaegselt nõuetekohaselt kirjalikku vastust esitanud. Sel juhul loeb kohus hageja esitatud
  faktilised väited kostja poolt omaksvõetuks. TsMS § 407 lg 5 loetletud tagaseljaotsuse tegemist
  välistavaid asjaolusid antud asjas ei esine.
  Kohus leiab, et hageja nõue on põhjendatud ja hagi tuleb rahuldada osaliselt.
  Hageja on esitanud kohtusse hagi kostjalt 22.07.2015 sõlmitud laenulepingu nr K-1208
  järgse võlgnevuse väljamõistmiseks ja 22.07.2015 laenulepingu nr K-1209 järgse võlgnevuse
  väljamõistmiseks. Hageja palub mõista kostjalt enda kasuks välja põhivõla 453,25 eurot,
  intressi 43,51 eurot, leppetrahvi 679,88 eurot ja viivise 63,49 eurot (laenuleping K-1208)
  ning põhivõla 635 eurot, intressi 60,96 eurot, leppetrahvi 952,50 eurot ja viivise 88,80 eurot
  (laenuleping K-1209).
  Kostja ei ole hagile vastanud.

TsMS § 407 lg.6 kui hageja on nõus tagaseljaotsuse tegemisega, kuid hagi ei ole hagiavalduses
märgitud ulatuses ja asjaoludega õiguslikult põhjendatud , teeb kohus otsuse , millega jätab


                                                                                              2 (4)
                                                                           Tsiviilasi nr 2-16-105514



hagi rahuldamata. Viidatud sätte alusel on kohtul kohustus kontrollida tehingu tühisust ka siis,
kui pooled ise ei ole sellele tuginenud, sest tegemist on seaduse kohaldamisega. Kohus on kirja
teel pöördunud hageja poole ja selgitanud , et leping võib osaliselt v. täielikult olla tühine.
Hageja on vastanud, et soovib tagaseljaotsuse tegemist.

Kohtu hinnangul on pooled 22.07.2015 sõlminud tarbijakrediidilepingud võlaõigusseaduse
(VÕS) § 402 tähenduses, mis on VÕS § 401 lg-s 1 sätestatud krediidilepingu alaliigiks.
Lepingust ei nähtu, et kostja vastutus piirduks üksnes hageja valdusesse antud panditud asja
väärtusega (VÕS § 403 lg 3 p 4).
Vastavalt VÕS § 406 lg 1 on krediidi kulukuse määr krediidi kogukulu tarbijale, mis on
väljendatud aastase protsendimäärana kasutusse võetud krediidisummast või krediidi
ülempiirist, eeldusel et tarbijakrediidileping kehtib kokkulepitud tähtaja jooksul ning et
krediidiandja ja tarbija täidavad oma kohustusi tarbijakrediidilepingus kokkulepitud
tingimustel ja tähtaegadel.
VÕS § 4062 lg 1 kohaselt on tarbijakrediidileping tühine, kui tarbija poolt tasumisele kuuluva
krediidi kulukuse määr aastas ületab krediidi andmise ajal Eesti Panga viimati avaldatud
viimase kuue kuu keskmist krediidiasutuste poolt eraisikutele antud tarbimislaenude kulukuse
määra enam kui kolm korda.
Asja materjalidest nähtuvalt väljastas hageja kostjale 22.07.2015 laenulepingu nr K-1208 alusel
laenuna 453,25 eurot 8-ks päevaks intressi määraga 1,2% päevas (lepingu p-d 2, 4, 5). Hageja
väljastas kostjale 22.07.2015 laenulepingu nr K-1209 alusel laenuna 635 eurot 8-ks päevaks
intressi määraga 1,2% päevas (lepingu p-d 2, 4, 5). Kohus märgib, et ainuüksi sellise intressi
määra puhul (438% aastas) ületab krediidi kulukuse määr, mis on krediidi kogukulu tarbijale
(VÕS § 406), rohkem kui kolm korda Eesti Panga avaldatud keskmist krediidiasutuste poolt
eraisikutele antud tarbimislaenude kulukuse määra, mis on lepingu sõlmimisel 26,57%. Seega
on hageja ja kostja vahel sõlmitud laenulepingud nr K-1208 ja K-1209 tühised VÕS § 4062 lg 1
alusel, mistõttu on hagejal lisaks laenusummale VÕS § 4062 lg 3 järgi õigus nõuda kostjalt
intressi kokkulepitud aja (7 päeva) eest VÕS § 94 lg-s 1 sätestatud suuruses ja viivist VÕS
§ 113 lg 1 teises lauses toodud viivise seadusjärgses määras. Muid tühisest lepingust tulenevaid
nõudeid hageja kostja vastu esitada ei saa.

Kostjal tuli oma lepingujärgsed kohustused täita hiljemalt 29.07.2015, mil VÕS § 94 lõikes 1
nimetatud EKP põhirefinantseerimisoperatsioonidele kohaldatav viimane intressimäär oli
0,05%. Kuivõrd kostjale anti laenu lepingu K-1208 alusel 453,25 eurot 8-ks päevaks, ei tule
kostjal hagejale seadusjärgset intressi maksta (453,25 eurot × 0,05% × 8 päeva / 365 päeva =
0,005 eurot). Kuivõrd kostjale anti laenu lepingu K-1209 alusel 635 eurot 8-ks päevaks, ei tule
kostjal hagejale seadusjärgset intressi maksta (635 eurot × 0,05% × 8 päeva / 365 päeva =
0,007 eurot).

Hagist nähtuvalt on hageja arvestanud viivist laenulepingu nr K-1208 alusel põhivõlalt
453,25 eurot seitsme päeva eest (alates 30.07.2015 kuni 05.08.2015). Hageja viivise nõue on
VÕS § 113 lg 1 ja § 94 lg 1 alusel põhjendatud seega 0,70 euro ulatuses (453,25 eurot × 8,05%
× 7 päeva / 365 päeva). Hagist nähtuvalt on hageja arvestanud viivist laenulepingu nr K-1209
alusel põhivõlalt 635 eurot seitsme päeva eest (alates 30.07.2015 kuni 05.08.2015). Hageja
viivise nõue on VÕS § 113 lg 1 ja § 94 lg 1 alusel põhjendatud seega 0,98 euro ulatuses
(635 eurot × 8,05% × 7 päeva / 365 päeva).
Eeltoodust tulenevalt rahuldab kohus hageja nõude osaliselt 1089,93 eurot ulatuses, millest
1088,25 eurot on põhinõuded kahe lepingu peale kokku ja 1,68 eurot viivised.


                                                                                               3 (4)
                                                                            Tsiviilasi nr 2-16-105514



TsMS § 468 lg 1 p 2 alusel tunnistab kohus otsuse tagatiseta viivitamata täidetavaks.

 Menetluskulud
 TsMS § 163 lg 1 kohaselt peab kohus hagi osalise rahuldamise korral otsustama, kas pooled
 kannavad menetluskulud võrdsetes osades või jaotab kohus menetluskulud võrdeliselt hagi
 rahuldamise ulatusega või jätab menetluskulud täielikult või osaliselt poolte endi kanda.
 Käesoleval juhul rahuldab kohus hagi osaliselt, s.o 36,61 % (hagi esitamise seisuga hageja nõue
 2977,49 eurot ja kohtuotsusega rahuldatud nõue 1089,93 eurot). Kohus leiab, et mõistlik on
 jaotada menetluskulud poolte vahel võrdeliselt hagi rahuldamise ulatusega ehk kostja kanda jätta
 36,61 % menetluskuludest ja hageja kanda jätta 63,39 % menetluskuludest.
 Vastavalt TsMS § 177 lg 1 määrab kohus hageja taotlusel tagaseljaotsuses kindlaks ka kostja poolt
 hüvitatavad menetluskulud (nende rahalise suuruse), kui hageja esitab kohtu määratud ajaks
 menetluskulude nimekirja. Hageja menetluskuluks on riigilõiv 275 eurot. Kuna hageja
 menetlustoimingud on tehtud kas seaduslike esindajate (S. E. ja L.-L. E.) või töötaja (N. M.) poolt,
 ei saa hagejal olla tekkinud lepingulise esindaja kulusid. Kohus määrab hageja menetluskulude
 rahaliseks suuruseks 275 eurot (riigilõiv). Kohus, rahuldades hagi osaliselt, mõistab hageja
 taotlusel kostjalt välja menetluskuluna 100,68 eurot (36,61 % 275 eurost).



 /allkirjastatud digitaalselt/
 Ivika Sillaots
 Kohtunik




                                                                                                4 (4)

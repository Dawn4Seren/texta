                               KOHTUMÄÄRUS

Kohus                             Tallinna Ringkonnakohus
Kohtukoosseis                     Ulvi Loonurm, Imbi Sidok- Toomsalu, Indrek Soots
Määruse tegemise aeg ja koht      14.04.2016, Tallinn
Tsiviilasja number                2-15-17932
Tsiviilasi                        K-VV avaldus alaealise lapse suhtes ühise
                                  hooldusõiguse osaliseks lõpetamiseks ja avaldajale
                                  otsustusõiguse    andmiseks     laste   igakordse
                                  viibimiskoha (sh elukoha), tervishoiu ja hariduse
                                  suhtes ning PH vastuavaldus alaealise lapse suhtes
                                  ühise hooldusõiguse osaliseks lõpetamiseks ja
                                  temale otsustusõiguse andmiseks
Vaidlustatud kohtulahend          Harju Maakohtu 25.02.2016 määrus
Kaebuse esitaja ja kaebuse liik   K-VV määruskaebus
Menetluse liik                    Kirjalik menetlus
Menetlusosalised     ja    nende Avaldaja: K-VV (ik XXXXXXXXX), lepinguline
esindajad                        esindaja Janne Kivistik
                                 Puudutatud isik I: PH (ik XXXXXXXXXX),
                                 lepinguline esindaja vandeadvokaat Natalia Suvorova
                                 Puudutatud isik II: GH (ik XXXXXXXXX)
                                 Puudutatud isik III: GH (ik XXXXXXXXXX)
                                 Puudutatud isikute II ja III esindaja riigi õigusabi
                                 korras vandeadvokaat Ilya Zuev
                                 Eestkosteasutus: Rae vald Rae Vallavalitsuse kaudu

RESOLUTSIOON
  1. Tühistada Harju Maakohtu 25.02.2016 määrus ja saata asi tagasi esimese astme
     kohtule uueks läbivaatamiseks.
  2. Määruskaebus rahuldada.
  3. Määruse peale ei saa edasi kaevata.

Asjaolud ja K-VV avaldus
1. K-VV (avaldaja, laste ema) esitas 27.11.2015 maakohtule avalduse tema ja PH (puudutatud
isik I, laste isa) ühiste laste GH (sünd XX.XX.XXXX/puudutatud isik II, poeg) ja GH (sünd
XX.XX.XXXX/puudutatud isik III, tütar) ühise hooldusõiguse osaliseks lõpetamiseks ning
avaldajale ainuotsustusõiguse üleandmiseks laste igakordse viibimiskoha (sh elukoha),

                                                                                        1
tervishoiu ja hariduse suhtes ning suhtlemiskorra kindlaksmääramiseks. Maakohus eraldas
02.02.2016 määrusega avalduse lastega suhtlemiskorra kindlaksmääramiseks eraldi
menetlusse.

Avalduse kohaselt elasid avaldaja ja puudutatud isik koos 2001 - oktoober 2015 ning
kooselust on sündinud 2 last: XX.XX.XXXX poeg G ja XX.XX.XXXX tütar G. Avalduse
põhjendustel on perekonnas aastaid kestnud puudutatud isiku I poolne vaimne ja füüsiline
terror. Näiteks jaanuaris 2015 jäeti avaldaja koos pojaga värava taha, avaldajat tuppa ei lastud,
tütar aga sai nuttes isaga kokkuleppe, et võtab oma asjad. Puudutatud isik I filmis irvitades
last, kes oma ja osalt ka oma ema asju pakkis. Avaldaja elas koos tütrega nädalavahetuse oma
õe juures. Kuivõrd esmaspäeval oli lapsel vaja kooliasju, palusid avaldaja ja tütar koju tagasi.
Veebruaris – märtsis 2015, kui poeg koolis haigestus ja avaldaja ta koolist koju tõi, võttis
puudutatud isik I väravalt voolu välja ning käskis poeg linna oma õe juurde viia. Märtsis 2015
keelas puudutatud isik I pojal avaldajale väravat avada. Kui avaldaja koos tütrega koju sai, ei
lubanud isa enam pojal väravat avada ning seetõttu jäi tütrel linna trenni minemata. Juunis
2015 jäeti avaldaja koos pojaga värava taha. Kui puudutatud isik I koju jõudis ja avaldajat
märkas, rebis ta lapse ees avaldajat kõri pidi majast välja. Kui puudutatud isik I hoovis
toimetas, pääses avaldaja tuppa ja lukustas end lapse tuppa. Seepeale lõhkus puudutatud isik I
uksepiida, et avaldajat juukseid- ja jalgupidi trepist alla ja välja vedada. Kuivõrd auto oli
garaažis, lukustas avaldaja end autosse, misjärel mees lukustas garaažiuksed ja avaldaja oli
garaažis luku taga kella 14:00-st kuni 20.00-ni. 2015 augusti alguses läksid avaldaja ja
puudutatud isik I tülli ning mõlemal lapsel kästi avaldaja „välja visata“. Mõlemad lapsed
nutsid ja palusid ema, et ta ära läheks, kuna lapsed ei tahtvat näha, kuidas puudutatud isik I
avaldajale haiget teeb. Avaldaja ööbis sel ööl autos.

05.10.2015 töölt hiljem koju jõudes oli väravatest vool välja võetud ja värav lukustatud.
Avaldaja veetis õhtu ja pool ööd õues koera magamisaluseks olnud teki sisse mässituna, kus
puudutatud isik I ja lapsed teda nägid. Avaldaja selgitusel olevat hiljem selgunud, et see olnud
karistus puudutatud isiku I isa sünnipäevale mitteminemise eest.

Avalduse kohaselt tuli avaldajal kooselu vältel pidevalt taluda alandamist, alusetut
süüdistamist petmises ning aina süvenevat vaimset ja füüsilist vägivalda, mida nägid pealt ka
lapsed. Perenõustaja juurde minekust on puudutatud isik I keeldunud.

Avaldaja on pärast poolte lahkuminekut kohtunud lastega kooli juures või pärast trenni, kuid
kokkusaamised olid raskendatud. Pärast avaldaja pöördumisest lastekaitsesse takistab
puudutatud isik I avaldajal pärast kooli ja trenni lastega kohtumist ning on blokeerinud ema
telefonikõned lastele. Aastate jooksul on puudutatud isik I visanud poolte ühisest kodust välja
peale avaldaja ka lapsi, nimetades neid korduvalt „abordi jäänusteks“ ning kasutades laste
suhtes äärmiselt labaseid ja inetuid väljendeid.

Lapsed kardavad isa ja on isa äkkvihahoogude ennetamise nimel tegema kõike.

Avaldaja palub osaliselt lõpetada vanemate ühine hooldusõigus laste suhtes ja anda talle üle
otsustusõigus laste igakordse viibimiskoha, tervishoiu ning hariduse suhtes.

PH vastuavaldus ja vastus avaldaja avaldusele
2. 22.12.2015 esitas puudutatud isik I vastuavalduse ühise hooldusõiguse osaliseks
lõpetamiseks ning avaldajale ainuotsustusõiguse andmiseks laste igakordse viibimiskoha (sh


                                                                                               2
elukoha), tervishoiu ja hariduse suhtes. Laste isa palus jätta avaldaja avaldus rahuldamata ja
rahuldada tema vastuavaldus.

Laste isa ei ole nõus muutma laste elu-, kooli- ning treeningute kohta. Lapsed on harjunud
praeguse elukorraldusega. Puudutatud isiku I kinnitusel ei ole ta takistanud lastel avaldajaga
suhelda, vaid see on laste soov.

Lapsed elavad isa elukohas ja käivad XXXX XXXXXXXXXXXX ning nende õpiedukus on
väga hea. Enne avaldaja lahkumist suhtusid lapsed koolitöödesse jahedamalt. Laste huvidest
lähtuvalt on nendel mugavam ja turvalisem elada isa juures. Avaldaja elab üürikorteris, mis
tingiks tulevikus lastele elukoha- ja koolivahetusi. Samuti ei ole teada, kas lastel on ema
juures ettenähtud omaette toad. Isa juures on lastel paremad majanduslikud tingimused.
Puudutatud isikul on majanduslik valmisolek laste kasvatamiseks. Ema juures viibides oleksid
lapsed oma sõpruskonnast välja arvatud.

Kuni praeguse ajani on mõlemad vanemad hoolitsenud laste tervise eest ja mõlemal on
hingeline seotus lastega, kuivõrd mõlemad vanemad elasid koos lastega sünnist saadik. Siiski
on puudutatud isik I olnud rohkem pühendunud, hoolitsenud söögitegemise eest, pesnud pesu,
koristanud ja viinud ning toonud lapsed koolist. Kuivõrd avaldaja oli pidevalt hõivatud tööga,
siis tegi puudutatud isik I nimetatud toiminguid peamiselt üksinda. Puudutatud isik I palus
tema avaldus rahuldada.

Vastused avaldustele
3. Eestkosteasutuse vastuse kohaselt pöördus avaldaja 28.10.2015 lastekaitsespetsialisti
poole, et tal puudub võimalus suhelda oma lastega. Lastekaitsespetsialist suhtluskorda ei
koostanud, kuna puudutatud isik I seda ei soovinud.

Eestkosteasutus juhtis tähelepanu asjaolule, et puudutatud isikule I pakuti välja varianti
kohtuda emaga Rae Vallavalitsuse ruumides, et leppida kokku suhtluskord, kuid laste isa
keeldus.

Eestkosteasutus külastas puudutatud isiku I ja laste elukohta ning vestluses ilmnes, et kui
vanemad koos elasid, oli kodune õhkkond närviline. Praeguseks on lapsed harjunud, et ema
nendega koos ei ela. Tütre sõnul olevat emale olnud kõige tähtsam töö ja nendega oli tegelnud
rohkem isa.

Eestkosteasutuse vastuse kohaselt selgitas puudutatud isik I neile, et ta ei olevat takistanud
lastel emaga suhtlemist, blokeeris vaid ema kõned laste telefonidele.

Protsessi kaasatud lastepsühhiaatri II sõnul soovivat lapsed elada isaga ning emaga mitte
suhelda ega kohtuda. Olukord, kus lapsed keelduvad emaga suhtlemast, ei ole tavapärane.
Samas ei olevat alust väita, et lapsed on isa poolt mõjutatud. Eestkosteasutus toetas
puudutatud isiku I avalduse rahuldamist.

4. Laste esindaja palus jätta avaldaja avaldus rahuldamata ja rahuldada puudutatud isiku I
avaldus. Lapsed on esindajale kinnitanud, et nad soovivad elada isa juures ning emaga
suhelda ega kohtuda ei taha. Laste isa avaldas esindajale, et ta ei ole laste ema suhtes füüsilist
vägivalda kasutanud. Esindaja leidis, et lastevanemate vahel on pikaajaline konflikt, kuid see
ei puutu asjasse.


                                                                                                3
Maakohtu määrus
5. Maakohus jättis avaldaja avalduse rahuldamata ja rahuldas puudutatud isiku I avalduse.
Kohus lõpetas osaliselt vanemate ühise hooldusõiguse ja andis puudutatud isikule I
otsustusõiguse otsustada laste viibimiskoha, hariduse ja tervise küsimusi.

Avalduse kohaselt oli kooselu lõppemise põhjuseks puudutatud isiku I aastaid kestnud vaimne
ja füüsiline terror avaldaja suhtes. Samas ei toonud eestkosteasutus ega laste esindaja välja
asjaolusid, et laste isa käitumine oleks laste suhtes traumeeriv ja nende huve kahjustav.
Avaldaja ei ole pöördunud politseisse ja kohus asus seisukohale, et avaldaja väited puudutatud
isiku I vägivaldsuse kohta olid tõendamata.

Kohtu arvates olid mõlemad vanemad võimelised lapsi kasvatama ja nende eest hoolitsema,
kuid ühise hooldusõiguse jätkamine ei ole laste huvides. Vanemate omavahelised suhted on
äärmiselt pingestatud ja nad ei suuda hooldusõiguse teostamiseks vajalikku koostööd teha
suurte erimeelsuste tõttu. Kohtu veendumusel on lastel isa juures tagatud turvaline ja stabiilne
elukeskkond. Kohus leiab, et avaldaja ärakolimisel ja puudutatud isiku II õpitulemuste
langemisel võib olla põhjuslik seos, kuid see ei viita, et puudutatud isiku II psüühika on isast
tulenevalt ohus. Puudutatud isiku II õpitulemuste langus võib olla põhjustatud
vanematevahelistest erimeelsustest jm.

Kohus tuvastas, et mõlemal lapsevanemal on valmisolek lapsi kasvatada ja laste huvid on
mõlema vanema juures tagatud. Seega tuli asja lahendamisel lähtuda laste soovist.

TsMS § 5521 lg 1 sätestab kohtu kohustuse ära kuulata vähemalt 10-aastane laps isiklikult.
Sama paragrahvi lõige 3 sätestab, et lapse ärakuulamisest võib loobuda üksnes mõjuval
põhjusel. Kohus leidis, et laste ärakuulamine ei ole põhjendatud, kuna see ei aita kaasa asja
lahendamisele, sest lapsed on väljendanud soovi elada isaga.

Kohus jättis avaldaja avalduse rahuldamata ja rahuldas puudutatud isiku I avalduse ja lõpetas
vanemate ühise hooldusõiguse ja andis puudutatud isikule I ainuotsustusõiguse laste
viibimiskohaga seotud küsimustes. Otstarbekaks pidas kohus anda puudutatud isikule I üle ka
ainuotsustusõigus laste hariduse ja tervisega seotud küsimuses. Kohus ei nõustunud
avaldajaga, et veel oleks vajalik ühe psühholoogi hinnangut, selgitamaks välja lastega
toimuvat. Kohus leiab, et laste tahe oli välja selgitatud mitme neutraalse isiku poolt.

Määruskaebus
6. Avaldaja palus maakohtu määruse tühistada ja saata asi uueks arutamiseks esimese astme
kohtule. Maakohus jättis läbi viimata vajaliku menetluse, välja on jäänud selgitamata olulised
asjaolud, kogumata vajalikud tõendid. Kohus rikkus menetlusnorme, kuna ei täitnud seaduses
ettenähtud ülesandeid. Kohtul on hagita asjas seaduse järgi aktiivne roll, kuid kohus ei
kogunud piisavalt tõendeid, vaid tugines kolmandate osapoolte pinnapealsetele arvamustele ja
jättis olulised asjaolud välja selgitamata. Kohus ei süvenenud laste tegelikku tahtesse, sest ei
selgitanud välja, miks lapsed ei soovi vanemaga suhelda. Tegu ei ole lapsevanematega, kes
oleks elanud pikka aega lahus ning aeg oleks olnud määrav (lahku mindi oktoobris 2015).
Kohus jättis põhjendamatult rahuldamata avaldaja taotluse veel ühe psühholoogi hinnangu
küsimiseks.

Kohus ei kuulnud ära psühhiaater II, kes kohtus lastega kõigest ühel korral, kuid esitas juba
seisukoha eestkosteasutusele. Kuna kohtumised lastega olid enamuses toimunud isa
juuresolekul, ei saa rääkida laste avameelsest ja vabast suhtlemisest. Kohus nendib, et

                                                                                              4
(määruse p 26), et juhul, kui lapsed näevad vanematevahelist vägivalda pealt, on see lapsele
avaldatav kahjulik mõju, kuivõrd taoline käitumine on lapse jaoks traumeeriv. Samas on
kohus lähtunud eestkosteasutuse ja laste esindaja seisukohast, et ei nähtu, et laste isa
käitumine on laste suhtes olnud traumeeriv. Määruse p-s 10 oli kirjas, et poja seisukoht, et ta
ei suuda seda kõike aktsepteerida, mida ema neile teinud on ning ta ei soovi emaga ei suhelda
ega ka kokku saada. Ka tütre sõnul on ta ema peale solvunud ning ei soovi temaga suhelda.
Eestkosteasutus, lastele määratud esindaja ega psühhiaater ei ole välja toonud põhjuseid, mis
lastega tegelikult toimub, mis on nende reaalne vajadus. Laste öeldu puhul on tegemist
ütlustega, mis sisaldavad isa lauseid, mida viimane on kasutanud laste ees emaga rääkides.

Apellandi arvates on üks vanem andnud oma negatiivse suhtumise teise vanemasse üle lastele
ja lapsed on kooselava vanema mõju all. Lastele on üle kandunud vanema kontrastne
sõnavara ja maneer ning vastandlik käitumine, milline avaldub suurel määral isa käitumises.
Riigikohus on lahendi nr 3-2-1-4-07 p-s 24 kirjutanud, et lapsele avaldatav kahjulik mõju ei
pea ilmtingimata seisnema vanema vägivaldses või ähvardavas käitumises lapse enda suhtes,
vaid see võib seisneda ka lapsele tajutavas vägivaldses või ähvardavas käitumises lapsele
lähedaste inimeste suhtes. Seega võivad teatud juhul ühe vanema ähvardavad telefonikõned
teisele vanemale olla käsitatavad lapsele kahjuliku mõju avaldamisena. Kuid vanemate
omavaheliste telefonikõnede sisu ei pea iseenesest jõudma lapseni. Praegusel juhul on aga
lasteni jõudnud info läbi nende enda telefoni ning lapsed on näinud isa suhtumist emasse
kirjapildis.

Kohtul tuleks määrata erapooletu asjatundja, kes selgitaks välja need põhjused, miks lastes on
kujunenud selline arusaamine.

Kuna lastega koos elav vanem ei suuda julgustada lapsi suhtlema eraldi elava vanemaga,
tuleks olukorra lahendamiseks kaasata erieeskostja, kes selgitaks lastele vanemaga suhtlemist
ja vanemasse suhtumist.

Avaldajale teadaolevalt puudub laste isal regulaarne sissetulek. Kooselust mäletab apellant, et
sisuliselt laste isal vastavad vahendid puudusid. Maakohus on jätnud menetluses selle välja
selgitamata. Asja uuel läbivaatamisel tuleb anda hinnang puudutatud isiku I väidetele tema
majandusliku ja tervisliku olukorra kohta.

Vastused määruskaebusele
7. Puudutatud isik I palub jätta kaebus rahuldamata. Kohus põhjendas, et avaldaja väited
puudutatud isiku I vägivaldsuse osas on tõendamata. Ainetu on etteheide puudutatud isiku I
sissetulekute välja selgitamata jätmise kohta, kuna laste isa on suutnud tagada lastele vajaliku
elukvaliteedi. Kohus on põhjalikult motiveerinud määrust ja lähtunud laste soovist.

8. Eestkosteasutus Rae vald nõustub määruskaebuse väitega, et olukord nõuab spetsialisti
sekkumist ja kaasata võib psühholoogi, et selgitada välja, miks lapsed emaga suhelda ei soovi.
Õige on, et psühhiaater kohtus lastega ühe korra. Perenõustajale vastas laste isa telefoni teel,
et lapsed ei soovi perenõustajaga enam kohtuda. Lapsed kinnitasid lastekaitsespetsialistile, et
neil on kodus hea ja rahulik ning nad ei pea pealt vaatama, kuidas ema ja isa omavahel
tülitsevad. Lastekaitsespetsialistile avaldas laste ema, et tema hinnangul on laste arvamus
mõjutatud laste isast, kelle viha tema vastu on kandunud lastele. Lapsed on keerulises
olukorras ja vaja on tugevat sekkumist, kuna ta ei ole saanud lastega suhelda ning on mures,
kuna lapsed kannatavad isa vaimse vägivalla all. PKS § 143 lg 2 kohaselt peab vanem


                                                                                              5
hoiduma tegevusest, mis kahjustab lapse suhet teise vanemaga või raskendab lapse
kasvatamist. Mõlemal vanemal on kohustus ja õigus suhelda lapsega isiklikult.

Menetluse edasine käik
9. Maakohus võttis määruskaebuse menetlusse, jättis selle rahuldamata ja edastas
läbivaatamiseks Tallinna Ringkonnakohtule.

Ringkonnakohtu määrus
10. Ringkonnakohus leiab, et määruskaebus on põhjendatud ja maakohtu määrus tuleb
materiaalõiguse normi väära kohaldamise ja menetlusõiguse normi olulise rikkumise tõttu
tsiviilkohtumenetluse seadustiku (TsMS) § 667 lg 2 alusel tühistada ja saata asi esimese astme
kohtule uueks läbivaatamiseks.

Ringkonnakohtu hinnangul on maakohus vaidlustatud määruse tegemisel rikkunud oluliselt
menetlusõiguse norme, samuti kohaldanud vääralt materiaalõigust. Rikkumise ulatus on
selline, mis ei võimalda ringkonnakohtul teha asjas ise uut lahendit, arvestades kohtu
kõrgendatud selgitamiskohustust ja tähtsust omavate asjaolude omal algatusel
väljaselgitamise ülesannet hagita perekonnaasjade lahendamisel.

Lähtuvalt PKS § 123 lg-st 1 teeb kohus lapsesse puutuvat asja läbi vaadates esmajoones laste
huvidest lähtuva lahendi, arvestades kõiki asjaolusid ja asjaomaste isikute õigustatud huvi.
Hagita asja läbivaatamisel ei ole kohus seotud menetlusosaliste esitatud taotluste ega
asjaoludega ega hinnangutega asjaoludele, kui seadusest ei tulene teisiti (TsMS § 477 lg 5).
TsMS § 436 lg 6 kohaselt ei ole kohus seotud esitatud asjaolude ja seisukohtadega
perekonnaasjades. Sisuliselt on maakohus jätnud vaidlustatud määruse põhjendamata,
rikkudes seega TsMS § 436 lg-t 1 (koostoimes TsMS § 463 lg-ga 2), samuti TsMS § 465 lg 2
p-s 8 sätestatud nõudeid.

Maakohus rikkus oluliselt seadust, jättes täitmata TsMS § 5521 lg-s 1 sätestatud kohustuse ära
kuulata vähemalt 10-aastane laps isiklikult. Avaldaja ja puudutatud isiku I ühised lapsed olid
menetluse ajal 14- ja 12-aastased. Asjaolu, et kohtule oli väidetavalt teada laste esindaja ja
eestkosteasutuse arvamus, ei ole asjakohane ega mõjuv põhjus, mis annaks aluse laste
ärakuulamisest loobumiseks (TsMS § 552¹ lg 3). Arusaamatu on kohtumääruses olev korduv
põhjendus, et laste ärakuulamine kohtu poolt ei aita asja lahendamisele kaasa (otsuse p 31).
Lastekaitseseaduse § 5 neljanda punkti kohaselt tuleb lapse õiguste ja heaolu tagamisel
lähtuda põhimõttest, et igal lapsel on õigus iseseisvaks seisukohavõtuks kõigis teda
puudutavates küsimustes ning õigus väljendada oma vaateid. Viidatud sätte kohaselt on lapsel
õigus iseseisvaks seisukohavõtuks sõltumata oma vanusest. Kohtul puudub alus kahelda laste
võimes väljendada adekvaatselt seisukohta neid puudutavas küsimuses (TsMS § 552¹ lg 2).
Asja uuel läbivaatamisel tuleb kohtul lapsed ära kuulata. Laste arvamust ei asendada
lastepsühhiaatri seisukoht ja eestkosteasutuse arvamus, mis mõlemad põhinevad lastega
ühekordsel kohtumisel, sest laste isa selgitusel ei soovivat lapsed rohkem oma emaga
kohtuda.

Maakohtu määrus ei vasta TsMS § 465 lg 2² p-s 8 sätestatud nõuetele ja asjas tuleb teha uus
määrus, mis vastab seaduses sätestatule. Kohus ei vastanud enamusele avaldaja väidetest, ega
kõrvaldanud kahtlust, et lapsed võivad olla mõjutatud kooselavast vanemast, omandades
vanema negatiivse suhtumise teisesse vanemasse. Riigikohus on 01.03.2007 lahendis nr 3-2-
1-4-07 p-s 24 selgitanud, et lapsele avaldatav kahjulik mõju ei pea ilmtingimata seisnema
vanema vägivallas või ähvardavas käitumises, vaid võib seisneda tajutavas vägivallas.

                                                                                            6
Maakohtul tuleb lapsed ära kuulata. Vajadusel tuleb kaasata protsessi psühholoog, nagu
märkis eestkosteasutus vastuses määruskaebusele.

Ringkonnakohus märgib täiendavalt, et maakohus ei ole asja materjalidest nähtuvalt
selgitanud puudutatud isikule II tema iseseisvat kaebeõigust. TsMS § 533 lg 1 kohaselt võib
vähemalt 14-aastane piisava kaalutlus- ja otsustusvõimega laps tema isikut puudutavas hagita
perekonnaasjas määruse peale kaevata oma seadusliku esindaja kaasabita. Sama kehtib muude
asjade suhtes, mille puhul tuleb laps enne asja lahendamist ära kuulata.

TsMS § 173 lg 3 teise lause kohaselt otsustab menetluskulude jaotuse esimese astme kohus
asja uuel läbivaatamisel.

TsMS § 696 lg 3 kohaselt ei ole määrus kassatsiooni korras vaidlustatav.


   /allkirjastatud digitaalselt/   /allkirjastatud digitaalselt/   /allkirjastatud digitaalselt/
        Ulvi Loonurm                    Imbi Sidok-Toomsalu                   Indrek Soots




                                                                                                   7

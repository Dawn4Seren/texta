                                                                      Tsiviilasi nr 2-15-124997




                          KOHTUOTSUS
                                EESTI VABARIIGI NIMEL
                                      Tagaseljaotsus
 Kohus                               Tartu Maakohus
 Kohtunik                            Donald Kiidjärv
 Otsuse tegemise aeg ja koht         5. juuli 2016, Tartu kohtumaja
 Tsiviilasi                          Suomen Luottovalvonta OY hagi Olev Hanso
                                     vastu võla väljamõistmiseks
 Tsiviilasja hind                    1 001,12 eurot
 Menetlusosalised ja nende           hageja: Suomen Luottovalvonta OY (registrikood
 esindajad                           2400904-2, asukoht Helsingi PL 311, 00181 Uusimaa,
                                     Soome Vabariik), lepinguline esindaja: Kaspar
                                     Kamsakann                                   (e-post
                                     kaspar@oigusbyroo.onmicrosoft.com)
                                     kostja: Olev      Hanso   (isikukood    XXX,    elukoht
                                     teadmata)
 Menetlus                            lihtmenetlus
RESOLUTSIOON
1. Rahuldada tagaseljaotsusega osaliselt Suomen Luottovalvonta OY hagi Olev Hanso
   vastu Kaupmehe Järelmaks OÜ ja Olev Hanso vahel 19.06.2012 sõlmitud
   järelmaksulepingu nr 1208034/96ta alusel võla väljamõistmiseks.
2. Mõista Olev Hansolt Suomen Luottovalvonta OY kasuks välja:
   2.1. tagastamata järelmaks 492,5 eurot, intress 36,69 eurot, viivis 21.03.2016 seisuga
        313,53 eurot ja sissenõudmisega seotud kulud 25,56 eurot, kokku 868,28 eurot;
   2.2. alates 06.07.2016 kuni tagastamata järelmaksu täieliku tasumiseni viivis 19,1878%
        tagastamata järelmaksult aastas.
3. Jätta välja mõistmata Olev Hansolt Suomen Luottovalvonta OY kasuks sissenõudmisega
   seotud kulud summas 38,34 eurot.
4. Tunnistada tagaseljaotsus tagatiseta viivitamata täidetavaks.
5. Toimetada otsus kätte menetlusosalistele.
Menetluskulude jaotus ja kindlaksmääramine
6. Jaotada menetluskulud järgmiselt: jätta hageja menetluskuludest 96% kostja kanda ja 4%
   hageja enda kanda; jätta kostja menetluskulud tema enda kanda.
7. Määrata Suomen Luottovalvonta OY menetluskuludeks riigilõiv 200 eurot ja õigusabikulu
   põhjendatud ja vajalikus ulatuses 180 eurot, kokku menetluskulu 380 eurot.
8. Välja mõista Olev Hansolt menetluskulu 364,8 eurot Suomen Luottovalvonta OY kasuks.
9. Olev Hansol tasuda hüvitamisele kuuluvatelt menetluskuludelt käesoleva lahendi
   jõustumisest alates kuni täitmiseni viivist VÕS § 113 lg 1 II lauses ettenähtud ulatuses.

                                                                                               1
Kaja esitamine
10. Kostja võib esitada Tartu Maakohtule tagaseljaotsuse peale kaja, kui tema tegevusetus,
    mis oli tagaseljaotsuse tegemise aluseks, oli tingitud mõjuvast põhjusest. Kaja võib
    esitada sõltumata mõjuva põhjuse olemasolust, kui hagile vastamata jätmise puhul oli hagi
    kostjale või tema esindajale kätte toimetatud muul viisil kui isiklikult allkirja vastu
    üleandmisega või elektrooniliselt või tagaseljaotsust ei võinud seaduse kohaselt teha.
    Kaja võib esitada tagaseljaotsuse kättetoimetamisest alates 30 päeva jooksul. Kui
    tagaseljaotsus toimetatakse kätte avalikult, võib kaja esitada 30 päeva jooksul alates
    päevast, kui kostja sai tagaseljaotsusest või selle täitmiseks algatatud täitemenetlusest
    teada. Kajalt tasutakse kautsjon, mis vastab riigilõivule poolelt hagihinnalt, kuid mitte
    vähem kui 100 eurot ja mitte rohkem kui 1500 eurot. Kajale tuleb lisada kõik asja
    ettevalmistamise lõpuleviimiseks vajalik koos dokumentide ja nende lisade ärakirjadega
    vastavalt menetlusosaliste arvule.
Apellatsioonkaebuse esitamine
11. Hageja võib esitada otsuse peale apellatsioonkaebuse Tartu Ringkonnakohtule 30 päeva
    jooksul alates otsuse kättetoimetamisest, kuid mitte hiljem kui viie kuu möödumisel otsuse
    avalikult teatavakstegemisest. Kui apellant soovib asja arutamist kohtuistungil, peab ta
    seda apellatsioonkaebuses märkima; vastasel juhul loetakse, et ta on nõus asja
    lahendamisega kirjalikus menetluses.
12. Ringkonnakohus võtab apellatsioonkaebuse menetlusse üksnes juhul, kui maakohtu
    otsuses on antud luba edasikaebamiseks või kui maakohtu otsuse tegemisel on selgelt
    ebaõigesti kohaldatud materiaalõiguse normi või on selgelt rikutud menetlusõiguse normi
    või on selgelt ebaõigesti hinnatud tõendeid ja see võis oluliselt mõjutada lahendit.
Selgitus menetlusabi taotlejale
13. Seaduses sätestatud tähtaja järgimiseks peab menetlusabi taotleja tegema tähtaja kestel
    ka menetlustoimingu, mille tegemiseks ta menetlusabi taotleb, eelkõige esitama kaebuse.
    Kaebuse põhjendamiseks või riigilõivu tasumiseks või kaebuses esineva sellise puuduse
    kõrvaldamiseks, mis on seotud menetlusabi taotlemisega, annab kohus mõistliku tähtaja
    pärast menetlusabi andmise taotluse lahendamist, kui nimetatud taotlus ei olnud esitatud
    põhjendamatult või tähtaja pikendamise eesmärgil.
KOHTU PÕHJENDUSED
14. Tsiviilkohtumenetluse seadustiku (TsMS) § 444 lg 3 alusel teeb kohus otsuse kirjeldava
    osata ja põhjendavas osas põhjendab vaid hagi osalist rahuldamata jätmist.
15. Kohus leiab, et hagi on õiguslikult põhjendatud osaliselt.
16. Hagiavalduse kohaselt on Kaupmehe Järelmaks OÜ ja kostja sõlminud 19.06.2012
    järelmaksulepingu nr 1208034/96ta (järelmaksuleping), mille alusel omandas kostja
    videokaamera Sony HDRCX250EB ja mälukaardi SDHC 16 GB. Järelmaksusummaks oli
    lepingu järgi 492,50 eurot ja lepingujärgseks intressimääraks 19,1878% aastas. Hagi
    kohaselt ütles Kaupmehe Järelmaks OÜ lepingu 26.11.2012 üles põhjusel, et kostja ei
    täitnud enda lepingulisi kohustusi. 07.07.2015 loovutas Kaupmehe Järelmaks OÜ oma
    nõude kostja vastu Suomen Luottovalvonta OY-le (hageja). Hageja palub mõista kostjalt
    enda kasuks lepingu alusel välja tagastamata järelmaksu (põhivõla) 492,5 eurot, intressi
    36,69 eurot, võla sissenõudmisega seotud kulud 63,90 eurot, sissenõutavaks muutunud
    viivise 313,53 eurot ja alates otsuse tegemisest kuni tagastamata järelmaksu (põhivõla)
    tasumiseni viivise 19,1878% aastas tagastamata järelmaksult (põhivõlalt).
17. Kohus märgib, et tulenevalt TsMS § 438 lg-st 1 ja § 436 lg-st 7 on kohtul tarbija vastu
    esitatud nõude lahendamisel kohustus kontrollida tüüptingimuste kehtivust ka siis, kui
    pooled ise ei ole sellele tuginenud. Vaidlust ei ole selles, et Kaupmehe Järelmaks OÜ
    tegutses krediidisaajale krediidi väljastamisel oma majandustegevuse raames ja kostja oli
    Kaupmehe Järelmaks OÜ-ga tarbijakrediidilepingut sõlmides tarbijaks VÕS § 34
    tähenduses (19.06.2012 kehtinud redaktsioon).


                                                                                             2
    Hagiavalduse kohaselt on võla sissenõudmisega seotud kulu 63,90 eurot. Hagist nähtub,
    et võla sissenõudmisega seotud kulu on Kaupmehe Järelmaks OÜ poolt kostjale saadetud
    võla sissenõudmisega seotud meeldetuletuskirjade (3 tk) ja lepingu ülesütlemise teate (1
    tk) kulu, mille tasumist nõuab hageja lepingu alusel vastavalt Kaupmehe Järelmaks OÜ
    hinnakirjale.
    Kohus leiab, et lepingu tüüptingimus, mis sellist hinda vastavalt hinnakirjale nõuda lubab,
    on tühine. Tarbijakrediidilepingu nr 1208034/96ta üldtingimuste p 7.5 (hagiavalduse p 2.4)
    kohaselt on krediidisaaja kohustatud hüvitama krediidiandjale võla sissenõudmisega
    seotud mõistlikud kulud. Krediidisaajale ja lepinguga seotud isikutele lepingu rikkumise
    tõttu saadetud teadetega seotud kulud tuleb hüvitada vastavalt krediidiandja hinnakirjale.
    Hagiavaldusest punktist 2.4.1 nähtub, et meeldetuletuskiri maksab 12,78 eurot ja teade
    lepingu ülesütlemisest maksab 25,56 eurot.
    VÕS § 35 lg 1 järgi loetakse tüüptingimuseks lepingutingimust, mis on eelnevalt välja
    töötatud tüüplepingutes kasutamiseks või mida lepingupooled muul põhjusel ei ole eraldi
    läbi rääkinud ja mida tüüptingimust kasutav lepingupool (tingimuse kasutaja) kasutab teise
    lepingupoole suhtes, kes ei ole seepärast võimeline mõjutama tingimuse sisu. Kohtu
    hinnangul tuleb Kaupmehe Järelmaks OÜ ja kostja vahel 19.06.2012 sõlmitud
    järelmaksulepingut lugeda sõlmituks tüüptingimustel VÕS § 35 lg 1 tähenduses. Samuti on
    viidatud lepingu lahutamatuks lisaks olevate üldtingimuste ja hinnakirja näol tegemist
    tüüptingimustega.
    VÕS § 42 lg 3 p 5 kohaselt lepingus, mille teiseks pooleks on tarbija, on ebamõistlikult
    kahjustav eelkõige tüüptingimus, millega nähakse ette, et teine lepingupool peab oma
    kohustuse rikkumise korral maksma tingimuse kasutajale ebamõistlikult suurt leppetrahvi,
    ebamõistlikult suurt kindlaksmääratud suuruses kahjuhüvitist või muud hüvitist, või kui
    teiselt lepingupoolelt võetakse võimalus tõendada tegeliku kahju suurust. VÕS § 42 lg 1
    kohaselt on selline tüüptingimus tühine.
    Kohus on seisukohal, et kindlaksmääratud tasu suurus peab olema mõistlikult
    põhjendatav. Hagiavalduse kohaselt on hageja saatnud kostjale kolm meeldetuletuskirja
    ja ühe lepingu ülesütlemise teate (kokku 4 kirja). Hageja ei ole selgitanud, mida
    meeldetuletuskirjade ja lepingu ülesütlemise teate tasu endas sisaldab. Kohus leiab, et
    hinnakirjas kindlaksmääratud meeldetuletuskirjade maksumus 12 eurot 78 senti ja lepingu
    ülesütlemise teate maksumus 25 eurot 56 senti on ebamõistlikult suur, arvestades kulu
    võimalikele töövahenditele, tööjõule ja tööajale. Seega on üldtingimuste p 7.5. VÕS § 42
    lg 3 p 5 alusel tühine tüüptingimus osas, millega krediidiandjal on õigus nõuda
    krediidisaajale saadetud teadetega seotud kulutuste hüvitamist hageja hinnakirja järgi.
    Kohtu hinnangul on mõistlik ja põhjendatud meeldetuletuskirjade ja lepingu ülesütlemise
    teate maksumus 6,39 eurot, mistõttu mõistab kohus võla sissenõudmiseks kantud kuluna
    kostjalt hageja kasuks välja 25,56 eurot (4 × 6,39 eurot). Ülejäänud, so 38,34 eurot, osas
    tuleb sissenõudmisega seotud kulud jätta välja mõistmata.
18. Ülejäänud osas on hagi põhjendatud ja tuleb rahuldada.
19. Menetluskulud tuleb TsMS § 163 lg 1 järgi jaotada võrdeliselt hagi rahuldamise ulatusega.
    Hagi rahuldatakse ligikaudu 96% ulatuses. Seega jäävad hageja menetluskuludest 96%
    kostja ja 4% hageja kanda. Kostja menetluskulud jäävad tema enda kanda. Arvestades
    asjaolu, et kostja ei ole menetluses osalenud ega hagile vastanud, ei saa tal
    menetluskulusid tekkinud olla. Hagiavalduse kohaselt palub hageja kostjalt välja mõista
    menetluskuluna riigilõivu 200 eurot ning kantud õigusabikulu 225 eurot. Kohus on
    seisukohal, et kuna tsiviilasi ei olnud keerukas ega mahukas ning hageja lepingulise
    esindaja sisuline õigusabi on piirdunud hagiavalduse koostamise ja selle kohtusse
    esitamisega, peab kohus põhjendatud õigusabikuluks 180 eurot. Hageja põhjendatud
    menetluskulud kokku käesolevas asjas on seega 380 eurot (200+180). Kostjalt tuleb välja
    mõista hageja menetluskulu 364,80 eurot (96% 380 eurost).


/allkirjastatud digitaalselt/
Kohtunik


                                                                                             3

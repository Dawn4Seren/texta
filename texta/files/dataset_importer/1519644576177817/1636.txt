                                                             Tsiviilasi nr: 2-14-50637




                          KOHTUOTSUS
                                 Eesti Vabariigi nimel

Kohus                         Tallinna Ringkonnakohus

Kohtukoosseis                 Liis Arrak, Krista Kirspuu, Ande Tänav

Otsuse tegemise aeg ja koht   30.11.2016, Tallinn

Tsiviilasja number            2-14-50637

Tsiviilasi                    DT (T) hagi NT (T) vastu ühisvara jagamiseks ja NT
                              vastuhagi DT vastu ühisvara jagamiseks

Vaidlustatud kohtulahend      Harju Maakohtu 18.04.2016 otsus

Tsiviilasja hind              DT apellatsioonkaebus 3500 eurot
apellatsioonimenetluses
                              NT apellatsioonkaebus 3500 eurot

Kaebuse esitaja ja kaebuse    DT apellatsioonkaebus
liik
                              NT apellatsioonkaebus
Menetlusosalised ja nende
esindajad
                              Hageja: DT (isikukood XXXXXXXXXXX, elukoht XXX);
                              Hageja lepinguline esindaja: Aleksandr Gamazin (e-post:
                              XXX)

                              Kostja: NT (isikukood XXXXXXXXXX, elukoht XXX)

                              Kostja lepinguline esindaja: Tamara Vologžanina (e-post:
                              XXX)

Istungi toimumise aeg         01.11.2016
RESOLUTSIOON:
  1. Tühistada Harju Maakohtu 18.04.2016 otsus osas, millega loeti NT ja DT
     solidaarkohustuseks laenujääk seisuga 02.12.2014 summas 54 082,32 eurot
     Swedbank AS ees, mis tuleneb Swedbank AS ja DT vahel sõlmitud
     laenulepingust nr 05-151629-EL ja osas, millega mõisteti DT-lt NT kasuks välja
     hüvitis sõiduauto Toyota Corolla Verso eest 709,27 eurot ületavas osas. Muus
     osas jätta Harju Maakohtu 18.04.2016 otsus lõppjärelduses muutmata, muutes
     osaliselt ja täiendades otsuse põhjendusi.


                                                                                    1(11)
                                                                  Tsiviilasi nr: 2-14-50637

   2. DT apellatsioonkaebus rahuldada osaliselt.
   3. NT apellatsioonkaebus rahuldada osaliselt.
   4. Kohtuotsuse tervikresolutsioon on järgmine:
      4.1. Jätta läbi vaatamata hagi ja vastuhagi nõue kinnistu XXX (registriosa nr
      XXXXXXXX) jagamiseks.
      4.2. Hagi rahuldada ja vastuhagi rahuldada osaliselt.
      4.3. Jätta rahuldamata NT nõue tuvastada, et DT ja Swedbank AS vahelisest
      laenulepingust nr 05-151629-EL tulenevad kohustused kuuluvad ainuisikuliselt
      DT-le ja ei kuulu poolte ühiskohustuse hulka.
      4.4. Välja mõista DT-lt hüvitis sõiduauto Toyota Corolla Verso eest NT kasuks
      709,27 eurot.
      4.5. Jätta rahuldamata NT nõue DT-lt hüvitise väljamõistmiseks võlgnevusest
      OÜ-le N ja hüvitise väljamõistmiseks arvuti Acer eest.
   5. Poolte menetluskulud ringkonnakohtus jätta nende endi kanda.
   6. Välja mõista NT-lt Eesti Vabariigi kasuks riigituludesse riigilõiv 300 eurot.
      Riigilõiv tuleb tasuda 3 kuu jooksul käesoleva otsuse jõustumisest vastavalt
      otsusele lisatud makseinfolehele. Riigilõivu tasumisega viivitamise korral tuleb
      tasuda viivist käesoleva lahendi jõustumisest kuni täitmiseni Võlaõigusseaduse §
      113 lõike 1 teises lauses sätestatud määras.
   7. Otsuse peale võib kassatsiooni korras edasi kaevata, esitades kaebuse vahetult
      Riigikohtule 30 päeva jooksul otsuse kassaatorile kättetoimetamisest, kuid mitte
      pärast viie kuu möödumist otsuse avalikult teatavaks tegemisest. Hagimenetluses
      Riigikohtus võib menetlusosaline menetlustoiminguid teha ning avaldusi ja
      taotlusi esitada üksnes vandeadvokaadi vahendusel. Menetlusosaline võib ise
      esitada Riigikohtule menetlusabi saamise taotluse, samuti esitada teise
      menetlusosalise kaebuse või muu taotluse kohta seisukohti ja vastuväiteid.
      Menetlusabi andmise taotlus ei peata seaduses sätestatud ega kohtu poolt
      määratud tähtaja kulgemist. Seaduses sätestatud tähtaja järgimiseks peab
      menetlusabi taotleja tegema tähtaja kestel ka menetlustoimingu, mille tegemiseks
      ta menetlusabi taotleb.

Hagi ja selle aluseks olevad asjaolud
  1. DT (edaspidi hageja) esitas 26.03.2014 Harju Maakohtule hagi NT (edaspidi kostja)
   (koos nimetatuna pooled) vastu abielu lahutamiseks ja ühisvara jagamiseks ja täpsustas
   oma nõuet 12.11.2014, 24.11.2014, 11.05.2015 (I köide, tl 1-3, II köide, tl 88, II köide, tl
   104-105, III köide, tl 7, IV köide, tl 6-7) esitatud hagiavalduse täpsustuses.

   2. Hagiavalduse kohaselt pooled abiellusid 27.06.1997 ja pooltel on ühine poeg, 1997.a.
    sündinud D (I köide, tl 5). Mitu viimast aastat ei ela pooled ühise perena, poolte
    abielusuhted on lõppenud ja hageja soovib abielu lahutada. Vaidlust poja elukoha üle
    pooltel ei ole. Pooltel on vaidlus ühisvara jagamise osas. Ühisvarasse kuulub kinnistu
    XXX, kinnistu omanikuna on kinnistusraamatusse kantud hageja (I köide, tl 6-7). Hageja
    hinnangul on kinnistu väärtus 80 000 eurot. Ühisvaraks on ka perekonna huvides võetud
    kohustus, poolte 22.07.2005 sõlmitud laenulepingust nr 05-151629-EL (I köide, tl 8)
    tekkinud laenu tagastamise kohustus summas 54 655,67 eurot, seisuga 28.02.2014.
    Hageja leiab, et poolte osad ühisvaras on võrdsed. Hageja ettepanekutele, sh ka
    kirjalikele (I köide, tl 10-16), kohtuväliselt lahutada abielu, jagada ühisvara ja ühised
    kohustused, vastas kostja keeldumisega.




                                                                                         2(11)
                                                                 Tsiviilasi nr: 2-14-50637

   3. 24.11.2014 esitatud hagiavalduse täpsustuses (II köide, tl 103-105) palus hageja
    lõpetada poolte ühisomand kinnistule XXX ja jätta kinnistu kostja ainuomandisse;
    kohustada kostjat anda nõusolek kinnistusraamatu kande muutmiseks; hageja ja
    Swedbank AS-i vahel sõlmitud laenulepingust nr 05-151629-EL tulenev laenukohustus
    seisuga 11.11.2014 summas 53872,43 eurot, jätta kostja kanda, seejuures hageja tagab
    kaks aastat pangalaenu tasumist; jätta sõiduauto Toyota Corolla nr XXX XXX hageja
    ainuomandisse; hageja ja Swedbank Liising AS vahel sõlmitud liisingulepingust nr
    01125523L tulenev kohustus seisuga 20.11.2014 summas 4117,94 eurot jätta hageja
    kanda.

Kostja vastuväited hagile
   4. Kostja oli nõus abielu lahutamise nõudega. Kostja vaidles vastu kinnistu väärtusele ja
    hageja poolt pakutud laenukohustuse jagamisele. Kinnistu väärtus on mitte rohkem kui
    30 000- 35 000 eurot. Ühisele majapidamisele kasutati veerand laenusummast, mida
    tuleb arvestada laenukohustuse jagamisel ning jätta kostja kanda kohustus mitte rohkem
    kui 13700 eurot. Kostja leidis, et hageja peab talle hüvitama pool sõiduauto Toyota
    Corolla liisingulepingu alusel tasutud summadest (I köide, tl 86-89).

Kostja vastuhagi
   5. 16.05.2014 esitatud vastuhagi (II köide, tl 4-74) keeldus kohus 15.08.2014 määrusega
    menetlusse võtmast (II köide, tl 76). Kostja esitas 19.12.2014 vastuhagi koos menetlusabi
    taotlusega. 06.01.2015 kohtumäärusega vabastas kohus kostja riigilõivu tasumisest
    vastuhagi esitamisel (III köide, tl 18-19) ja 07.01.2015 võttis kohus vastuhagi menetlusse
    (III köide, tl 20-23).

   6. Vastuhagis (II köide, tl 113-122) ja selle täpsustustes palus kostja jätta hageja
    ainuomandisse kinnistu XXX (registriosa XXXXXXXX); sõiduauto Toyota Corolla
    Verso, registreerimisnumber XXX XXX; hageja ja AS-i Hansa Liising Eesti 2007.a.
    juulis sõlmitud sõiduauto Toyota Corolla Verso liisingulepingust nr 01125523L
    tulenevad õigused ja kohustused. Kostja ainuomandisse palus hageja jätta OÜ N ees
    tekkinud kustutamata võlakohustusest jäänud summa 1855,25 eurot; välja mõista kostjalt
    hageja kasuks hüvitis ½ kinnistu turuväärtusest ehk lähtudes eksperthinnangust 30 000
    eurot; välja mõista hagejalt kostja kasuks hüvitis sõiduauto Toyota Corolla Verso, reg
    märk XXX XXX eest summas 3256 eurot; hüvitis võlgnevusest OÜ N ees ½
    võlgnevusest summas 927,63 eurot; hüvitis laptopi Acer eest summas 263,90 eurot,
    hüvitis bensiinisae eest summas 200 eurot; hüvitis muruniitja ½ väärtusest summas 165
    eurot, hüvitis trimmeri 1/2 väärtusest 33,50 eurot. Kokku 4846,03 eurot
    (3256+927,63+263,90+200+165+33,50). Veel palus kostja tunnistada hageja ja
    Swedbank AS vahelisest laenulepingust nr 05-151629-EL tulenevad kohustused summas
    53 872,43 eurot kuuluvad hagejale ainuisikuliselt ja ei kuulu poolte ühiskohustuste hulka.

   7. Kostja leidis oma vastuhagis ja kohtule esitatud seisukohtades, et hageja nimele
    Hansapangas (praegu Swedbank) vormistatud laenud, mis tulenevad laenulepingust nr
    05-151629-EL ja selle lisadest ei ole kulutatud täies ulatuses perekonna huvides. Kogu
    laenusummast 71 950 eurot kasutas hageja perekonna huvides ainult 16 995 eurot,
    ülejäänud laenusumma 54 955 eurot (71 950-16995) ulatuses kasutas hageja perekonnaga
    mitteseotud kuludeks. Seega kogu laenu jääk seisuga 02.12.2014 summas 54 082,43
    eurot on hageja ainuisikuline laenukohustus Swedbank AS-i ees.




                                                                                        3(11)
                                                                 Tsiviilasi nr: 2-14-50637

   8. Peale liisingulepingu lõppemist jäi sõiduauto Toyota Corolla Verso hageja
    ainuomandisse ja kasutusse. Sõiduauto soetamismaksumus oli 20 991,80 eurot, seisuga
    15.11.2014 sõiduki tasumata soetusmaksumuse summa oli 4276,14 eurot. Abielu kestel
    oli tasutud sõiduauto maksumus summas 16 715,66 eurot ehk 80% sõiduki
    kogumaksumusest ning selles ulatuses on sõiduk poolte ühisomand. Sõiduauto praegune
    väärtus on 8000 eurot ja hageja peab hüvitama kostjale 3200 eurot.

Hageja vastuväited vastuhagile
  9. Kostja loetletud maksed, tema võlad ja teised isiklikud kohustused ei ole endiste
   abikaasade ühised kohustused. Hageja pidas perekonda ülal ainuisikuliselt, tasus kõik
   kinnistu korrashoiuga seotud kulud, oma tuludest maksis pangalaene abielusuhete
   lõppemiseni ja jätkab nende tasumist. Hageja on nõus, et kohus rahuldaks vastuhagi
   nõude selles osas, et kinnistu läheks hageja ainuomandisse, kuid rumalusena näib kostja
   nõue, et hageja maksaks talle välja poole kinnistu maksumusest, sest siis tuleks jagada
   poolte vahel ka pangakohustused. Hageja pidas parimaks lahenduseks, et kohus määraks
   hageja kohustuseks jätkata pangalaenu tasumist. Pangal ei ole ei ole vaja kehtivat hageja
   kohustust teisele isikule ümber vormistada.

Esimese astme kohtu otsus
   10. 27.11.2014 osaotsusega lahutas Harju Maakohus poolte abielu. 18.04.2016 otsusega
    jättis Harju Maakohus läbi vaatamata hagi ja vastuhagi nõude kinnistu XXX jagamiseks.
    Maakohus rahuldas hagi, vastuhagi rahuldas osaliselt ja otsustas:
    -jätta rahuldamata NT nõue tuvastada, et DT ja Swedbank AS vahelisest laenulepingust
    nr 05-151629-EL tulenevad kohustused kuuluvad ainuisikuliselt DTle ja ei kuulu poolte
    ühiskohustuse hulka.
   -lugeda NT ja DT solidaarkohustuseks laenujääk seisuga 02.12.2014 summas 54 082,32
   eurot Swedbank AS ees, mis tuleneb panga ja DT vahel sõlmitud laenulepingust nr 05-
   151629-EL.
   -rahuldada NT nõue DT-lt hüvitise väljamõistmiseks sõiduauto Toyota Corolla Verso eest
    ja välja mõista DT-lt NT kasuks 3256 eurot.
   -jätta rahuldamata NT nõue DT-lt hüvitise väljamõistmiseks võlgnevusest OÜ-le N ja
   hüvitise väljamõistmiseks arvuti Acer eest.
   NT menetluskulud jäid Eesti Vabariigi kanda ja DT menetluskulud jäid tema enda kanda.

   11. Otsuse põhjenduste kohaselt sõlmiti poolte abielu 27.06.1997 ning see lõppes
    02.12.2014. Pooled ei vaidle, et kinnistu XXX (edaspidi kinnistu) kuulub ühisvara
    koosseisu. Hageja nõustus, et kinnistu jääb kostja ainuomandisse, kostja palus jätta
    kinnistu hageja ainuomandisse. 27.01.2016 korraldas kohtutäitur täitemenetluses
    kinnisasja enampakkumise, kuna Swedbank esitas 04.11.2015 kohtutäiturile
    täitmisavalduse ja täitedokumendi täitemenetluse läbiviimiseks. Kostja sõnul
    enampakkumine nurjus soovijate puudumise tõttu. Kinnistusraamatu väljavõttest
    nähtuvalt on kinnistul keelumärge kinnisasja käsutamise keelamiseks kohtutäitur Elin
    Vilippus, Swedbank AS kasuks. Eeltoodust tulenevalt kinnistu Loksa linnas, Tallinna 4
    jagamisel ei ole võimalik taotletavat eesmärki saavutada ja kinnistu Loksa linnas Tallinna
    4 jagamise osas jääb hagi ja vastuhagi läbi vaatamata.

   12. Vaidlust ei ole, et Swedbank AS ja hageja vahel 22.07.2005 sõlmiti laenuleping nr 05-
    151629-EL ja kokku sai hageja pangast laenu 71 950 eurot. Kostja palus tunnistada, et
    hageja ja Swedbank AS vahelisest laenulepingust nr 05-151629-EL (I köide, tl 8)
    tulenevad kohustused summas 53 872,43 eurot kuuluvad ainuisikuliselt hagejale ja ei


                                                                                        4(11)
                                                               Tsiviilasi nr: 2-14-50637

kuulu poolte ühiskohustuste hulka. Kostja oli seisukohal, et hageja nimele Hansapangas
(praegune Swedbank) vormistatud laenud, mis tulenevad laenulepingust nr 05-151629-
EL ja selle lisadest, ei ole kulutatud täies ulatuses perekonna huvides. Hageja väidete
kohaselt kulus kogu raha perekonna huvides. Kohus tuvastas, et seisuga 02.12.2014 oli
laenulepingu jääk 54 082,43 eurot. Kohus leidis, et laen on kasutatud perekonna huvides.

13. Vaidlustamata asjaolude kohaselt sõlmisid AS Hansa Liising Eesti ja ELKE AUTO
 AS 15.03.2007 sõiduauto Toyota Corolla 1,8 (edaspidi sõiduauto), maksumusega
 328 450,25 krooni (koos käibemaksuga) müügilepingu nr 0155998L-OM (IV köide, tl
 113-114). Samal päeval sõlmisid Hansa Liising Eesti AS ja hageja liisingulepingu nr
 0155998L (IV köide, tl 115-119). 22.01.2015 saatis Swedbank hagejale teate
 liisingulepingu nr 01125523L lõppemise kohta 15.04.2015 (IV köide, tl 16). Vaidlust ei
 ole, et sõiduauto on hageja omandis ja hageja omandas sõiduauto peale poolte
 varaühisuse lõppemist. Kostja hinnangul on sõiduauto väärtus ühisvara jagamise ajal
 8000 eurot, millele hageja vastu ei vaielnud. Eeltoodust tulenevalt peab kostja hüvitama
 hagejale sõiduki maksumusest 40,7% ehk 3256 eurot.

14. Kostja palus hagejalt välja mõista hüvitis võlgnevusest OÜ N ees ½ võlgnevuse
 ulatuses ehk 927,63 eurot. Hageja väitel tuttavatelt ja sõpradelt lemmikloomade toidu
 jaoks saadud summa hoidis kostja kodus, kuna Loksa linnas ei ole pangakontorit ning
 pangabuss tuleb Loksale ainult konkreetsetel päevadel. Hageja võttis korduvalt nendest
 summadest raha oma vajadusteks, lubades raha tagastada, kuid jättis raha tagastamata.
 Hageja sellise tegevuse tulemusena kostja tasus kauba eest OÜ-le N arvetes nimetatud
 summadest vähem ning lõppkokkuvõttes tekkis võlg umbes 3000 eurot. Tänaseks on võlg
 osaliselt kostja poolt kustutatud ja võlajääk on 1855,25 eurot. Kuna võlg tekkis hageja
 süül ja abielu kestel, soovib kostja jagada võlgnevuse ning et hageja maksaks kostjale
 selle eest 927,63 eurot. Kohus leiab, et kostja nõue hagejalt hüvitise väljamõistmiseks
 tuleb jätta rahuldamata. Tõendamist ei ole leidnud hageja poolt oma vajadusteks sularaha
 võtmine. Samuti ei ole sularaha võtmine eluliselt usutav, kuna hageja on teinud oma
 arvelt ülekanded OÜ-le N. Raamatupidaja selgituskirjast ei nähtu, millised konkreetsed
 summad ja mis aja eest on OÜ-le N tasumata. Ka AS ja NF kinnitavad tasumist
 koeratoidu eest kostja pangakontole. Seega ei toimunud tasumine sularahas.

15. Lisaks nõuab kostja hagejalt hüvitist hageja enda tarbeks ära viidud arvuti Acer eest.
 Kostja väitel omandas ta pojale järelmaksuga arvuti Acer maksumusega 527,80 eurot,
 mille hageja viis ära kostjale sellest rääkimata. Kostja sai alles mõni aeg tagasi teada, et
 arvuti on käesoleval ajal hageja valduses ja kasutuses. Kostja soovib saada hagejalt arvuti
 eest hüvitist ½ selle maksumusest, so 263,90 eurot. Kostja esitas tõendina Anttila AS arve
 16.02.2011 (II köide, tl 159). Nii hageja kui kostja väidavad, et tasusid arvuti
 maksumuse, kuid kohtule tasumise kohta tõendeid esitatud ei ole. Samuti ei moodusta
 arvuti poolte ühisvara, kuna kostja kinnitusel ostis ta arvuti pojale. Seega tuleb kostja
 nõue hagejalt hüvitise väljamõistmiseks arvuti Acer eest jätta rahuldamata.

16. Kostja loobus kohtuistungil hagejalt hüvitise väljamõistmiseks bensiinisae, muruniitja
 ja trimmeri eest.

 Hageja apellatsioonkaebus
17. Hageja palub tühistada maakohtu otsus osas, millega maakohus mõistis hagejalt kostja
 kasuks välja enamsaadu, st sõiduki arvel summa 3 256 eurot ning jätta kostja vastuhagi
 sõiduauto jagamiseks poolte vahel rahuldamata.


                                                                                       5(11)
                                                                 Tsiviilasi nr: 2-14-50637



   18. Vaidlust ei ole selles, et poolte abielu ajal 2007.a sõlmiti sõiduauto Toyota Corolla
    liisinguleping. Sõiduauto soetusmaksumus oli 20 991,80 eurot, abielu lõpetamise hetkel
    oli sõiduki tasumata soetusmaksumus 4 276,14 eurot. Alates 19.02.2015 oli auto minu
    ainuomandis, kuid pärast abielu lõppemist maksis liisingumakseid hageja. Kuna ka kogu
    liisingu aja maksis liisingumakseid hageja on kostja kasuks välja mõistetud 3 256 eurot
    ebaseaduslik. Maakohus hindas ekslikult sõiduki väärtuse vara jagamise hetkel. Juba 3
    aastat enne abielu lahutamist ei majandanud pooled ühiselt.

   Kostja apellatsioonkaebus
   19. Kostja palub tühistada maakohtu otsus osaliselt, s.o osas millega maakohus jättis
    rahuldamata NT nõude tuvastada, et DT ja Swedbank AS vahelisest laenulepingust nr 05-
    151629-EL tulenevad kohustused kuuluvad ainuisikuliselt DT-le ja ei kuulu poolte
    ühiskohustuse hulka ning millega maakohus luges NT ja DT solidaarkohustuseks
    laenujäägi seisuga 02.12.2014 summas 54 082,32 eurot Swedbank AS ees, mis tuleneb
    panga ja DT vahel sõlmitud laenulepingust nr 05-151629-EL ning teha uus otsus, millega
    rahuldada NT nõue, tuvastada, et DT ja Swedbank AS vahelisest laenulepingust nr 05-
    151629-EL tulenevad kohustused summas 46 627,97 eurot kuuluvad ainuisikuliselt DT-le
    ja ei kuulu poolte ühiskohustuste hulka ja lugeda NT ja DT solidaarkohustuseks
    Swedbank ja DT vahel sõlmitud laenulepingust nr 05-151629-EL tulenev laenujääk
    summas 7454,35 eurot.

   20. Hageja võttis pangast laenu summas 71 950 eurot Asjas läbiviidud ehitusekspertiisiga
    tuvastasid eksperdid, et kinnistul asuva maja remondiks kulus ehitusmaterjale
    üldmaksumusega 16 500 eurot, koos transpordikuludega 16 995 eurot. Tehtavate tööde
    maksumuseks hindasid eksperdid 5 885 eurot. Kuna pooled tegid kõik tööd ise, siis
    remonditööde eest kellelegi raha ei makstud. Kostja leidis seetõttu, et kogu laenusummast
    71 950 euro ulatuses kasutas hageja perekonna huvides vaid 16 995 eurot. Ülejäänud
    laenusumma kasutas hageja perekonnaga mitteseotud kuludeks. Seega kogu laenusumma
    jääk seisuga 02.12.2014 summas 54 082,32 eurot on hageja ainuisikuline kohustus.

   21. Kohus jättis üle kuulamata tunnistajatena NK ja RD ja nende esitatud seletused koos
    tõenditega, samuti kostja vande all ärakuulamata. Neist tõenditest oleks selgunud, et
    hageja kulutas laenuna saadud summa ära välismaal reisimiseks ja armukestega
    puhkamiseks.

   22. Kohus jättis kostja põhjendustega ja tõenditega arvestamata. Selgusetuks jääb kuhu ja
    millisteks perekonna huvideks hageja kohtu arvates sularaha või oma teisele kontole
    kantud summasid kasutas. Kohus jättis arvestamata, et kuni ekspertiisi tegemiseni hageja
    väitis, et kõik laenuna saadud summad olid võetud kinnistu renoveerimiseks. Tegelikult
    lükkas ekspertiis need väited ümber. Kohus tuvastas, et lisaks ostis hageja ka muid asju ja
    tasus liisingumakseid ning laenumakseid, kuid need ei moodusta kuidagi üldsummat
    54 082,43 eurot. Perekonna igakuisteks makseteks, sh autoliisingu ja laenu
    tagasimakseteks jätkus hageja töötasust, mis oli vahemikus 15 000-27 000 krooni ning
    kostja koerte kasvatamisega saadud tegevusest.

Vastused apellatsioonkaebustele
   23.Vastustajad vaidlesid teineteise poolt esitatud apellatsioonkaebustele vastu ja palusid
    jätta need rahuldamata ning menetluskulud vastaspoole kanda.



                                                                                         6(11)
                                                                Tsiviilasi nr: 2-14-50637

Ringkonnakohtu seisukoht
   24. Ringkonnakohus leiab, et Harju Maakohtu 18.04.2016 otsus tuleb tühistada osas,
   millega loeti NT ja DT solidaarkohustuseks laenujääk seisuga 02.12.2014 summas
   54 082,32 eurot Swedbank AS ees, mis tuleneb panga ja DT vahel sõlmitud
   laenulepingust nr 05-151629-EL ja osas, millega mõisteti DT-lt NT kasuks välja hüvitis
   sõiduauto Toyota Corolla Verso eest 709,27 eurot ületavas osas. Muus osas jätta Harju
   Maakohtu 18.04.2016 otsus lõppjärelduses muutmata, muutes osaliselt ja täiendades
   otsuse põhjendusi.

   25. Poolte apellatsioonkaebustega on vaidlustatud maakohtu otsust vaid osas, millega
   vastuhagi rahuldati osaliselt, täpsemalt osas, millega jäeti rahuldamata NT nõue
   tuvastada, et DT ja Swedbank AS vahelisest laenulepingust nr 05-151629-EL tulenevad
   kohustused kuuluvad ainuisikuliselt DT-le ja ei kuulu poolte ühiskohustuse hulka ning
   loeti NT ja DT solidaarkohustuseks laenujääk seisuga 02.12.2014 summas 54 082,32
   eurot Swedbank AS ees, mis tuleneb panga ja DT vahel sõlmitud laenulepingust nr 05-
   151629-EL, ja osas, millega rahuldati NT nõue DT-lt hüvitise väljamõistmiseks sõiduauto
   Toyota Corolla Verso eest. Muus osas maakohtu otsust ei vaidlustatud ning TsMS § 651
   lg-e 1 järgi ei saa ringkonnakohus apellatsioonkaebuste piire ületada.

   26. Ringkonnakohus leiab, et maakohtu otsus osas, millega loeti NT ja DT
   solidaarkohustuseks laenujääk seisuga 02.12.2014 summas 54 082,32 eurot Swedbank AS
   ees, mis tuleneb panga ja DT vahel sõlmitud laenulepingust nr 05-151629-EL, tuleb
   tühistada juhindudes TsMS § 656 lg-st 3, sest käesolevas asjas ei ole hagis ega vastuhagis
   nõuet, tuvastada, et viidatud laenulepingust tulenev kohustus on poolte solidaarkohustus,
   kumbki pool esitanud. Kostja esitas vastuhagis nõude tuvastada, et DT ja Swedbank AS
   vahelisest laenulepingust nr 05-151629-EL tulenevad kohustused kuuluvad ainuisikuliselt
   DT-le ja ei kuulu poolte ühiste kohustuste hulka, hageja esitas hagis nõude, et
   laenulepingust nr 05-151629-EL tulenev abikaasade ühine laenusumma tagasimaksmise
   kohustus jääks ühisvara jagamisel kostjale. TsMS § 439 järgi ei või kohus otsuses ületada
   nõude piire ega teha otsust nõude kohta, mida ei ole esitatud. Kuna maakohus tegi otsuse
   nõude kohta, mida pooled ei esitanud, on tegemist olulise menetlusõiguse normi
   rikkumisega. Seda rikkumist ei ole võimalik kõrvaldada esimese astme kohtus ning
   seetõttu puudub vajadus saata asi uueks arutamiseks esimese astme kohtule. Maakohtu
   otsus tuleb seetõttu nõude, mida maakohtule ei esitatud, lahendamise osas tühistada. Kuna
   maakohtus vastavat nõuet ei esitatud, ei ole põhjendatud ka kostja apellatsioonkaebus
   osas, milles palutakse tuvastada, et NT ja DT solidaarkohustuseks on Swedbank ja DT
   vahel sõlmitud laenulepingust nr 05-151629-EL tulenev laenujääk summas 7454,35 eurot.

    27. Maakohus asus seisukohale, et hageja ja Swedbank AS vahel sõlmitud laenulepingust
    nr 05-151629-EL saadud laenusummad on kulutatud poolte perekonna huvides ja ei ole
    seega hageja lahuskohustuseks. Ringkonnakohus nõustub maakohtu seisukohaga.

    28. Apellatsioonkaebuses leiab kostja, et laenuna saadud summast 71 950 eurot kulutati
    perekonna huvides ainult summa 25 322,03 eurot ja seega ei ole tõendatud, et perekonna
    huvides kasutati laenusummast 46 627,97 eurot. Kostja väidete kohaselt on põhjendatud
    perekonna huvides laenusumma kasutamine osas, mille eest tasuti maja ostuhind, tasuti
    maa ostueesõigusega erastamise eest, tehti ülekandeid kostja kontodele, tasuti
    diivanikomplekti Boston ja televiisori Sony Dav-SB300 osamaksed ning
    eksperthinnangu järgi tasuti maja renoveerimiseks kasutatud ehitusmaterjalide ja nende
    veokulude eest.


                                                                                       7(11)
                                                             Tsiviilasi nr: 2-14-50637



29. Kostja tõi esile, et hageja on ajavahemikul 12.08.2005-31.12.2008 võtnud sularahas
välja või kandnud oma teisele kontole 40 221,42 eurot. Kostja väidab, et see sularahana
väljavõetud summa ei ole kasutatud perekonna huvides ning tema ei tea, kuhu hageja
sularahana väljavõetud summa kasutas. Ringkonnakohus leiab, et kostja väited ei ole
usutavad. AS Swedbank 03.03.2014 tõendi järgi (II kd, tlk 131) sõlmiti 22.07.2005
Swedbank AS ja DT vahel laenuleping nr 05-151629-EL laenulimiidiga 29 098 eurot
laenusumma, millest laenusaaja poolt võeti kasutusse 7 674 eurot. kasutamise
sihtotstarbega „Elamu, asukohaga XXX ost ja renoveerimine“, 07.11.2005 sõlmiti
laenulepingule lisa, millega väljastati lisasumma 24 662 eurot, 18.09.2006 sõlmiti
laenulepingule lisa, millega väljastati lisasumma 38 372 eurot, 09.03.2012 sõlmiti
laenulepingule lisa, millega väljastati lisasumma 637 eurot sihtotstarbega „Intressi
maksepuhkuse aja eest maksmisele kuuluva intressi tasumine ning käesolevast
laenulepingust tulenevate võlgnevuste kustutamine“, 25.10.2012 sõlmiti laenulepingule
lisa, millega väljastati lisasumma 80 eurot sihtotstarbega „Intressi maksepuhkuse aja eest
maksmisele kuuluva intressi tasumine“, 09.12.2013 sõlmiti laenulepingule lisa, millega
väljastati lisasumma 525 eurot sihtotstarbega „intressi maksepuhkuse aja eest maksmisele
kuuluva intressi tasumine ning käesolevast laenulepingust tulenevate võlgnevuste
kustutamine“. Asja materjalidele lisatud 27.07.2005 sõlmitud ehitiste müügilepingu ja
pandilepingu (II kd, tlk 150-157) sõlmimisel osales ka kostja ostjana ja pandipidaja
abikaasana ja p-i 2.3 järgi kinnitasid ostja ja pandipidaja, et ostjal on pandipidajaga
sõlmitud laenuleping, mille arvel saab ostja täita müüjale ostuhinna tasumise kohustuse.
Sama lepingu p 4.1 järgi pantis ostja lepingu eseme pandipidajale DT ja pandipidaja
vahel 22.07.2005. a sõlmitud laenulepingust nr 05-151629-EL (laenusumma 29 098
eurot) tulenevate pandipidaja kõikide nõuete täitmise tagamiseks. Asja materjalidele
lisatud 26.09.2006 hüpoteegi seadmise lepingu ja asjaõiguslepingu ( I kd, tlk 107, 108,
110, 111) järgi, milles osalejaks oli ka kostja, seati lepingu p 3.1. järgi kinnistule XXX
hüpoteek summas 780 000 krooni ning nimetatud hüpoteegiga tagati kõik nõuded DT
vastu, mis tulenevad hüpoteegipidaja ja DT vahel 22.07.2005 sõlmitud laenulepingust nr
05-151629-EL, samuti kõik nõuded DT vastu, mis tulenevad hüpoteegipidaja ja DT vahel
sõlmitud ja tulevikus sõlmitavatest võlaõiguslikest lepingutest, samuti kõik nõuded NT
vastu, mis tulenevad hüpoteegipidaja ja NT vahel sõlmitud ja tulevikus sõlmitavatest
lepingutest. Kuna kostja andis nõusoleku poolte ühisvarale pandi ja hüpoteegi
seadmiseks, samuti oli teadlik pandi-ja hüpoteegisumma suurusest ning sellest, et tagatis
seati hageja poolt laenulepingu nr 05-151629-EL täitmise tagamiseks, pooled elasid
perekonnana, ei ole ringkonnakohtu arvates eluliselt usutav kostja väide, et tema ei tea,
millele kostja laenusummad kasutas.

30. Maakohtu otsuse järgi on tõendatud laenulepingu nr 05-151629-EL järgi saadud
summade kasutamine perekonna huvides, kuna hageja konto väljavõtetest nähtub, et
hageja (otsuses ekslikult märgitud kostja) on ostnud ehitusmaterjale, kütust, tasunud
igakuiseid laenu- ja liisingumakseid, tasunud notarikulud, teinud ülekandeid kostjale ja
Loksa Linnavalitsusele, tasunud igakuiseid sissemakseid kostja pensionifondi, tasunud
igakuiselt diivanikomplekti Boston ja Sony DAV-SB 300 makseid.

31.Apellatsioonkaebuses tugineb kostja sellele, et eksperdiarvamusega on tõendatud
XXX teostatud remondi maksumus maksimaalselt summas 16 995 eurot. Hageja väidete
kohaselt kulusid laenulepingu nr 05-151629-EL järgi saadud summad mh ka kinnistu
renoveerimiseks, sh ka pinnase tõstmiseks, aia ehitamiseks jne, renoveerimine teostati ka
2007. a, samuti jäi osa ehitusmaterjale kasutamata (katusekivid), kuid kinnistul on need


                                                                                    8(11)
                                                             Tsiviilasi nr: 2-14-50637

olemas. Ringkonnakohus osutab, et eksperthinnangu kohaselt ei ole ekspert 2007. a
kulutusi arvestanud (V kd, tlk 32, p. 2, tlk 127), sest ekspertiisi määruses palus
maakohus eksperdil anda hinnang läbiviidud remondi maksumuse kohta ajavahemikul
2005 kuni 2007, millest ekspert sai ilmselt aru nii, et 2007 võimalikke ehitus- ja
renoveerimistöid pole vaja hinnata. Hageja konto väljavõttest (III kd, tlk 88-103) nähtub,
et terve 2007. aasta jooksul on kaupu ostetud EHITUS SERVICE-st, Ehituse ABC-st ja
K-RAUTA-st mis teadaolevalt on ehitusmaterjale müüvad kauplused. Samuti on ekspert
avaldanud arvamuse vaid elamu ehitus- ja renoveerimistööde võimaliku maksumuse
kohta, hindamata kogu kinnistul tehtud ehitustöid. Viimati nimetatu kohta ei saanud
ekspert arvamust ka avaldada, sest eksperdile esitatud küsimus oli suunatud vaid elamu ja
sauna remondi kulude väljaselgitamisele. Eeltoodust nähtuvalt ei tõenda eksperdiarvamus
kõikide XXX kinnistul tehtud renoveerimist- ja ehitustööde maksumust. Samuti on
arvestamata kasutamata ehitusmaterjalide, näiteks katusekivide soetamismaksumus
laenusummade arvelt.

32. Apellatsioonkaebuses väidab kostja, et hageja võttis laenuna saadud raha suures
ulatuses välja sularahana. Hageja on selgitanud, et sularaha oli vajalik ehitustarvete
ostmiseks (II kd, tlk 100 pöördel). Kuna hageja konto väljavõttelt nähtub, et suuremas
ulatuses on laenuna saadud summa sularahana välja võetud peale ehitiste XXX
müügilepingu sõlmimist, siis on ringkonnakohtu arvates hageja väited kooskõlas poolte
väidetega elamus remondi tegemise kohta. Kostja apellatsioonkaebuse järgi on hageja
väitnud, et kogu laen kulus maja remondiks. See väide ei ole põhjendatud, sest
26.02.2016 menetlusdokumendis (V kd, tlk 155, tõlge lk 156) on hageja esitanud
asjaolud, et laenuna saadud summade arvelt osteti ka mööblit ja olmetehnikat.
Eksperdiarvamusele lisatud fotod (V kd, tlk 111, 113) ja 29.01.2015 AS Pindi Kinnisvara
hindamisaktile lisatud fotod (III kd, tlk 53-60) tõendavad hageja väiteid erineva
kodusisustuse, sh mööbli ja olmetehnika olemasolu kohta XXX kinnistul asuvas elamus
ja saunas.

33.Ringkonnakohtu arvates on põhjendatud maakohtu otsus osas, millega leidis kohus, et
hageja 2015.a puhkusereisi fotod ei tõenda laenulepingu nr 05-151629-EL järgi saadud
summade kulutamist hageja enda puhkusereiside katteks. Ringkonnakohus osutab lisaks,
et hageja konto väljavõtte kohaselt kulutati 2005-2006. a laenuks saadud summad 2007. a
lõpuks (III kd, tlk 103), mistõttu ei saanud võimalikud hilisemad puhkusereisid toimuda
laenuna saadud summade arvelt.

34.Mis puudutab kostja väidet, et hageja töötasu oli piisav, et katta perekonna vajadused,
siis leiab ringkonnakohus, et kostja väited ei ole kooskõlas asjas esitatud tõenditega.
Hageja konto väljavõttest nähtub, et peale laenuna saadud summade laekumist on
kulutatud igakuiselt rohkem kui hageja töötasu. Näiteks 2007. a septembris laekus
hagejale töötasu 16 907 krooni ja 13.09.2007 puhkusetasu 305 eurot, kuid kulutati
09.10.2007 palga laekumise ajaks üle 50 000 krooni. 09.10.2007 laekus hagejale
töötasuna 22 181 eurot, kuid järgmise kuu töötasu laekumise ajaks oli kulutatud umbes
35 000 krooni jne.

35. Maakohus kohaldas kostja tuvastusnõude (laenulepingust nr 05-151629-EL tuleneva
kohustuse hageja lahuskohustusena tuvastamine) lahendamisel käesoleval ajal kehtivat
perekonnaseadust. Ringkonnakohus muudab selles osas maakohtu otsuse põhjendusi.
Laenuleping nr 05-151629-EL ja selle hilisemad lisad sõlmiti enne 30.06.2010 kehtinud
perekonnaseaduse ajal. Asjaolule või toimingule, mis on tekkinud või tehtud enne


                                                                                    9(11)
                                                               Tsiviilasi nr: 2-14-50637

1. juulit 2010, tuleb alates 01.07.2010 kehtiva PKS § 210 lg 2 järgi kohaldada asjaolu
tekkimise või toimingu tegemise ajal kehtinud seadust, kui muudest rakendussätetest ei
tulene teisiti. Sellest saab järeldada, et enne 1. juulit 2010 tehtud tehingu alusel tekkinud
kohustuse kuulumine ühele abikaasale tuleb kindlaks teha enne 1. juulit 2010 kehtinud
perekonnaseaduse sätete alusel. Kuni 30.06.2010 kehtinud PKS § 20 lg 2 järgi perekonna
huvides võetud varalise kohustuse järgi vastutavad abikaasad ühisvaraga ja mõlema
abikaasa lahusvaraga. Hagejal tuli tõendada, et laenulepinguga võeti kohustus perekonna
huvides. Eelpooltoodust nähtuvalt leidis see asjaolu tõendamist.

36. Apellatsioonkaebuses vaidlustas kostja maakohtu otsust osas, millega jäeti
rahuldamata NT nõue tuvastada, et DT ja Swedbank AS vahelisest laenulepingust nr 05-
151629-EL tulenevad kohustused kuuluvad ainuisikuliselt DT-le ja ei kuulu poolte
ühiskohustuse hulka ning loeti NT ja DT solidaarkohustuseks laenujääk seisuga
02.12.2014 summas 54 082,32 eurot Swedbank AS ees, mis tuleneb panga ja DT vahel
sõlmitud laenulepingust nr 05-151629-EL. Kuna osas, milles maakohus tuvastas, et NT ja
DT solidaarkohustuseks on laenujääk seisuga 02.12.2014 summas 54 082,32 eurot
Swedbank AS ees, mis tuleneb panga ja DT vahel sõlmitud laenulepingust nr 05-151629-
EL, tuleb maakohtu otsus tühistada, küll seetõttu, et sellist nõuet pole menetluses kumbki
pool esitanud, siis tuleb kostja apellatsioonkaebus rahuldada osaliselt.

37. Poolte vahel puudub vaidlus selles, et hageja ja AS-i Hansa Liising Eesti vahel sõlmiti
2007. a juulis sõiduauto Toyota Corolla Verso liisinguleping ning sellele liisingulepingule
sõlmiti lisa, mille tingimuste kohaselt mh muudeti maksegraafikut. Sama sõiduki suhtes
sõlmiti 20.04.2010 Swedbank Liising AS ja hageja vahel liisinguleping nr 01125523L
ning see lõppes 2015. a veebruaris. Hageja sai sõiduki omanikuks peale poolte abielu
lahutamist. Maakohtus avaldas kostja arvamust, et sõiduauto Toyota Corolla Verso
väärtus on 8 000 eurot ning maakohus luges selle tõendatuks, kuna hageja sellele väitele
vastu ei vaielnud. Samas ei nähtu hageja poolt ka selle asjaolu omaksvõttu TsMS § 231 lg
2 mõttes. Ringkonnakohus tegi käesolevas asjas pooltele ettepaneku esitada auto väärtuse
kohta tõendeid. Hageja tõendeid ei esitanud. Kostja esitas päringu tulemuse auto24.ee-st.
Selle tõendi järgi moodustas sõiduki Toyota Corolla Verso keskmine hind ajavahemikul
15.11.2014-09.02.2015 keskmiselt 5 493 eurot. Ringkonnakohus leiab, et nimetatud
tõendiga on tõendatud auto väärtuseks liisingulepingu lõppemise aja seisuga 5 493 eurot.

38. Maakohus on kostja kasuks hüvitise arvestamise aluseks võtnud sõiduki müügihinna
liisingulepingu sõlmimise ajal, arvestanud protsentuaalset, kui suur osa liisingumakseid
tasuti abielu ajal ning selle järgi, arvestades auto väärtust 8000 eurot, leidnud hüvitise
suuruse. Ringkonnakohus maakohtu arvestusega hüvitise suuruse kindlakstegemisel ei
nõustu.

39.PKS § 34 lg 1 järgi kui ühisvara valitsema õigustatud abikaasa kasutab ühisvara oma
lahusvara huvides, peab ta kasutatud vara väärtuse hüvitama. Hüvitis arvatakse ühisvara
hulka. Poolte abielu lahutati 27.11.2014 kohtuotsusega (II kd, tlk 102) ning otsus jõustus
02.12.2014. Liisinguleping sõiduauto Toyota Corolla suhtes lõppes 19.02.2015 (VI kd, tlk
4) ning viimase liisingumakse summas 4 074,46 eurot tasus hageja oma lahusvarast (VI
kd, tlk 5). Kuna auto väärtuseks oli 5 493 eurot, aga hageja tasus oma lahusvarast
4 074,46 eurot, sai hageja oma lahusvara huvides ühisvara arvelt 5 493-4074,46= 1428,54
eurot. Seega on hagejal kohustus ühisvara arvelt tasuda kostjale hüvitis summas
(1 418,54:2=)709,27 eurot.



                                                                                      10(11)
                                                                    Tsiviilasi nr: 2-14-50637

   40.Apellatsioonkaebuses palus hageja tühistada maakohtu otsus osas, millega temalt
   mõisteti välja hüvitis sõiduauto Toyota Corolla Verso eest. Hageja palus nimetatud
   hüvitise nõudes jätta hagi läbi vaatamata. Kuna hagi läbivaatamata jätmise alused asjas
   puuduvad, kuid osaliselt on hageja apellatsioonkaebuse väited põhjendatud, tuleb hageja
   apellatsioonkaebus rahuldada osaliselt.

Menetluskulude jaotus

    41. Kuna hagi ja vastuhagi rahuldati osaliselt siis juhindudes TsMS § 163 lg-st 3 on
    põhjendatud maakohtu otsus osas, milles menetluskulud jäid poolte kanda. Kuna poolte
    apellatsioonkaebused rahuldatakse osaliselt, siis tuleb poolte menetluskulud
    ringkonnakohtus jätta nende enda kanda.

    42. NT sai 01.07.2016 Tallinna Ringkonnakohtu määrusega menetlusabi ja ta vabastati
    riigilõivu 300 euro tasumisest apellatsioonkaebuse esitamisel. NT apellatsioonkaebus
    rahuldati osas, milles maakohus tuvastas, et NT ja DT solidaarkohustuseks on laenujääk
    seisuga 02.12.2014 summas 54 082,32 eurot Swedbank AS ees, mis tuleneb panga ja DT
    vahel sõlmitud laenulepingust nr 05-151629-EL, kuid mitte apellatsioonkaebuses esitatud
    põhjenduste tõttu, vaid seetõttu, et sellist nõuet kumbki pool maakohtus ei esitanud.
    Seega tuleb NT-lt Eesti Vabariigi kasuks kooskõlas TsMS § 179 lg-ga 1 välja mõista 300
    eurot.



/allkirjastatud digitaalselt/ /allkirjastatud digitaalselt/ /allkirjastatud digitaalselt/
Liis Arrak                   Krista Kirspuu                Ande Tänav
kohtunik                       kohtunik                     kohtunik




                                                                                            11(11)

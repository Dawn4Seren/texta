                          KOHTUMÄÄRUS
Kohus                              Tallinna Halduskohus
Kohtunik                           Ruth Prigoda
Määruse tegemise aeg ja koht       23. november 2016, Tallinn
Haldusasja number                  3-16-2371
Haldusasi                          A. N. taotlus esialgse õiguskaitse kohaldamiseks
Menetlusosalised                   Taotleja — A. N.
                                   Eeldatud vastustaja — Tallinna Vangla
RESOLUTSIOON                       Jätta esialgse õiguskaitse taotlus läbi vaatamata.
Edasikaebamise kord                Määruse peale võib esitada määruskaebuse otse Tallinna
                                   Ringkonnakohtule      15   päeva   jooksul    määruse
                                   kättesaamisest arvates.


ASJAOLUD JA KOHTU PÕHJENDUSED

1. Tallinna Halduskohtule saabus 22.11.2016 A. N’i esialgse õiguskaitse taotlus, milles ta
soovib, et kohus kohustaks vanglat andma talle pastakat. Taotleja märgib, et ta on maksejõuetu
ning vangla talle pastakat ei väljasta. Pastakat vajab kaebaja kohtusse kirjutamiseks ja
kohtumenetlustes osalemiseks. Taotleja palub ennast vabastada ka riigilõivust, kuna ta on
maksejõuetu.

2. Kohus palus 22.11.2016 kohtunõudega Tallinna Vanglal teatada, kas A. N on pastaka
saamiseks taotlusega vangla poole pöördunud ning kas vastava pöördumise osas on käimas
vaidemenetlus. Sellise menetluse korral palus kohus esitada ka asjakohase haldus- ja
vaidemenetluse materjali.

3. Tallinna Vangla teatas 23.11.2016 vastuses, et A. N on seoses pastaka saamisega esitanud
vanglale taotlused 20.10.2016 ja 02.11.2016. Taotleja on kinnitanud pastaka kättesaamist
21.10.2016 (toimiku lk 8). Vangla selgitab, et 02.11.2016 esitatud taotlusele ei ole vangla veel
vastanud. Asjakohast vaidemenetlust pastakaga seotult käimas ei ole.

4. Halduskohtumenetluse seadustiku (edaspidi HKMS) § 249 lõike 1 kohaselt võib kohus
kaebaja põhjendatud taotluse alusel või omal algatusel teha igas menetlusstaadiumis määruse
kaebaja õiguste esialgse kaitse kohta, kui vastasel juhul võib kaebaja õiguste kaitse
kohtuotsusega osutuda oluliselt raskendatuks või võimatuks. Sama paragrahvi lõike 2 kohaselt
võib esialgse õiguskaitse taotluse esitada halduskohtule ka vaidemenetluse ajal. Seega võib
enne kaebusega kohtu poole pöördumist esitada esialgse õiguskaitse taotluse üksnes juhul, kui
käimas on vaidemenetlus.
Praegusel juhul ei ole Tallinna Vangla veel jõudnud lahendada A. N’i 02.11.2016 taotlust.
Seega ei ole neis küsimustes olnud võimalik esitada vaiet ega toimu vaidemenetlust. Kuna vaiet
ei ole esitatud ning vaidemenetlust ei toimu, ei ole esialgse õiguskaitse taotlus lubatav. Kuna
tegemist on puudusega, mida ei saa kõrvaldada, siis ei jäta kohus taotlust käiguta ega anna ka
taotlejale tähtaega kõrvaldamatu puuduse kõrvaldamiseks.

Seega tuleb taotlus esialgse õiguskaitse kohaldamiseks jätta läbi vaatamata.

5. Seonduvalt taotlusele lisatud riigilõivu tasumisest vabastamise taotlusega märgib kohus, et
kuna esialgse õiguskaitse taotlus jäetakse läbi vaatamata, siis jätab kohus ka menetlusabi
taotluse sel põhjusel läbi vaatamata.

6. Kohus selgitab, et kui Tallinna Vangla jätab A. N’i taotluse pastaka saamiseks rahuldamata,
siis on isikul võimalik vaidlustada vangla vastavasisuline otsus vanglale vaide esitamisega.



/allkirjastatud digitaalselt/
Ruth Prigoda




                                              2

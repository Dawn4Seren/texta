                                                                               2-15-125478




                            KOHTUOTSUS
                               EESTI VABARIIGI NIMEL
                                     Tagaseljaotsus

Kohus                           Harju Maakohus

Kohtunik                        Kristiina Kruusel

Otsuse tegemise aeg ja koht     22. juuni 2016, Tallinn, Tartu mnt kohtumaja

Tsiviilasja number              2-15-125478

Tsiviilasi                      Aktsiaseltsi XXXX hagi XXXX vastu võlgnevuse 242,97
                                euro, viivise 129,69 euro ja lisanduva viivise saamiseks

Tsiviilasja hind                417,12 eurot

Menetlusosalised ja nende       Hageja Aktsiaselts XXXX (registrikood XXXX, asukoht
esindajad                       XXXX)
                                Hageja lepinguline esindaja Kadri Timuska (Julianuse
                                Õigusbüroo OÜ, e-post jurist@julianus.ee)
                                Kostja XXXX(isikukood XXXX, tegelik elu- ja viibimiskoht
                                teadmata)

Asja läbivaatamine              Kirjalik menetlus

RESOLUTSIOON
   1. Rahuldada hagi tagaseljaotsusega.
   2. Välja mõista XXXXAktsiaseltsi XXXX kasuks võlgnevus (põhinõue) 242,97 eurot ja
      sissenõutavaks muutunud viivis 129,69 eurot.
   3. Välja mõista XXXXAktsiaseltsi XXXX kasuks viivis 0,05% põhinõudelt (242,97
      eurolt) päevas alates 18. veebruarist 2016 kuni summani 242,97 eurot.
   4. Tagaseljaotsus kuulub tagatiseta viivitamata täitmisele.
   5. Toimetada tagaseljaotsus XXXX avalikult kätte. Otsus loetakse avalikult
      kättetoimetatuks 15 päeva möödumisel väljaandes Ametlikud Teadaanded ilmumise
      päevast.
Menetluskulude jaotus ja väljamõistmine
   1. Jätta menetluskulud XXXX kanda.
   2. Välja mõista XXXX Aktsiaseltsi XXXX kasuks menetluskuludena tasutud riigilõiv
      100 eurot ja õigusabikulud 65 eurot.
   3. Hüvitamisele    kuuluvatelt   menetluskuludelt     tuleb   Valdek    Rummil   tasuda
                                                                                        1
                                                                                    2-15-125478
       Aktsiaseltsile XXXX käesoleva kohtuotsuse jõustumisest alates kuni täitmiseni viivist
       võlaõigusseaduse (VÕS) § 113 lõike 1 teises lauses ettenähtud ulatuses.

Edasikaebamise kord
Hagejal on õigus esitada tagaseljaotsuse peale apellatsioonkaebus Tallinna Ringkonnakohtule 30
päeva jooksul alates otsuse kättetoimetamisest, kuid mitte hiljem kui viie kuu möödumisel
esimese astme kohtu otsuse avalikult teatavakstegemisest. Kaebus võidakse lahendada kirjalikus
menetluses, kui kaebuses ei taotleta selle lahendamist istungil.
Kostja võib esitada Harju Maakohtule tagaseljaotsuse peale kaja, kui tema tegevusetus, mis oli
tagaseljaotsuse tegemise aluseks, oli tingitud mõjuvast põhjusest. Kaja võib esitada sõltumata
mõjuva põhjuse olemasolust, kui hagile vastamata jätmise puhul oli hagi kostjale või tema
esindajale kätte toimetatud muul viisil kui isiklikult allkirja vastu üleandmisega või
elektrooniliselt või kui tagaseljaotsust ei võinud seaduse kohaselt teha. Kaja võib esitada
tagaseljaotsuse kättetoimetamisest alates 30 päeva jooksul. Kui tagaseljaotsus toimetatakse kätte
avalikult, võib kaja esitada 30 päeva jooksul alates päevast, kui kostja sai tagaseljaotsusest või
selle täitmiseks algatatud täitemenetlusest teada. Koos kajaga tuleb kohtule esitada kõik asja
ettevalmistamise lõpuleviimiseks vajalik ning tasuda kajalt kautsjon Rahandusministeeriumi
arvelduskontole: SEB Pank - EE571010220229377229, Swedbank - EE062200221059223099,
Danske Bank - EE513300333522160001, Nordea Bank - EE221700017003510302. Kautsjonina
tasutakse summa, mis vastab riigilõivule poolelt hagihinnalt, kuid mitte vähem kui 100 eurot ja
mitte rohkem kui 1500 eurot.
Kohus selgitab, et vastavalt tsiviilkohtumenetluse seadustiku (TsMS) § 187 lg-le 6 peab
menetlusabi taotlemise korral menetlusabi taotleja seaduses sätestatud tähtaja järgimiseks tegema
tähtaja kestel ka menetlustoimingu, mille tegemiseks ta menetlusabi taotleb, eelkõige esitama
kaebuse. Kaebuse põhjendamiseks või riigilõivu tasumiseks või kaebuses esineva sellise puuduse
kõrvaldamiseks, mis on seotud menetlusabi taotlemisega, annab kohus sellisel juhul mõistliku
tähtaja pärast menetlusabi andmise taotluse lahendamist, kui nimetatud taotlus ei olnud esitatud
põhjendamatult või tähtaja pikendamise eesmärgil. See ei välista menetlustähtaja ennistamist.

Hagi alus
Aktsiaseltsi XXXX (hageja) ja XXXX(kostja) vahel 08.06.2012 sõlmitud liitumise- ja teenuse
osutamise leping nr XXXX, millega kostja rentis mh hagejalt teenuse kasutamiseks vajaminevaid
seadmeid, ning ajavahemikul 01.07.2012 kuni 01.01.2013 kostjale väljastatud arved.

Kohtu selgitused
TsMS § 444 lg 3 kohaselt võib kohus tagaseljaotsuse teha kirjeldava ja põhjendava osata.
Juhindudes TsMS § 174 lg-st 2 määrab maakohus menetluskulude rahalise suuruse kindlaks
kohtuotsuses või menetlust lõpetavas määruses, kui menetluskulude kindlaksmääramine ei
takista kohtuotsuse või menetlust lõpetava määruse tegemist. Hageja on kohtule esitanud
menetluskulude nimekirja ja neid kulusid tõendavad dokumendid, milledest nähtuvalt on hageja
menetluskuludeks maksekäsu kiirmenetluses tasutud riigilõiv 45 eurot, hagimenetluses tasutud
riigilõiv 55 eurot ning õigusabikulud 178,95 eurot (käibemaksuga).
TsMS § 175 lg 1 sätestab, et kui menetlusosaline peab menetluskulude jaotust kindlaks määrava
kohtulahendi kohaselt kandma teist menetlusosalist esindanud lepingulise esindaja kulud,
mõistab kohus kulud välja põhjendatud ja vajalikus ulatuses. Kohtu hinnangul on õigusabikulu
summas 178,95 eurot (käibemaksuga) selgelt põhjendamatu. Arvestades esindaja eeldatavat
tegelikku töö mahtu ja asja keerukust, on kohtu arvates põhjendatud ja vajalikuks lepingulise
esindaja kuluks, mis tuleb kostjalt välja mõista, 65 eurot.
Menetluskuludelt arvestatava käibemaksu hüvitamiseks peab menetlusosaline TsMS § 174 lg 10
kohaselt kinnitama, et ta ei ole käibemaksukohustuslane või ei saa muul põhjusel tekkinud
                                                                                               2
                                                                                     2-15-125478
kuludelt käibemaksu tagasi arvestada. Hageja ei ole vastavat kinnitust kohtule edastanud. Ka
Maksu- ja Tolliameti käibemaksukohustuslaste registri e-päringust tulenevalt on hageja
registreeritud käibemaksukohustuslane . Seega ei ole hagejale hüvitatavate õigusabikulude
kindlaksmääramine koos käibemaksuga põhjendatud.
Hüvitamisele kuuluvatelt menetluskuludelt tuleb kostjal tasuda käesoleva lahendi jõustumisest
alates kuni täitmiseni viivist VÕS § 113 lg 1 teises lauses ettenähtud ulatuses (TsMS § 177 lg 4).
TsMS § 178 lg-st 1 tulenevalt saab menetluskulude jaotust vaidlustada üksnes selle kohtulahendi
peale edasi kaevates, millega menetluskulude jaotus kindlaks määrati. Hüvitatavate
menetluskulude suurust saab vaidlustada selle kohtulahendi peale edasi kaevates, millega
menetluskulude rahaline suurus kindlaks määrati.
Lähtudes TsMS § 317 lg 1 p-dest 1 ja 2 ning lg-st 3, tuleb käesolev otsus kostjale avalikult kätte
toimetada.



/allkirjastatud digitaalselt/
Kristiina Kruusel
kohtunik




                                                                                                 3

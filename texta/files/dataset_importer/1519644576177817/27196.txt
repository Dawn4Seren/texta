                             TARTU HALDUSKOHUS
                                Tartu kohtumaja


                          KOHTUMÄÄRUS
Kohtuasja number                  3-15-3147
Määruse kuupäev                   4. jaanuar 2016. a
Kohtunik                          Roby Koik
Kohtuasi                          Heino Meipalu kaebus Vara valla vastu ja taotlus
                                  esialgse õiguskaitse kohaldamiseks
Menetlusosalised ja nende         Kaebaja Heino Meipalu, esindaja Lembit Auväärt
esindajad
Resolutsioon                          1. Tagastada kaebus.
                                      2. Jätta Heino Meipalu taotlus esialgse õiguskaitse
                                         kohaldamiseks läbi vaatamata.
Edasikaebamise kord ja muud       Määruse peale võib esitada määruskaebuse Tartu
selgitused                        Ringkonnakohtule Tartu Halduskohtu kaudu 15 päeva
                                  jooksul arvates määruse kättetoimetamisest.
                                  Määrus toimetatakse kätte kaebajale.


Asjaolud

1. Heino Meipalu esitas 16.12.2015. a Tartu Halduskohtule kaebuse (tl 1-3). Kaebaja taotleb
järgmist:
   1.1. tunnistada kehtetuks kaebuse lisas 4 (tl 7) esitatud Koosa Osavallavalitsuse tõend, et
   korter 18 üürnik on Erna Silde, ja sellel põhinevad tehingud;
   1.2. tunnistada kehtetuks kaebuse lisas 5 (tl 8) esitatud võltsitud dokument „Kokkulepe
   üürilepingu alusel kasutatava eluruumi ostmiseks“ ja sellel põhinevad tehingud;
   1.3. tunnistada kehtetuks vastustaja pärimisavaldus ja sellel põhinevad tehingud;
   1.4. kohustada vastustajat tema omandis olev korteriomand Koos külas maja 20, korter 18
   üle andma kaebuse esitajale.

2. Kaebaja on kaebuses esitanud ka esialgse õiguskaitse taotluse, milles palub kohtul teha
kinnistusraamatusse keelumärge korteriomandile Koosa külas maja 20, korter 18.

3. Kaebuse kohaselt on Koosa Osavallavalitsuse tõend nr 57 välja antud 16. aprillil 1996. a.
Kokkulepe üürilepingu alusel kasutatava eluruumi ostmiseks Heino Meipalu ja Erna Silde



                                              1
vahel on sõlmitud 6. mail 1996. a. 18.06.2015. a on välja antud pärimistunnistus, mille
kohaselt on Erna Silde vara pärijaks Vara vald.

Kohtu seisukoht

Kaebaja on kohtule esitanud mitu nõuet. Kohus annab esmalt hinnangu määruse p-s 1
nimetatud nõuete lubatavusele ning seejärel lahendab esialgse õiguskaitse taotluse.

Kaebuse tagastamine

4. Halduskohtumenetluse seadustiku (HKMS) § 120 lg 1 p 8 kohaselt kontrollib kohus
kaebuse menetlusse võtmisel ega ei esine alust kaebuse tagastamiseks või käiguta jätmiseks.

5. Kohus mõistab, et määruse p-s 1.1. nimetatud kaebaja nõue on suunatud akti kehtivuse
kõrvaldamisele.

Vaidlustatud tõendi näol on tegemist haldusorgani toiminguga, millega kinnitati, et Tartu
maakonnas Koosa osavalla Koosa külas majas nr 20 asuvad korterid, s.h korter 18, ei kuulu
tööandja eluruumide hulka ega õigusvastaselt võõrandatud eluruumide hulka, samuti ei asu
kohaliku omavalitsuse volikogu poolt kindlaks määratud erastamisele mittekuuluvas elamus
või piirkonnas, ning ei ole riikliku või kohaliku kaitse all ega asu ajaloolises kaitsetsoonis.
Tõendiga ei reguleeritud omandisuhteid ning see ei toonud kaasa õiguslikke tagajärgi
kaebajale. Tegemist ei ole haldusaktiga haldusmenetluse seaduse (HMS) § 51 mõttes.
Vaidlustatud toiminguga ei saanud haldusorgan rikkuda kaebaja subjektiivseid õigusi.

HKMS § 44 lg 1 kohaselt võib kaebusega halduskohtusse pöörduda isik üksnes oma õiguste
kaitseks.

Vastavalt HKMS § 37 lg 2-le ei saa kaebusega nõuda toimingu tühistamist, kuid HKMS § 37
lg 2 p 5 järgi saab nõuda toimingu õigusvastasuse tuvastamist. Käesoleval juhul ei pea kohus
põhjendatuks suunata kaebajat ka tuvastamisnõude esitamisele. Eeltoodud põhjustel puudub
kaebajal kaebeõigus ning kaebajal ei ole võimalik ka toimingu õigusvastasuse tuvastamise
nõudega saavutada oma eesmärki. Kaebaja eesmärk on saada korteriomandi asukohaga Koosa
20-18, Koosa küla, Vara vald, Tartumaa omanikuks, kuid isegi toimingu õigusvastasuse
tuvastamisel ei saaks taastada olukorda, kus vaidlustatud toimingut oleks võimalik uuesti
(õiguspäraselt) sooritada.

Vaidlustatud Koosa Osavallavalitsuse tõend nr 57 anti välja 16. aprillil 1996. a. Kaebuse
kohaselt on kaebaja saanud teada oma õiguste rikkumisest pärast Erna Silde surma, s.o
09.12.2014. Kohus selgitab kaebajale, et möödunud on ka kahju hüvitamise nõude tähtaeg,
sest HKMS § 46 lg 4 ls 2 kohaselt ei saa hüvitamiskaebust ega heastamiskaebust esitada
pärast kümne aasta möödumist kahju või tagajärjed tekitanud haldusakti või õigustloova akti
andmisest, toimingu tegemisest või õigusemõistmisel tehtud lahendi teatavakstegemisest,
sõltumata sellest, millal kaebaja kahjust või toimingu tagajärgedest teada sai.

6. Määruse p-s 1.2. nimetatud kaebaja nõue on suunatud eraõigusliku kokkuleppe
tühistamisele. HKMS § 4 lg 1 kohaselt on halduskohtu pädevuses avalik-õiguslikus suhtes
tekkinud vaidluste lahendamine, kui seadus ei näe ette teistsugust menetluskorda. 06.05.1996.
a sõlmitud kokkulepe on eraisikute vaheline tehing ning selle vaidlustamine on võimalik
tsiviilkohtumenetluses.



                                              2
Kaebaja esitas 21.12.2015. a kohtule Tartu Maakohtu 23.09.2015. a tehtud määruse, millega
kohus keeldus menetlusse võtmast Heino Meipalu hagi Vara Vallavalitsuse vastu tehingu
kehtetuks tunnistamiseks ja korteriomandi ebaseaduslikust valdusest väljanõudmiseks. Tartu
Maakohtu hinnangul ei ole 6. mail 1996. a sõlmitud Kokkulepe üürilepingu alusel kasutatava
eluruumi ostmiseks tühistamine võimalik ning kaebajal ei ole võimalik soovitud eesmärki
saavutada isegi juhul, kui asuda vastupidisele seisukohale, et pooltevahelise kokkuleppe
tühistamine on võimalik.

7. Kaebaja on seega Tartu Maakohtule juba esitanud käesoleva määruse p-des 1.2., 1.3. ja 1.4.
nõuded. Tartu Maakohtu 23.09.2015. a määruse kohaselt ei saaks Heino Meipalu tehingute
tühistamise tagajärjel korteriomandi asukohaga Koosa 20-18, Koosa küla, Vara vald,
Tartumaa omanikuks. Heino Meipalul puudub vindikatsioonihagi esitamise õigus.

Halduskohus ei saa tühistada eraõiguslikke tehinguid ega kohustada Vara valda välja andma
pärimise teel saadud Erna Silde vara. Pärimisseaduse (PärS) § 18 lg 1 järgi on teiste
seadusjärgsete pärijate puudumisel seadusjärgne pärija pärandi avanemise koha kohalik
omavalitsusüksus. PärS § 123 lg 1 kohaselt võib kohus pärandi vastuvõtmise või pärandist
loobumise tunnistada kehtetuks tsiviilseadustiku üldosa seaduse §-des 92, 94 ja 96 sätestatud
alustel. Halduskohus ei saa lahendada enda pädevusse mittekuuluvat kaebust üksnes põhjusel,
et tsiviilkohus on keeldunud asja lahendamisest.

8. Kohus leiab, et Heino Meipalu kaebus tuleb tagastada HKMS § 121 lg 1 p 1 ja § 121 lg 2 p
1 ja 2 alusel, kuna vaidluse lahendamine ei ole halduskohtu pädevuses, kaebajal puudub
kaebeõigus ning kaebusega ei ole võimalik saavutada kaebuse eesmärki.

Esialgse õiguskaitse taotluse lahendamine

9. Vastavalt HKMS § 249 lg 1 võib esialgse õiguskaitse taotluse esitada halduskohtule igas
menetlusstaadiumis. HKMS § 249 lg 3 kohaselt arvestab kohus esialgse õiguskaitse määruse
tegemisel avalikku huvi ja puudutatud isiku õigusi ning hindab kaebuse perspektiive ja
esialgse õiguskaitse määruse ettenähtavaid tagajärgi. Esialgse õiguskaitse vajaduse
äralangemisel jätab kohus taotluse läbi vaatamata (HKMS § 249 lg 3 ls 2).

Kohtule on esitatud taotlusega seotud kaebus. Kuid kuna põhivaidluse ese ei kuulu
halduskohtu pädevusse ning määruse p-s 1.1. nimetatud nõue ei ole lubatav kaebeõiguse
puudumise tõttu ja kaebajal ei ole võimalik saavutada oma eesmärki ega oma huvisid kaitsta
muul viisil halduskohtumenetluses ja kaebus tagastatakse, siis ei ole lubatav ka esialgse
õiguskaitse taotlus.

Kohus jätab esialgse õiguskaitse taotluse läbi vaatamata HKMS § 249 lg 3 alusel.

10. Kaebaja menetlusabi taotluse lahendamiseks puudub vajadus, sest kaebus tagastatakse ja
esialgse õiguskaitse taotlus jääb läbi vaatamata.


/allkirjastatud digitaalselt/

Roby Koik
Kohtunik



                                             3

                             K OHT UMÄÄ RUS
Kohus                            Tartu Ringkonnakohus
Kohtukoosseis                    Maili Lokk, Agu Timmi ja Tanel Saar
Määruse kuupäev                  27. mai 2016
Haldusasja number                3-16-834
Haldusasi                        Jaak Reinomägi taotlus riigi õigusabi saamiseks
Menetlusosalised                 Määruskaebuse esitaja Jaak Reinomägi
                                 Vastustaja Viru Vangla


RESOLUTSIOON
Jätta määruskaebus rahuldamata ja Tartu Halduskohtu 4. mai 2016. a määrus
muutmata.


EDASIKAEBAMISE KORD
Määruse peale võib esitada määruskaebuse otse Riigikohtule 15 päeva jooksul määruse
saamisest arvates (HKMS § 121 lg 4).

 ASJAOLUD JA MENETLUSE KÄIK
        1.      Jaak Reinomägi esitas 27.04.2016 taotluse riigi õigusabi saamiseks
        halduskohtule kaebuse esitamiseks. Taotluse kohaselt soovib määruskaebuse esitaja
        vaidlustada Viru Vangla direktori 08.04.2016. a otsuse nr 6-16/24-2, 26.04.2016. a
        otsuse nr 6-16/36-2 ja 18.04.2016. a otsuse nr 6-16/33-2, millega jäeti rahuldamata
        määruskaebuse esitaja hüvitise nõuded. Määruskaebuse esitaja hinnangul moonutavad
        nimetatud haldusaktid tõde ja neis on esitatud valeandmeid. Taotluse kohaselt ei ole
        määruskaebuse esitajal võimalik iseseisvalt oma õigusi kaitsta, kuna tal puudub
        võimalus tutvuda Euroopa Liidu õigusaktidega. Iseseisvalt oma õiguste kaitsmine
        põhjustaks määruskaebuse esitajale kannatusi ja raskusi inimõiguste ja põhivabaduste
        kaitse konventsiooni (EIÕK) art 3 mõistes.
        2.      Tartu Halduskohus jättis 04.05.2016. a määrusega J. Reinomägi taotluse riigi
        õigusabi saamiseks rahuldamata RÕS § 7 lg 1 p 1 alusel, kuna taotleja on ise
        võimeline oma õigusi kaitsma. Taotlusest nähtub, et taotleja on iseseisvalt koostanud
        ja esitanud kahju hüvitamise taotlused Viru Vanglale ning vangla on need ka sisuliselt
        lahendanud. Kui taotleja oli võimeline esitama haldusorganile taotluse, mida
        haldusorgan sai menetleda ja sisuliselt lahendada, siis on taotleja nii oskuste kui ka
        tervisliku seisundi poolest võimeline koostama samas asjas ka kaebuse halduskohtule.
        Taotleja on korduvalt esitanud halduskohtule kaebusi, taotlusi ja määruskaebusi, milles
        on esile toonud oma nõuete aluseks olevad asjaolud, esitanud põhjendused ja

                                               1
       kirjeldanud tema poolt läbitud haldusmenetlust. Seega on taotleja suutnud varasemates
       kohtumenetlustes asjaolusid ja kaebaja seisukohti arusaadavalt kirjeldada. Kuna
       halduskohtumenetluses kehtib uurimisprintsiip, ei ole riigi õigusabi andmise
       otsustamisel määrav see, kas taotlejal puudub võimalus tutvuda Euroopa Liidu
       õigusaktidega. Õigust kohaldab alati kohus, sh selgitab kohus välja kohaldamisele
       kuuluvad seadusesätted ja võimaliku kohtupraktika.
MENETLUSOSALISTE PÕHJENDUSED RINGKONNAKOHTUS
       3.      J. Reinomägi esitas 08.05.2016 Tartu Halduskohtu 04.05.2016. a määruse peale
       määruskaebuse halduskohtu määruse tühistamiseks ja uue määruse tegemiseks,
       millega rahuldataks tema riigi õigusabi taotlus. Määruskaebuse esitaja märgib, et riigil
       on kohustus tagada isikutele kinnipidamise korral nende inimväärikus. Mõned
       kannatused ja ebameeldivused kaasnevad kinnipidamisega paratamatult ilma, et need
       seejuures alandaks isikute inimväärikust. Olukord, kus kinnipeetav on kohustatud
       iseseisvalt oma õigusi kaitsma tingimustes, kus õiguste iseseisev kaitsmine ei ole
       tõhus, ületab kinnipidamisega tavapäraselt kaasnevate kannatuste taseme. Õiguste
       iseseisev kaitsmine ei saa olla tõhus, kui see sõltub täielikult vastustaja tahtest ning
       kaebaja kannatab igapäevaselt peavalude all.
Samuti on küsitav, kas määrus, millega jäeti määruskaebuse esitaja riigi õigusabi taotlus
rahuldamata, on põhiseaduspärane, kuivõrd Euroopa Liidu põhiõiguste harta art 47 kohaselt
peab igaühel olema võimalus saada nõu ja kaitset ja olla esindatud ning Euroopa Nõukogu
Ministrite Komitee soovitusega Rec(2006)2 kinnitatud "Euroopa vanglareeglistiku" p-st 23.1
tuleneb iga vangi õigus õigusabile.
Kuna Euroopa Liidu õigusaktid on liikmesriikide õiguse suhtes ülimuslikud, ei saa
määruskaebuse esitaja Euroopa Liidu kodanikuna oma õigusi liikmesriigi omavoli eest
kaitsta, kui talle ei ole Euroopa Liidu õigusaktid teada. Riigi õigusabi andmata jätmise tõttu ei
ole määruskaebuse esitajal võimalik tutvuda Euroopa Liidu õigusaktidega, mistõttu piiratakse
tema õigust saada ja levitada teavet Euroopa Liidu põhiõiguste harta art 11 kohaselt.
Määruskaebuse esitaja soovib juhtida kohtu tähelepanu Euroopa Inimõiguste Kohtu (EIK)
praktikale, mille kohaselt on riik kohustatud võimaldama õigusabi, kui õigusabi
võimaldamine on hädavajalik kohtuliku arutamise õiguse tagamiseks.
RINGKONNAKOHTU PÕHJENDUSED
4.  Ringkonnakohus leiab, et määruskaebus tuleb jätta rahuldamata ning Tartu Halduskohtu
04.05.2016. a määrus muutmata. Ringkonnakohus nõustub halduskohtu määruses esitatud
põhjendustega ega pea vajalikuks neid korrata (HKMS § 201 lg 4, § 203 lg 2). Seoses
määruskaebusega märgib ringkonnakohus järgmist.
5.   Määruskaebuse esitaja on määruskaebuses märkinud, et tema õigus riigi õigusabile
tuleneb Euroopa Liidu põhiõiguste harta art-st 47, mille kohaselt peab igaühel olema võimalus
saada nõu ja kaitset ning olla esindatud. Ringkonnakohus selgitab, et harta reguleerimisala
hõlmab selle art 51 lg 1 lause 1 kohaselt subsidiaarsuse põhimõtet arvesse võttes üksnes liidu
institutsioonide, organite ja asutuste ning liikmesriikide poolse liidu õiguse kohaldamise.
Käesoleval juhul ei ole kaebaja välja toonud asjaolusid, mis annaks alust arvata, et vaidlusel,
milleks määruskaebuse esitaja riigi õigusabi taotleb, oleks puutumus Euroopa Liidu õigusega.
Harta art 51 lg 2 järgi ei laienda harta liidu õiguse reguleerimisala kaugemale senisest
pädevusest, ei lisa liidule uusi pädevusvaldkondi ja ülesandeid ega muuda aluslepingute
teistes osades määratletud pädevust ja ülesandeid. Ringkonnakohus lisab, et olenemata
eelnevast ei tulene art-st 47, et igaühele peaks olema tagatud tasuta õigusabi, vaid art 47 lg 2
reguleerib isikute õigust esindajale üldiselt. Art 47 lg 3 kohaselt antakse isikule, kellel

                                                2
puuduvad piisavad vahendid, tasuta õigusabi sellises ulatuses, mis tagab talle võimaluse
kohtusse pöörduda. Seega on põhiõiguste harta art 47 lg 3 kohaselt tasuta õigusabi saamiseks
vajalik, et lisaks piisava sissetuleku puudumisele, ei ole isikul võimalik iseseisvalt kohtusse
pöörduda. Selline piirang on kooskõlas RÕS § 7 lg 1 pga 1, mille kohaselt ei anta riigi
õigusabi, kui taotleja on ise võimeline kaitsma oma õigusi. Ringkonnakohus nõustub
halduskohtuga, et käesoleval juhul on kaebaja ise võimeline oma õigusi kaitsma. Seega on
halduskohus õigesti viitega RÕS § 7 lg 1 p-le 1 jätnud kaebaja riigi õigusabi taotluse
rahuldamata.
6.   Eeltoodud seisukohta ei muuda ka asjaolu, et Euroopa Nõukogu Ministrite Komitee
soovitusega Rec(2006)2 kinnitatud "Euroopa vanglareeglistiku" p-i 23.1 kohaselt on kõikidel
vangidel õigus õigusabile. Euroopa vanglareeglistiku normid ei ole küll õiguslikult siduvad,
kuid Riigikohtu praktika kohaselt tuleks neid käsitada eesmärkide ja põhimõtetena, mille
täitmise poole püüelda ja millest võimaluse korral juhinduda Eesti õigusaktide tõlgendamisel
ja rakendamisel (RKHKo 07.04.2010, 3-3-1-5-10, p 19). Ringkonnakohus märgib siiski, et ka
selle normi sõnastustest ei saa järeldada, et kinnipeetavatele peab olema tagatud tasuta
õigusabi.
7.  Määruskaebuse esitaja on märkinud, et kuna talle pole tagatud võimalus tutvuda Euroopa
Liidu õigusaktidega, ei saa ta oma õigusi tõhusalt kohtus kaitsta. Ringkonnakohtu hinnangul
ei too Euroopa Liidu õigusaktidega tutvumise võimaluse puudumine kaasa seda, et
määruskaebuse esitaja ei oleks võimeline oma õigusi iseseisvalt kohtus kaitsma.
Halduskohtumenetluses kehtiva uurimispõhimõtte kohaselt selgitab haldusasja lahendav
kohus enda initsiatiivil välja kaebuse menetlemiseks vajalikud asjaolud, seadusesätted ning
võimaliku kohtupraktika. Seega ei ole oluline, kas määruskaebuse esitaja on kaebuses
Euroopa Liidu õigusaktidele viidanud või mitte, kuivõrd kohtul on kohustus asjakohaste
õigusaktidega iseseisvalt arvestada.
8.   Määruskaebuse esitaja on soovinud juhtida ringkonnakohtu tähelepanu Euroopa
Inimõiguste Kohtu praktikale, mille kohaselt on riik kohustatud võimaldama tasuta õigusabi,
kui õigusabi andmine on hädavajalik kohtuliku arutamise õiguse tagamiseks. Ringkonnakohus
märgib, et kuigi EIÕK art 6 lg 3 p c kohaselt on õigus saada tasuta õigusabi sätestatud
sõnaselgelt vaid süüdistatavale kriminaalasja raames, tuleneb EIK praktikast (Airey vs
Iirimaa, 09.10.1979, p 26), et EIÕK art 6 lg 1 alusel on isikutel õigus saada tasuta õigusabi ka
teistes kohtuvaidlustes, kui see on vältimatult vajalik, et tagada õigus õiglasele asja
arutamisele. Nimetatud sätte kohaselt on igaühel oma tsiviilõiguste ja -kohustuste või temale
esitatud kriminaalsüüdistuse üle otsustamise korral õigus õiglasele ja avalikule asja
arutamisele mõistliku aja jooksul sõltumatus ja erapooletus, seaduse alusel moodustatud
õigusemõistmise volitustega institutsioonis. Seejuures on EIK praktika kohaselt EIÕK art 6 lg
1 kohaldatav ka haldusasjades (vt nt A. B vs Slovakkia, 04.04.2003). Samas on EIK
kohtuasjas Airey vs Iirimaa nentinud, et õigus tasuta õigusabile ei ole absoluutne ning selleks,
et teha kindlaks, kas tasuta õigusabi on isiku õiguste kaitseks hädavajalik, on võimalik
muuhulgas hinnata kohtumenetluse ning vaidluse all olevate õiguslike küsimuste keerukust.
Seega ei ole ringkonnakohtu hinnangul, arvestades halduskohtumenetluses kehtivat
uurimisprintsiipi, määruskaebuse esitajale RÕS § 7 lg 1 p 1 alusel riigi õigusabi andmisest
keeldumine vastuolus EIÕK art 6 lg-ga 1.
9.  Määruskaebuses esitatud väited halduskohtu tegevusega tekitatud kannatustele jätab
ringkonnakohus tähelepanuta, kuna need väited väljuvad antud määruskaebuse piiridest.
Õigusemõistmisel tekitatud kahju hüvitamise kord on reguleeritud riigivastutuse seaduse
§s 15.



                                               3
10. Eeltoodudpõhjendustel jätab Tartu Ringkonnakohus määruskaebuse rahuldamata ning
Tartu Halduskohtu 04.05.2016. a määruse muutmata.


 /allkirjastatud digitaalselt/   /allkirjastatud digitaalselt/   /allkirjastatud digitaalselt/
         Maili Lokk                      Agu Timmi                      Tanel Saar




                                               4

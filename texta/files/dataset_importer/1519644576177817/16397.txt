                          KOHTUMÄÄRUS
 Kohus                            Harju Maakohus

 Kohtunik                         Tiia Mõtsnik

 Määruse tegemise aeg ja koht     05. mai 2016. a, Tallinn, Kentmanni kohtumaja

 Tsiviilasja number               2-13-23278

 Tsiviilasi                       XXX(pankrotis) pankrotimenetlus

 Menetlustoiming                  Pankrotimenetluse lõpetamine, võlgniku      kohustustest
                                  vabastamise menetluse algatamine

 Menetlusosalised                 Avaldaja/võlausaldaja XXX OÜ (registrikood XXX,
                                  asukoht XXX)
                                  Avaldaja esindaja vandeadvokaat Andreas Veeret
                                  (Advokaadibüroo FORT OÜ; A.Lauteri 5,10114 Tallinn, e-
                                  post andreas.veeret@fortlegal.com)
                                  Võlgnik XXX(pankrotis, isikukood XXX, elukoht XXX; e-
                                  post XXX)
                                  Pankrotihaldur Sirje Tael (Jaama 76, D korpus, 50605
                                  Tartu, e-post sirje@stael.ee)

 Menetlustoimingu tegemise viis   Kirjalik menetlus

RESOLUTSIOON
1. Kinnitada XXX(pankrotis, isikukood XXX) lõpparuanne halduri poolt esitatud
   kujul:
       Tunnustatud nõuded, mille osas võlausaldajatel on raha saamata:
       Võlausaldaja                            Rahuldamata nõue
       XXX OÜ                            17 420,99 eurot
       AS Swedbank                               14 037,18 eurot
2. XXX(pankrotis) pankrotimenetluses tunnustatud nõuetele vastuväiteid ei esitanud.
3. Lõpetada XXX(pankrotis) pankrotimenetlus.
4. Vabastada Sirje Tael XXX(pankrotis) pankrotihalduri kohustustest.
5. Määrata pankrotihaldur Sirje Taela töötasuks 295 eurot, millele lisandub
   sotsiaalmaks 97,35 eurot.
6. Algatada XXX(isikukood XXX) suhtes võlgniku kohustustest vabastamise menetlus,
   jätta usaldusisik määramata ning kohustada võlgnikku ennast täitma usaldusisiku
   kohustusi.
7. Kohustada XXX esitama kohtule kord aastas usaldusisiku aruanne, millest nähtub
   kas ja kuidas võlgnik oma kohustusi täidab ning milles kajastuvad andmed
   võlausaldajatele võimalike teostatud väljamaksete kohta. Esimene usaldusisiku
   aruanne tuleb kohtule esitada hiljemalt 05.05.2017. a.
8. Avaldada teade pankrotimenetluse lõpetamise kohta väljaandes Ametlikud
   Teadaanded (PankrS § 163 lg 7).

Edasikaebamise kord
Määruse peale võib võlgnik või menetluse lõpetamisele vastuväite esitanud võlausaldaja
esitada määruskaebuse Tallinna Ringkonnakohtule Harju Maakohtu kaudu 15 päeva jooksul
alates määruse kättetoimetamisest.
Määruse peale, millega kohus on algatanud võlgniku kohustustest vabastamise menetluse,
võib määruskaebuse esitada võlausaldaja, kes on esitanud kohtule vastuväite vastavalt PankrS
§ 171 lg-le 1.


Asjaolud
Harju Maakohus kuulutas 26.06.2013. a määrusega välja XXX pankroti ja nimetas
pankrotihalduriks Sirje Taela. 26.01.2016. a määrusega kinnitas kohus XXX(pankrotis)
pankrotimenetluses jaotusettepaneku. 19.04.2016. a (täpsustatud 02.05.2016. a) esitas
pankrotihaldur kohtule alljärgneva lõpparuande:
1. Andmed pankrotivara laekumiste kohta ja ülevaade pankrotivara valitsemisest
XXX pankrotimenetluses puudus pankrotivara. Alates aprillist 2015. a on võlgnik asunud
tööle ja võlgniku kontole on töötasudest laekunud 6 500 eurot ja alampalga määra ületavaks
osaks on olnud 1 270 eurot.

2. Andmed PankrS § 146 toodud väljamaksete kohta
Võlgnik ei omanud vara ning seega ei esinenud vara välistamise ega tagasivõitmise
tagajärgedest tulenevaid vara välistamisi. Elatisi või väljamakseid võlgnikule ja tema
ülalpeetavatele ei esinenud. Võlgnikule on lubatud kasutada TMS § 132 olevat alampalga
määra. Kuni 01.01.2016. a oli 390 eurot, alates 01.01.2016. a on 460 eurot, kokku alammäära
kasutus on summas 5 230 eurot.
Pankrotimenetluses on kantud ajutise halduri tasu 506 eurot, millelt sotsiaalmaks on 167 eurot
ning ajutise halduri kulu 20 eurot, kokku 693 eurot.
Pankrotimenetluse ajal on pankrotihaldur teinud järgnevaid toiminguid pankrotimenetluse
läbiviimisel: teated võlausaldajatele - 0,5 h, I ÜK ettevalmistus - 1 h, I ÜK juhtimine,
protokollid ja materjalid - 1 h, nõuete menetlemine - 1 h, võlgniku taustkontroll, suhtlus - 1 h,
nõuete kaitsmine, protokolli koostamine - 2 h, 2 erakorralist üldkoosolekut - 1 h, aruanded
kohtule – raugemine, jaotus- ja lõpparuanne - 4 h, kokku 11,5 h. Pankrotimenetluses on
halduri tasu ja kulu kokku 295 eurot (mis teeb tunnitasuks 25,65 eurot, sisaldades tulumaksu).
Pankrotihalduri tasule lisandub sotsiaalmaks summas 97,35 eurot, kokku fondina 392,35
eurot.

3. Võlausaldajate nõuete rahuldus ja saamata jäänud nõuded
Nõuete rahuldamisjärgul on aluseks Harju Maakohtu määrus 26.01.2016. a, millega kinnitati
jaotusettepanek ja jaotised ja võlausaldaja teade nõude olemasolu kohta – AS Swedbank
(tegemist oli tingimusliku nõudega).


                                                                                               2
Pandiga tagatud tähtaegselt esitatud tunnustatud nõue ehk nn I järgu nõue – pandiga tagatud
nõuded puudusid.
Muud tähtaegselt esitatud tunnustatud nõuded ehk nn II järgu nõuded – pankrotimenetluses on
kaks võlausaldajat, XXX OÜ, tunnustatud nõue 17 522,47 eurot ja AS Swedbank 15 746,77
eurot. AS Swedbank on teavitanud, et tema nõue enne jaotiste väljamakset on vähenenud ja
on summas 14 118,94 eurot. Vähenenud nõude tulemusel on muutunud ka jaotised: XXXOÜ
tunnustatud nõue 17 522,47 eurot, jaotis 55,38% ja AS Swedbank tunnustatud nõue 14 118,94
eurot, jaotis 44,62%.
Tähtaegselt esitatud võlausaldajatele tehti väljamakse summas 183,24 eurot järgnevalt:
XXXOÜ-le 101,48 eurot ning AS-ile Swedbank 81,76 eurot.
Pankrotimenetluses seisuga 02.05.2016. a on rahuldatud ja rahuldamata tähtaegsete nõuete
summad: XXXOÜ – tunnustatud tähtaegselt esitatud nõudena 17 522,47 eurot, rahuldatud
nõue 101,48 eurot, rahuldamata nõue 17 420,99 eurot;
AS Swedbank - tunnustatud tähtaegselt esitatud nõudena 14 118,94 eurot, rahuldatud nõue
81,76 eurot, rahuldamata nõue 14 037,18 eurot.
Erakorraline üldkoosolek võttis vastu otsuse tuleviku laekumiste korral maksta välja jaotustest
tulenevad summad võlausaldajatele: XXXOÜ-le ja AS-ile Swedbank.
Tähtaegselt esitamata, kuid tunnustatud nõuded –tähtaegselt esitamata nõudeid ei esinenud.

4. Prognoositavad laekumised ja väljamaksed
Laekumised – antud pankrotimenetlus on pärast lõpparuande kinnitamist võimalik lõpetada,
sest pankrotivara puudub ning võlgniku töötasu arvelt saab nõudeid tulevikus vähendada,
juhul, kui võlgnik jätkab töötamist.
Väljamaksed – halduritasu (on toodud eelnevalt).

5. Maksejõuetuse põhjused
Võlgniku maksejõuetuse on põhjustanud käenduste andmine äriühingule, kuid võlgnikul
puudus varaline kate käenduste osas.

6. Võlgadest vabastamise menetlusest
Võlgnik esitas pankrotimenetluses avalduse võlgadest vabastamiseks. 13.10.2014. a toimus
võlausaldajate üldkoosolek, kus OÜ XXXvõlgniku võlausaldajana ei nõustunud võlgniku
võlgadest vabastamise menetlusega. Üldkoosolek ei saanud valida ka usaldusisikut, sest
võlgnik usaldusisiku kandidaati ei nimetanud.

Võlausaldaja vastuväide võlgniku kohustustest vabastamisele
03.11.2014. a esitas XXX(pankrotis) võlausaldaja XXXOÜ kohtule vastuväite võlgniku
kohustustest vabastamisele. Vastuväite kohaselt oli võlgnik äriregistri andmetel kuni
18.06.2012. a XXX OÜ osanik ning kuni 20.06.2012. a XXX OÜ juhatuse liige. XXX OÜ on
reaalselt tegutsev ühing, mille käive oli 2012. a 116 500 eurot ning 2013. a juba 422 050
eurot. 25.06.2013. a pankrotiistungil selgitas võlgnik, et kinkis talle kuuluva XXX OÜ osa
oma elukaaslasele XXXArvestades, et võlgniku pankrotimenetluse kestel on võlausaldajate
nõuded jäänud rahuldamata ning võlgnikul puudub vara, mille arvelt oleks võimalik
võlausaldajate nõudeid rahuldada, on ilmne, et 2012. a juunis oma viimasegi vara kinkimisega
takistas võlgnik tahtlikult võlausaldajate (sh XXX) nõuete rahuldamist. Samuti saab võlgniku
sellist teguviisi pidada vara raiskamiseks PankrS § 171 lg 2 p 4 mõttes. Kuivõrd kohus
nimetas võlgnikule ajutise halduri 12.06.2013. a, jääb võlgniku eelkirjeldatud tegevus aastase
perioodi sisse enne ajutise halduri nimetamist ning järelikult saab kohaldada PankrS § 171 lg
2 p-s 4 sätestatud kohustustest vabastamise menetluse algatamata jätmise alust.



                                                                                             3
XXX OÜ 2013. aasta majandusaasta aruandest nähtub, et XXX OÜ omandas 2013. a
jaanuaris OÜ-lt XXX(pankrotis) kaubamärgi „XXX”. OÜ XXX(pankrotis) pankrot kuulutati
(võlgniku pankrotiavalduse alusel) välja 25.03.2013. a, seega võõrandas OÜ XXX(pankrotis)
vahetult enne pankrotiavalduse esitamist oma vara hulgast „XXX” kaubamärgi XXX OÜ-le
ning viimane võttis tehingu tulemusena üle OÜ XXX(pankrotis) kohustused valitud
võlausaldajate ees. Ilmselt võeti valikuliselt üle kohustused selliste tarnijate ees, kellega
koostöö jätkumine on vajalik, jätkamaks OÜ XXX(pankrotis) senist majandustegevust XXX
OÜ poolt. XXX OÜ tegutseb samades ruumides, kus tegutses OÜ XXX(pankrotis), so
aadressil XXX, Tartu; XXX OÜ praegune tegevusala kattub OÜ XXX(pankrotis) endise
tegevusalaga, so XXX OÜ põhitegevusalaks on mööbli ja valgustite jaemüük; XXX OÜ
kasutab oma majandustegevuses sama kaubamärki („XXX”), mida kasutas OÜ
XXX(pankrotis) ning XXX OÜ on üle võtnud kohustused OÜ XXX(pankrotis) endiste
tarnijate ees ehk jätkub koostöö samade lepingupartneritega. XXX hinnangul võib eeltoodud
asjaolude pinnalt asuda seisukohale, et XXX OÜ jätkab OÜ XXX(pankrotis) senist
majandustegevust ning tegemist on ettevõtte üleminekuga võlaõigusseaduse (VÕS) § 180
mõttes, millisel juhul vastutab XXX OÜ võlausaldajate ees VÕS § 183 lg 1 alusel solidaarselt
OÜ-ga XXX(pankrotis). Sõltumata aga OÜ XXX(pankrotis) ja XXX OÜ vaheliste tehingute
kvalifitseerimisest, on XXX hinnangul põhjendatud alus seisukohaks, et võlgnik on tahtlikult
takistanud XXX nõude rahuldamist. Võlgnik on OÜ XXX(pankrotis) ainuosanik ja juhataja,
kes kontrollis seega enne pankrotimenetlust ühingu majandustegevust. Vahetult enne OÜ
XXX(pankrotis) pankrotiavalduse esitamist kaubamärgi võõrandamise ja valitud tarnijate ees
kohustuste XXX OÜ-le üleandmisega tekitas võlgnik olukorra, kus nö „mahajäetud”
võlausaldajate (sh XXX) nõudeid polnud enam võimalik rahuldada. Nii on tänaseks Tartu
Maakohus kinnitanud OÜ XXX(pankrotis) pankrotimenetluse lõpparuande ning XXX nõue
põhivõlgnik OÜ XXX(pankrotis) vastu jäi 22 531,04 euro ulatuses rahuldamata.
Võlausaldajate olukord pole parem ka võlgniku enda pankrotimenetluses, kuivõrd
pankrotivara puudub ning võlgniku väidetavaks ainsaks sissetulekuks on miinimumtasu XXX
OÜ-st. Arvestades, et tehingud OÜ XXX(pankrotis) ja XXX OÜ vahel toimusid 2013. a
jaanuaris, jääb võlgniku ülalkirjeldatud pahatahtlik tegevus PankrS § 171 lg 2 p-s 4 sätestatud
aastase perioodi sisse. Seetõttu leiab XXX, et nii XXX OÜ osa kinkimist võlgniku
elukaaslasele kui OÜ XXX(pankrotis) ja XXX OÜ vaheliste tehingute tegemist (mille
eesmärgiks oli teatud võlausaldajate „mahajätmine”) saab käsitada PankrS § 171 lg 2 p-s 4
sätestatud juhuna, mis annab alust jätta võlgniku kohustustest vabastamise menetlus
algatamata.
Lisaks eeltoodule on oluline juhtida tähelepanu, et võlgnik on vastuväite esitamise hetkeks
juba ca 1,5 aastat töötanud väidetavalt miinimumtasu eest XXX OÜ-s. XXX OÜ 2013. a
majandusaasta aruande kohaselt oli ühingu 2013. aasta palgakulu 17 076 eurot ning
täistööajaga töötajaid oli kolm. 2013. a keskmiseks töötasuks ühes kuus tuleb seega 474,33
eurot ehk enam kui oli sel perioodil Vabariigi Valitsuse kehtestatud töötasu alammäär (320
eurot). Eelneva põhjal tekib põhjendatud kahtlus, et võlgnik ei ole andnud adekvaatseid
andmeid oma tegeliku sissetuleku kohta, milline tegevus realiseerib PankrS § 171 lg 2 p-s 5
kirjeldatud koosseisu. Äärmiselt kummaline on ka asjaolu, et võlgnik teenib väidetavalt
miinimumtöötasu ühingus, mis kuulub tema enda elukaaslasele ning ühing ise avaldab
seejuures majandusaasta aruandes, et teenib kasumit ning 2014. a planeeritud käive on ca üks
miljon eurot. Samuti avaldab ühing majandusaasta aruandes kavatsuse võtta juurde kolm uut
töötajat. Paratamatult tekib eeltoodu alusel põhjendatud kahtlus, et võlgniku sissetulekut
näidatakse miinimumtasule vastavana täpselt seni, kuni see on võlausaldajate nõuete
rahuldamise vältimiseks vajalik. Märkimist väärib ka asjaolu, et kuigi võlgnik avaldas soovi
kohustustest vabastamise menetluse algatamiseks, ei pidanud ta vajalikuks reageerida
pankrotihalduri ettepanekule nimetada usaldusisiku kandidaat ega suvatsenud osaleda


                                                                                             4
13.10.2014. a võlausaldajate üldkoosolekul, kus muu hulgas arutati kohustustest vabastamise
menetluse küsimust. See demonstreerib ilmekalt võlgniku suhtumist oma kohustustesse ning
annab koosmõjus juba varasemalt välja toodud asjaoludega täieliku aluse eeldada, et võlgnik
väldib võlausaldajate nõuete rahuldamist ka kohustustest vabastamise menetluse kestel.

Pankrotihaldur teatas 14.01.2015. a kohtule, et ei lükka ümber võlausaldaja OÜ XXX esitatud
vastuväites toodut ning on seisukohal, et võlausaldaja vastuväited on asjakohased ja faktilised
asjaolud tõesed.

21.01.2015. a toimunud ärakuulamisel selgitas võlgnik, et võlausaldaja vastuväite faktid ei
vasta tõele – XXX OÜ osa on müüdud 18.06.2012. a XXX. Võlgniku osanikuks ja juhatuse
liikmeks olemine oleks XXX OÜ tööd pärssiv, kuna võlgnik oleks sees olles tootjatele
võlgnik, see oli ka teise osaniku XXX soov. XXX OÜ oli reaalselt tegutsev äriühing, 2012. a
kui võlgnik müüs oma osa, oli OÜ kahjumis. Tegelikkuses ei vasta 2013. a aruandes kasum
tõele, välja on jäänud võlad, mida võttis XXX OÜ üle, mis olid seotud kaubamärgi XXX ostu
eest. Võlad on kajastatud alles 2014. a aruandes. Võlgnikul ei ole võimalik nõuda endale
suuremat palka, kui omanik maksab. XXX OÜ loodi enne XXXOÜ pankrotti minekut. Vale
on väide, et XXX OÜ tegutseb samades ruumides, on samas majas, samal aadressil.
Käendusleping oli sunnitud olukorras tehtud otsus, rent oli suur, oli olukord, et arestitakse
XXXOÜ varad. Võlgnik oli nõus tegema oma vara arvel käenduse, tegi kõik võimaliku, et
hoida XXXOÜ tegutsemas. XXXOÜ oli XXXOÜ-le ruumide üürileandjaks. 08.05.2012. a,
kui võlgnik sõlmis kokkuleppe, tahtis ta päästa XXXOÜ-d pankrotist. Kui ei oleks kokkulepet
teinud, oleks XXXOÜ arestinud varad, võlausaldaja nõudis käendust. Võlgnik tahtis minna
soodsama rendihinnaga pinnale, XXXOÜ ei olnud nõus renti alla laskma, pidid veel maksma
trahvi 2 kuu rendihinna, et XXXOÜ laseks minna soodsamale rendipinnale. 18.06.2012. a
müüs võlgnik oma osa XXX, müük toimus seetõttu, et võlad olid tootjatele suured ja nad ei
olnud nõus võlgniku osalusega firmale enam kaupa tootma. Pangakontod olid MTA poolt
arestitud. Tootjafirmad ei olnud nõus enam XXX OÜ-ga jätkama, XXXOÜ kaudu oli
võlgnikul selline reputatsioon, tootjad ei saanud võlgnikult enam võlgu tagasi ning kardeti, et
ka XXX OÜ-st võib mingite valede otsuste tõttu jääda raha saamata, usaldati XXXenam.
Tundus sel hetkel loogiline, et võlgnik astub ärist välja, edasi tegeleb inimene, kes on tootjate
silmis usaldusväärne. Võlgniku käitumine ei olnud pahatahtlik.
Väide, et XXXon võlgniku elukaaslane, ei ole enam tõene, ei ole enam elukaaslane, suhted ei
ole soojad. XXXoleks võinud võlad üle võtta, ta ei teinud seda. Usaldusisikuks keegi
vabatahtlikult nõus olema ei ole.

Kohtumääruse põhjendused
Pankrotiseaduse (PankrS) § 163 lg 3 kohaselt otsustab kohus lõpparuande kinnitamise ja
pankrotimenetluse lõpetamise kümne päeva jooksul pärast vastuväidete esitamise tähtaja
möödumist, tehes selle kohta määruse. Vastuväite lõpparuandele võivad võlausaldajad esitada
kohtule 10 päeva jooksul PankrS § 163 lõikes 1 nimetatud teate avaldamisest (PankrS § 163
lg 2).
03.11.2014. a (so enne lõpparuande esitamist) esitas XXX(pankrotis) võlausaldaja XXXOÜ
kohtule vastuväite võlgniku kohustustest vabastamisele, pankrotihalduri poolt esitatud
lõpparuande osas kohtule vastuväiteid esitatud ei ole.
Vastavalt PankrS § 157 p-le 5 lõpeb pankrotimenetlus lõpparuande kinnitamisega.
Pankrotimenetluse lõpetamise määruses märgib kohus PankrS § 163 lg-te 4 ja 5 kohaselt,
millises ulatuses on igal võlausaldajal tunnustatud nõude osa eest jäänud raha saamata,
samuti, millistele nõuetele esitas võlgnik vastuväite ja kas võlgniku maksejõuetuse tekkimise


                                                                                               5
põhjuseks on kuriteo tunnustega tegu, juhtimisviga või muu asjaolu.
Kohus leiab, et lõpparuanne vastab PankrS § 162 lg-te 2 ning 3 nõuetele ja kuulub
kinnitamisele. Kohtule esitatud lõpparuandest ei nähtu, et pankrotimenetluses oleks rikutud
võlgniku või võlausaldajate õigusi, mis PankrS § 163 lg 6 kohaselt oleks aluseks lõpparuande
kinnitamata jätmisele. XXX(pankrotis) maksejõuetuse põhjuseks on muu asjaolu PankrS §
163 lg 5 mõttes.
Tulenevalt eeltoodust kuulub XXX(pankrotis) pankrotimenetlus lõpetamisele seoses
lõpparuande kinnitamisega.
Lõpparuande kohaselt võlgnik pankrotimenetluses esitatud nõuetele vastuväiteid ei esitanud.
Seega on käesolev määrus kooskõlas PankrS §-ga 168 pankrotimenetluses rahuldamata
jäänud nõuete osas täitedokumendiks: XXXOÜ summas 17 420,99 eurot ja AS Swedbank
summas 14 037,18 eurot.
PankrS § 165 lg 3 kohaselt vabastab kohus pankrotimenetluse lõpetamisel halduri, kui
seadusest ei tulene teisiti. Kohus rahuldab taotluse vabastada Sirje Tael XXX(pankrotis)
pankrotihalduri kohustustest.
PankrS § 65 lg 1 kohaselt on halduril õigus saada tasu oma ülesannete täitmise eest.
Pankrotihalduri tasu määrab kohus pankrotimenetluse lõpparuande kinnitamisel, olles ära
kuulanud halduri, võlgniku ning pankrotitoimkonna arvamuse. PankrS § 65 lg 2 järgi
arvestatakse halduri tasu pankrotivara müügist ja tagasivõitmisest, samuti muu tegevuse
tulemusena pankrotivarasse laekunud ja pankrotivara hulka arvatud rahast. Tasu suuruse
määramisel arvestab kohus töö mahtu, keerukust ja halduri kutseoskusi.
Haldur taotleb tasu määramist tunnitöö alusel. Kohus on seisukohal, et pankrotihalduri taotlus
arvestada tasu määramisel töötasu tunnitöö alusel, on põhjendatud ning kuulub rahuldamisele.
Kuivõrd pankrotivõlgnikul puudus realiseeritav pankrotivara või teistelt isikutelt saada olev
vara, on kohtu hinnangul õiglane, et halduri tasu arvestus toimub lähtuvalt tema töötundide
arvestusest, mitte PankrS § 65 lg 2 alusel pankrotivara müügist ja tagasivõitmisest, samuti
halduri muu tegevuse tulemusena pankrotivarasse laekunud ja pankrotivara hulka arvatud
rahast (XXXpankrotivarasse on laekunud vaid võlgniku töötasu). PankrS § 65 lg 11 sätestab,
et kui kohus on kuulutanud pankroti välja PankrS § 171 lõike 1¹ alusel ja võlgnikul ei ole
pankrotimenetluse kulude katmiseks piisavalt raha, määrab kohus halduri tasu PankrS § 23
lõigete 1-3 alusel. PankrS § 23 lg 1 kohaselt arvestab kohus tasu suuruse määramisel ajutise
halduri ülesannete mahtu ja keerukust ning ajutise halduri kutseoskusi. Sama § lg 2 kohaselt
tasu suuruse arvestamise aluseks on ülesannete täitmisele kuluv aeg. Ajutine haldur esitab
kohtule tööaja arvestuse andmed ja taotluse kulutuste hüvitamiseks koos PankrS § 22 lõikes 5
nimetatud aruandega. Ajutise halduri tunnitasu ülemmäär on 96 eurot (PankrS § 23 lg 3).
Haldur on võlgniku pankrotimenetluses läbi viinud vajalikke pankrotimenetluse toiminguid
ning on esitatud aruande kohaselt kulutanud oma ülesannete täitmiseks 11,5 tundi. Haldur
lähtub tunnitasust 25,65 eurot, seega moodustab tema töötasu 295 eurot, millele lisandub
sotsiaalmaks 97,35 eurot.       XXX(pankrotis) ega võlausaldajad vastuväiteid halduri tasule
esitanud ei ole. Kohus leiab, et halduri nõutud tasu 295 eurot (millele lisandub sotsiaalmaks
summas 97,35 eurot) on mõistlik, põhjendatud ning kooskõlas tehtud töö mahuga ja halduri
kutseoskustega. Tulenevalt eelnevast määrab kohus pankrotihaldur Sirje Taela töötasuks 295
eurot, millele lisandub sotsiaalmaks 97,35 eurot.
PankrS § 66 lg 1 kohaselt on halduril õigus lisaks tasule nõuda oma kohustuste täitmiseks
tehtud vajalike kulutuste hüvitamist. Lõike 3 kohaselt kontrollib kohus lõpparuande
kinnitamisel halduri kohustuste täitmiseks tehtud kulutuste vajalikkust ja põhjendatust ning
kinnitab vajalike ning põhjendatud kulutuste suuruse. Pankrotihaldur tehtud vajalike


                                                                                            6
kulutuste kinnitamist kohtult taotlenud ei ole (lõpparuande kohaselt moodustavad
pankrotimenetluse kulud kohtu poolt juba varasemalt kinnitatud ajutise halduri tasu,
sotsiaalmaks ajutise halduri tasult ja ajutise halduri kulu ning käesoleva kohtumäärusega
määratud pankrotihalduri tasu).
PankrS § 150 lg 2 alusel jätab kohus pankrotimenetluse kulud võlgniku kanda.
Kohustustest vabastamise menetlus
XXXon esitanud enne esimest võlausaldajate üldkoosolekut 11.07.2013. a suulise taotluse
enda võlgadest vabastamise menetluse algatamiseks (taotlus protokollitud), kirjaliku taotluse
on võlgnik kohtule esitanud 15.01.2015. a. Võlgnik kinnitab, et talle ei ole teada asjaolusid,
mis võiksid kohustustest vabastamist välistada ning et ta kohustub täitma pankrotiseaduse §-s
173 nimetatud kohustusi.
PankrS § 170 lg 1 kohaselt tuleb võlgniku kohustustest vabastamise avaldus esitada kohtule
hiljemalt võlausaldajate esimese üldkoosoleku toimumise ajaks või koos käesoleva seaduse §
158 lõikes 3 nimetatud aruandega. Avalduse võib võlgnik esitada ka oma pankrotiavalduses
või pärast võlausaldaja pankrotiavalduse esitamist. Seega on võlgniku poolt esitatud avaldus
kohustustest vabastamiseks esitatud õigeaegselt.
XXXvõlausaldaja XXXOÜ on 03.11.2014. a esitanud kohtule taotluse jätta võlgnik
XXXkohustustest vabastamise menetlus algatamata. Võlausaldaja vastuväide põhineb
peamiselt väitel, et võlgnik kinkis vähem kui aasta enne temale ajutise halduri nimetamist
temale kuulunud XXX OÜ osa oma elukaaslasele, millega takistas tahtlikult võlausaldajate
nõuete rahuldamist. Võlausaldaja leiab, et nii XXX OÜ osa kinkimist võlgniku elukaaslasele
kui OÜ XXX(pankrotis) ja XXX OÜ vaheliste tehingute tegemist saab käsitada PankrS § 171
lg 2 p 4 sätestatud juhuna, mis annab alust jätta võlgniku kohustustest vabastamise menetlus
algatamata.
PankrS § 171 lg 2 p 4 kohaselt võib kohus jätta võlgniku kohustustest vabastamise menetluse
algatamata, kui võlgnik on viimase aasta jooksul enne ajutise halduri nimetamist või pärast
seda tahtlikult või raske hooletuse tõttu takistanud võlausaldajate nõuete rahuldamist.
Võlausaldajate huvide kahjustamiseks loetakse muu hulgas vara raiskamist.
Pankrotimenetluse käigus on selgunud, et võlgnik ei ole talle kuulunud XXX OÜ osa ära
kinkinud – kohtule on esitatud Tallinna notar Annika Kuimeti asendaja poolt 18.06.2012. a
koostatud ja tõestatud osaühingu osa müügileping, mille kohaselt müüs XXXtalle kuuluva
XXX OÜ osa, nimiväärtusega 1 278 eurot, mis moodustab 50% osaühingu kapitalist,
XXXhinnaga 1 278 eurot (tl 69-73, II kd).
PankrS § 55 lg 3 p 1 järgi selgitab haldur välja võlausaldajate nõuded, valitseb pankrotivara,
korraldab selle moodustamise ja müügi ning pankrotivara arvel võlausaldajate nõuete
rahuldamise. PankrS § 108 lg 2 järgi on pankrotivara vara, mis oli võlgnikul pankroti
väljakuulutamise ajal, samuti vara, mis nõutakse või võidetakse tagasi või mille võlgnik
omandab pankrotimenetluse ajal. Tagasivõitmisel tunnistab kohus PankrS §-des 110-114
sätestatud alustel kehtetuks võlgniku tehingu või muu toimingu, mis on tehtud enne pankroti
väljakuulutamist ja mis kahjustab võlausaldajate huve (PankrS § 109 lg 1). PankrS § 110 lg 1
p 2 ja lg 3 kohaselt tunnistab kohus kehtetuks tehingu, mis oli tehtud ühe aasta jooksul enne
ajutise halduri nimetamist, kui teine pool teadis või pidi teadma, et tehinguga kahjustatakse
võlausaldajate huve. Võlgniku lähikondse puhul eeldatakse, et ta teadis, et võlgnik kahjustas
tehinguga teadlikult võlausaldajate huve. Tagasivõitmine toimub hagi esitamisega kohtule.
Tagasivõitmise nõude esitab haldur (PankrS § 118 lg 1).




                                                                                            7
XXXpankrotihaldur on kohtule esitatud lõpparuandes märkinud, et pankrotimenetluses ei
esinenud vara välistamise ega tagasivõitmise tagajärgedest tulenevaid vara välistamisi.
Kohtute Infosüsteemist nähtuvalt ei ole haldur tagasivõitmise hagi kohtule esitanud, mistõttu
saab järeldada, et PankrS § 109 lg-st 1 tulenevat alust (ehk tehinguga võlausaldajate huvide
kahjustamist) XXX OÜ osa müügilepingu tagasivõitmise hagi esitamiseks ei olnud. Samuti ei
esitatud tagasivõitmise hagi OÜ XXX(pankrotis) pankrotimenetluse käigus, kuigi XXXOÜ
on oma vastuväites viidanud, et ka OÜ XXX(pankrotis) ja XXX OÜ vaheliste tehingute
tegemist (eraldi on välja toodud OÜ XXXpoolt kaubamärgi „XXX“ võõrandamine XXX OÜ-
le vahetult enne pankrotiavalduse esitamist) saab käsitada PankrS § 171 lg 2 p-s 4 sätestatud
juhuna. Tartu Maakohtu 17.09.2014. a määruses, millega kohus kinnitas OÜ XXX(pankrotis)
pankrotimenetluse lõpparuande ja lõpetas OÜ XXX(pankrotis) pankrotimenetluse, on kohus
asunud seisukohale, et OÜ XXX(pankrotis) maksejõuetuks muutumist ei põhjustanud rasked
juhtimisvead või kuriteo tunnustega teod (tl 19-21, II kd).
XXXOÜ on XXXette heitnud ka asjaolu, et võlgnik oli vastuväite esitamise ajaks juba ca 1,5
aastat töötanud väidetavalt miinimumtasu eest XXX OÜ-s ning tekib kahtlus, et võlgniku
sissetulekut näidatakse miinimumtasule vastavana täpselt seni, kuni see on võlausaldajate
nõuete rahuldamise vältimiseks vajalik. Kohtule esitatud lõpparuande kohaselt on alates
aprillist 2015. a võlgniku kontole laekunud töötasudest 6 500 eurot ja alampalga määra
ületavaks osaks on olnud 1 270 eurot. Laekunud töötasu arvelt on pankrotimenetluses tehtud
ka väljamakseid võlausaldajatele.
Kohtul on võlgniku kohustustest vabastamise menetluse algatamisel diskretsiooniõigus ning
käesolevalt on kohus seisukohal, et tuleb algatada võlgnik XXXkohustustest vabastamise
menetlus.
PankrS § 172 lg 1 sätestab, et kui kohus algatab võlgniku kohustustest vabastamise
menetluse, nimetab ta võlausaldajate üldkoosoleku ettepanekul usaldusisiku, kellele võlgnik
teeb käesoleva seaduse § 173 lõigetes 3 ja 6 nimetatud makseid. Asja materjalidest nähtuvalt
ei ole võlausaldajad usaldusisiku kandidaati nimetanud. PankS § 172 lg 6 kohaselt võib kohus
mõjuval põhjusel, eelkõige juhul, kui usaldusisiku määramine tooks ilmselt kaasa
põhjendamatuid kulutusi ja kohus on veendunud, et võlgnik suudab usaldusisiku kohustusi ise
täita, jätta usaldusisiku määramata ja kohustada võlgnikku ennast täitma usaldusisiku
kohustusi. Sel juhul kontrollib kohus, kas võlgnik oma kohustusi täidab. Tulenevalt eeltoodust
leiab kohus, et XXXennast tuleb kohustada täitma usaldusisiku ülesandeid.
Usaldusisik esitab kohtule võlgniku kohustustest vabastamise menetluse lõpuks aruande ja
menetluse lõpetamisel vabastab kohus usaldusisiku. Võlgnik on kohustatud PankrS § 173 lg 1
kohaselt tegelema mõistlikult tulutoova tegevusega ja kui tal seda tegevust ei ole, siis seda
otsima. PankrS § 173 lg 2 kohaselt peab võlgnik viivitamatult teatama kohtule ja
usaldusisikule igast elu- ja tegevuskoha vahetusest, mitte varjama saadud tulusid ning vara,
samuti andma kohtu ja usaldusisiku nõudel teavet oma tegevuse või selle otsimise, oma
sissetulekute ja vara kohta. Sellest tulenevalt on usaldusisik kohustatud esitama kohtule
kord aastas usaldusisiku aruande, millest nähtub kas ja kuidas võlgnik oma kohustusi
täidab ning milles kajastuvad andmed võlausaldajatele võimalike teostatud
väljamaksete kohta. XXXtuleb esimene usaldusisiku aruanne esitada hiljemalt
05.05.2017. a.


PankrS § 173 lg 3 kohaselt loetakse võlgniku töö- või teenistussuhtest või muust sarnasest
suhtest saadud tulu või ettevõtlusest saadud tulu nõuded loovutatuks usaldusisikule.
Usaldusisik peab sellest tasude maksmiseks kohustatud isikutele teatama. PankrS § 173 lg 4
kohaselt peab usaldusisik käesoleva paragrahvi lõikes 3 nimetatud tulust võlgnikule üle


                                                                                            8
andma 25 protsenti. Kohus võib asjaolusid arvestades määrata sellest erineva määra. PankrS §
173 lg 5 järgi ei pea võlgnik usaldusisikule üle andma tulu, millele seadusest tulenevalt ei saa
pöörata sissenõuet.


/allkirjastatud digitaalselt/
Tiia Mõtsnik
Kohtunik




                                                                                              9

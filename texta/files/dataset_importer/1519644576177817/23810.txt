                        KOHTUMÄÄRUS

Kohus                             Tartu Ringkonnakohus

Kohtukoosseis                     Andra Pärsimägi, Üllar Roostoja, Viivi Tomson

Määruse tegemise aeg ja koht      11. veebruar 2016 Tartu

Tsiviilasja number                2-15-10783

Tsiviilasi                        Tiina Siilivase hagi Eesti Vabariigi (Põllumajanduse
                                  Registrite ja Informatsiooni Ameti kaudu) vastu
                                  sundtäitmise    lubamatuks  tunnistamiseks  täiteasjas
                                  nr 189/2015/365
                                  Hagi läbi vaatamata jätmine
Vaidlustatud kohtulahend          Tartu Maakohtu 19. oktoobri 2015 määrus

Kaebuse esitaja ja kaebuse liik   Tiina Siilivase määruskaebus

Kohtuistungi toimumise aeg        Kirjalik menetlus

Menetlusosalised ja nende         Määruskaebuse esitaja (hageja): Tiina Siilivask (isikukood
                                  XXXXXX), lepinguline esindaja Kalju Siilivask
esindajad
                                  Vastustaja (kostja): Eesti Vabariik (Põllumajanduse Registrite ja
                                  Informatsiooni Ameti kaudu), lepinguline esindaja Ave Paavel
RESOLUTSIOON                      1. Tühistada Tartu Maakohtu 19. oktoobri 2015 määrus ja
                                  saata Tiina Siilivase hagi Eesti Vabariigi (Põllumajanduse
                                  Registrite ja Informatsiooni Ameti kaudu) vastu
                                  sundtäitmise    lubamatuks      tunnistamiseks    täiteasjas
                                  nr 189/2015/365 läbivaatamiseks maakohtule.
                                  2. Määruskaebus rahuldada.
                                  3. Menetluskulude jaotuse ja rahalise kindlaksmääramise
                                  otsustab maakohus asjas tehtavas lõpplahendis.

                                            1
 Edasikaebamise kord                  Määrus ei ole edasikaevatav Riigikohtule.


ASJAOLUD

1. Tiina Siilivask (hageja) esitas 20. juulil 2015 Tartu Maakohtule hagi Eesti Vabariigi
(Põllumajanduse Registrite ja Informatsiooni Ameti (PRIA) kaudu) vastu sundtäitmise lubamatuks
tunnistamiseks täiteasjas nr 189/2015/365.
Hagiavalduses märgitu kohaselt on täitedokumendiks PRIA 15. detsembri 2014 otsus nr 12-6/954
ebasoodsamate piirkondade toetuse kohustuse ennetähtaegse lõpetamise ja toetuse tagasinõudmise
kohta. PRIA peadirektori 22. jaanuari 2010 käskkirjaga nr 12-6/110 määrati hagejale
3663,67 krooni ebasoodsamate piirkondade toetust. 4. veebruari 2010 makseteatise nr 6-19/5
kohaselt on määratud toetus tasaarvestatud ja välja maksti 0 krooni. PRIA ei ole maksnud hagejale
2009. a ja 2010. a mingisugust toetust. 4. märtsil 2015 esitas hageja PRIA 15. detsembri 2014
otsuse nr 12-6/954 peale vaide. Hageja palub tunnistada kostja esitatud täitedokumendi alusel
sundtäitmise lubamatuks, sest täitedokumendi järgi on nõue tasaarvestatud ja toetust ei ole
makstud.
2. Kostja vaidles hagile vastu. Hagejale 22. jaanuari 2010 käskkirjaga nr 12-6/110 määratud toetus
tasaarveldati Euroopa Liidu ühise põllumajanduspoliitika rakendamise seaduse (kehtetu alates
1. jaanuarist 2015) (ELÜPS) § 100 lg 2 alusel PRIA 21. juuli 2009 käskkirjade nr 1-3.11/173 ja
nr 1-3.11/174 alusel määratud tagasinõuetega. PRIA 15. detsembri 2014 otsusega nr 12-6/954
nõuti hagejalt 22. jaanuari 2010 käskkirjaga nr 12-6/110 määratud toetus tagasi, sest hageja ei
täitnud ebasoodsamate piirkondade toetusele kehtestatud nõudeid. PRIA lahendas hageja vaide
15. detsembri 2014 otsuse nr 12-6/954 peale 6. augusti 2015 vaideotsusega nr 12-4/15/97-2.
3. Maakohus andis 25. septembri 2015 määrusega pooltele tähtaja seisukoha esitamiseks asja
edasise menetluse ning selle kohta, kas sundtäitmise lubamatuks tunnistamise hagi on antud juhul
kohane õiguskaitsevahend.
4. Kostja leidis 5. oktoobri 2015 menetlusdokumendis, et hagi tuleks jätta läbi vaatamata. Tartu
Halduskohtu menetluses on Tiina Siilivase kaebus PRIA 15. detsembri 2014 otsuse nr 12-6/954
tühistamiseks (haldusasi nr 3-15-2297). Kuna hageja on halduskohtule esitanud kaebuse
täitedokumendi tühistamiseks, siis on halduskohtumenetluses kaebuse läbivaatamisel hageja
efektiivne õiguste kaitse tagatud. Hageja vaidlustab nii käesolevas tsiviilasjas kui ka haldusasjas
nr 3-15-2297 sisuliselt sarnaseid asjaolusid
5. Hageja leidis 6. oktoobri 2015 menetlusdokumendis, et tegemist on tsiviilõigusliku vaidlusega
ja sundtäitmise lubamatuks tunnistamise hagi on kohane õiguskaitsevahend. Hagi eesmärk on
täitedokumendi täidetavuse kõrvaldamine.

MAAKOHTU SEISUKOHT

6. Tartu Maakohus jättis 19. oktoobri 2015 määrusega hagi TsMS § 423 lg 2 p 2 alusel läbi
vaatamata ning menetluskulud hageja kanda.
Maakohtu põhjenduste kohaselt on antud juhul tegemist TMS § 2 lg 1 p-s 21 nimetatud
täitedokumendiga. Maakohus viitas TMS § 221 lg-tele 1 ja 2, § 221¹ lg-le 1, ELÜPS § 1 lg-le 2,
§ 98 lg-le 1, § 100 lg-le 2, HMS § 71 lg-le 1, § 87 lg-le 1.
Vaidlusaluse täiteasja täitedokumendi ja PRIA tegevuse vaidlustamiseks on sätestatud konkreetne
kord, mille käigus vaatab lõpptulemusena täitedokumendi läbi ja hindab PRIA tegevust sõltumatu

                                                2
organ. Nii toetuse reaalne väljamaksmine, tagasinõudmine kui tasaarvestamine tuleneb
ELÜPS-ist ning vaidlused selle üle lahendatakse ELÜPS-is, HMS-is ja HKMS-is sätestatud
korras. Hageja ei ole esitanud ühtegi asjaolu, millest nähtuks, et kostja 15. detsembri 2014 otsusest
nr 12-6/954 tulenev nõue oleks rahuldatud, ajatatud või tasaarvestatud. Isegi kui hageja
sundtäitmise lubamatuks tunnistamise nõue põhineb tasaarvestuse vastuväitel kostja suhtes, ei ole
hageja esitanud ühtegi võlaõigusseaduse § 197 eeldustele vastavat nõuet, mida tasaarvestada.
Maakohus leidis, et hageja on esitanud oma sundtäitmise lubamatuks tunnistamise hagis vaid
asjaolud, millele tuleks hinnang anda PRIA otsuse ja tegevuse vaidlustamisel vaidemenetluses ja
halduskohtus.

MÄÄRUSKAEBUSE ESITAJA TAOTLUS JA PÕHJENDUSED

7. Tiina Siilivask esitas määruskaebuse, milles taotleb Tartu Maakohtu 19. oktoobri 2015 määruse
tühistamist ja asja saatmist uueks lahendamiseks maakohtule.
Määruskaebuses esitatud väidete kohaselt:
1) ei selgu ka kostja vastusest hagile, milliseid ebasoodsamatele piirkondadele kehtestatud nõudeid
hageja ei täitnud. PRIA on kinnitanud, et hageja on täitnud ebasoodsamates piirkondades võetud
kohustused kolmel järjestikusel aastal (2009, 2010 ja 2011). Täiendavalt on selgunud, et hageja
on täitnud ebasoodsamates piirkondades võetud kohustust ka 2012. a ning 2013. a. Sundtäitmisele
võetud nõuet ei ole algusest saadik tekkinud;
2) on maakohus jätnud tähelepanuta, et põllumajandusministri määruse nr 43 §-st 11 tulenevalt ei
olnud PRIA-l õigust 2009. aastal määratud toetust tagasi nõuda;
3) vastuseks maakohtu 25. septembri 2015 määrusele leidis hageja, et sundtäitmise lubamatuks
tunnistamise hagi on kohane õiguskaitsevahend. Tegemist on hagiga, mille eesmärgiks on
täitedokumendi täidetavuse kõrvaldamine, mitte täitedokumendi enda või selle jõustumise
kõrvaldamine. Määruskaebuse esitaja viitas Riigikohtu 31. jaanuari 2008 otsuse nr 3-2-1-134-07
p-le 11;
4) on ebaõige maakohtu seisukoht, et kohtule esitatud materjalide kohaselt tugineb hageja üksnes
sellele, et kostjal ei olnud õigust lõpetada ebasoodsamate piirkondade toetuse kohustust
ennetähtaegselt ja/või toetust tagasi nõuda. Hageja on esitanud sundtäitmise lubamatuks
tunnistamise hagi;
5) ei selgita kohus, milline on tasaarvestus TMS § 221 lg 1 mõttes. Tõendid kinnitavad, et
tasaarveldati 2009. a määratud toetus, mida PRIA tagasi nõuab.

VASTUSTAJA SEISUKOHAD JA VASTUVÄITED

8. Eesti Vabariik (Põllumajanduse Registrite ja Informatsiooni Ameti kaudu) vaidleb
määruskaebusele vastu ja taotleb selle rahuldamata jätmist.
Vastuväidete kohaselt:
1) on hagi aluseks samad asjaolud, mis on toodud hageja kaebuses haldusasjas nr 3-15-2297.
Vastustaja nõustub maakohtuga, et hageja tugineb asjaoludele ja väidetele, mille üle vaidlused
lahendatakse ELÜPS-is, HMS-is ja HKMS-is sätestatud korras;
2) peavad toetuse tagasi nõudmata jätmiseks olema täidetud kaks tingimust: 1) toetuse saaja peab
olema täitnud ebasoodsamate piirkondade toetuse kohustuse vähemalt kolmel järjestikusel
kohustuseaastal; 2) toetuse saaja peab olema lõpetanud põllumajandusliku tegevuse. Hageja ei ole
PRIA järelepärimistele kinnitanud ega tõendanud 2014.a põllumajandusega jätkamist. Samuti ei


                                                 3
soovinud hageja PRIA selgituste järgselt esitada taotlust põllumajandusliku tegevuse lõpetamise
kohta, et PRIA-l oleks tekkinud õiguslik alus toetuse tagasi nõudmata jätmiseks;
3) on maakohus põhjendatult märkinud, et hageja poolt on tõendamata, et täitemenetluse aluseks
olevast haldusaktist tulenev nõue oleks rahuldatud, ajatatud või tasaarvestatud ning hageja ei ole
esitanud ühtegi nõuet, mida saaks VÕS-i kohaselt tasaarvestada;
2) taotleb hageja tsiviilkohtumenetluses sisuliselt haldusakti õigusvastasuse tuvastamist.
Täitemenetluse     aluseks  oleva     haldusakti   õiguspärasust  saab    hinnata   üksnes
halduskohtumenetluses. Hageja poolt soovitud täitedokumendi täidetavuse kõrvaldamist ei ole
võimalik hagi esitamisega maakohtule saavutada.

RINGKONNAKOHTU SEISUKOHT

9. Ringkonnakohus leiab, et määruskaebus tuleb rahuldada. Ringkonnakohus tühistab Tartu
Maakohtu 19. oktoobri 2015 määruse ja saadab T. Siilivase hagi Eesti Vabariigi (Põllumajanduse
Registrite ja Informatsiooni Ameti kaudu) vastu sundtäitmise lubamatuks tunnistamiseks täiteasjas
nr 189/2015/365 läbivaatamiseks maakohtule.
10. Vaidlustatud määrusega on maakohus jätnud hagi TsMS § 423 lg 2 p 2 alusel läbi vaatamata.
Viidatud sätte kohaselt võib kohus jätta hagi läbi vaatamata, kui ilmneb, et hagi ei ole esitatud
hageja seadusega kaitstud õiguse ega huvi kaitseks või eesmärgil, millele riik peaks andma
õiguskaitset või kui hagiga ei ole hageja taotletavat eesmärki võimalik saavutada.
TMS § 221 lg 1 kohaselt võib võlgnik esitada sissenõudja vastu hagi täitedokumendi alusel
sundtäitmise lubamatuks tunnistamiseks, eelkõige põhjusel, et nõue on rahuldatud, ajatatud või
tasaarvestatud. Hagi rahuldamine ei mõjuta täitedokumendi kehtivust ega õigusjõudu. TMS § 221
lg 1¹ sätestab, et muu kui kohtulahendi sundtäitmise puhul, iseäranis TMS § 2 lõike 1
punktides 18–191 nimetatud täitedokumentide puhul, saab võlgnik sundtäitmise lubamatuks
tunnistamise hagis esitada ka kõik vastuväited täitedokumendist tuleneva nõude olemasolule ja
kehtivusele.
Hageja on esitanud hagi sundtäitmise lubamatuks tunnistamiseks. Täitedokumendiks on PRIA
15. detsembri 2014 otsus nr 12-6/954 ebasoodsamate piirkondade toetuse kohustuse ennetähtaegse
lõpetamise ja toetuse tagasinõudmise kohta (tl 15-16). Seega on tegemist TMS § 2 lg 1 p-s 21
nimetatud täitedokumendiga.
11. Hagejale 22. jaanuari 2010 käskkirjaga nr 12-6/110 määratud toetus tasaarvestati ELÜPS
§ 100 lg 2 alusel PRIA 21. juuli 2009 käskkirjade nr 1-3.11/173 ja 1-3.11/174 alusel määratud
tagasinõuetega. PRIA 15. detsembri 2014 otsusega nr 12-6/954 nõuti hagejalt 22. jaanuari 2010
käskkirjaga nr 12-6/110 määratud toetus tagasi.
Hagiavaldusest nähtuvalt on hageja taotlenud sundtäitmise lubamatuks tunnistamist seetõttu, et
talle ei ole makstud 2010 PRIA poolt toetust, mille tagasimaksmise kohustus on sätestatud
täitedokumendiks oleva PRIA 15. detsembri 2014 otsuses nr 12-6/954, s.o hageja väitel ei ole
talle täitedokumendi alusel kohustust tekkinud.
Ringkonnakohus leiab, et antud juhul on võlgnikul lubatav esitada TMS § 221 lg 1 alusel hagi
põhjendusega, et sundtäitmisele võetud nõuet ei ole algusest saadik tekkinud.
Käesoleval juhul on täitemenetluses täitedokumendiks haldusakt ning haldusakti on võimalik
muuta korralises kaebemenetluses, s.o halduskohtumenetluses. Sundtäitmise lubamatuks
tunnistamise hagi esitamisega lahendatakse eraõiguslikku vaidlust ning haldusakti resolutiivosa
on tsiviilasja läbivaatavale kohtule siduv. Seega saab hageja antud tsiviilasjas tugineda väidetele,
mis seonduvad täitedokumendi (haldusakti) täidetavuse kõrvaldamisega, kuid ta ei saa esitada
väiteid seoses täitedokumendi (haldusakti) enda või selle jõustumise kõrvaldamisega.
                                                 4
12. Siinkohal märgib ringkonnakohus, et hageja on esitanud kohase õiguskaitsevahendi
täitemenetluses – sundtäitmise lubamatuks tunnistamise hagi. Iseasi on see, kas olukorras, kus
täitedokumendiks on avalik-õigusliku rahalise kohustuse täitmiseks antud kehtiv haldusakt, oleks
võimalik hagi rahuldamine või mitte. Samas aga hagi rahuldamise või mitterahuldamise küsimus
otsustatakse asja sisulise lahendamise tulemusena.
13. Hageja on tuginenud sundtäitmise lubamatuks tunnistamise hagi esitamisel TMS § 221 lg-le 1
ning leidnud, et täitedokumendist tulenev nõue on tasaarvestatud. Tasaarvestamise olukorra
tekkeks peavad üheaegselt eksisteerima kahel isikul vastastikused rahalised (või muud
samaliigilised) kohustused (VÕS § 197 lg 1) ehk tekkima tasaarvestamise olukord. Tasaarvestuse
teostamiseks peab üks isikutest tegema VÕS §-st 198 tulenevalt tasaarvestuse avalduse.
Ringkonnakohtu hinnangul ei ole TMS § 221 lg-s 1 silmas peetud olukorda, kus tasaarvestus on
tehtud sissenõudja (PRIA) enda poolt. Hageja ei ole välja toonud ühtegi enda nõuet, mida ta saaks
täitedokumendist tuleneva nõudega tasaarvestada.
14. Kohtute infosüsteemist nähtuvalt on Tartu Halduskohtu menetluses Tiina Siilivaski kaebus
PRIA 15. detsembri 2014 otsuse peale nr 12-6/954 (haldusasi nr 3-15-2297). Hagejal on võimalik
TsMS § 356 lg 1 alusel taotleda käesolevas asjas menetluse peatamist kuni viidatud haldusasjas
tehtud lahendi jõustumiseni.


/allkirjastatud digitaalselt/     /allkirjastatud digitaalselt/     /allkirjastatud digitaalselt/
    Andra Pärsimägi                   Üllar Roostoja                     Viivi Tomson




                                                 5

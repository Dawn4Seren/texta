                              KOHTUMÄÄRUS

Kohus                            Viru Maakohus
Määruse tegemise aeg ja koht     17. augustil 2016 Jõhvi kohtumajas
Kohtuasja number                 1-15-6742
Kohtukoosseis                    Kohtunik Inna Kirsipuu
Kohtuistungi sekretär, tõlk      Merike Erisalu, tõlk valentina Michelson-Ipbüker
                                 Viru Vangla materjalid Sergei Vjalovi tingimisi enne tähtaega
Kohtuasi
                                 vabastamise otsustamiseks
Asja läbivaatamise kuupäev       17.08.2016 avalikul videokohtuistungil
Süüdimõistetu                    Sergei Vjalov, isikukood 35712310356, xxx
RESOLUTSIOON

Kohus, juhindudes KarS § 76 ja KrMS § 426, § 432 , määras:

Jätta Sergei Vjalov vangistusest tingimisi enne tähtaega vabastamata.

Edasikaebamise kord

Määruse peale võib esitada määruskaebuse Viru Maakohtule 15 päeva jooksul alates päevast, mil
isik sai vaidlustatavast kohtumäärusest teada.

Asjaolud

Viru Vangla esitas 19.07.2016 Viru Maakohtule materjalid kinnipeetava Sergei Vjalovi tingimisi
enne tähtaega vangistusest vabastamiseks.

Sergei Vjalov tunnistati süüdi Harju Maakohtu 24.08.2015 kohtuotsusega KarS § 424 järgi ning
KrMS § 238 lg 2, KarS § 65 lg 2 alusel karistati vangistusega 1 aasta 9 kuud 27 päeva. Karistuse
kandmise algus 22.08.2015 ja lõpp 18.06.2017.

Tingimisi ennetähtaegse vabanemise võimaluse avanemine 21.07.2016.

Kinnipidamisasutusest Sergei Vjalovi kohta koostatud iseloomustusest nähtub, et kinnipeetaval
on üks kehtiv distsiplinaarkaristus. Alates xxx. 15.04.2016-17.05.2016 läbis sotsiaalprogrammi
xxx. Vabanemise korral on kinnipeetaval võimalus elama asuda aadressil xxx Tegemist on
ühetoalise üürikorteriga, kus elavad kinnipeetava elukaaslane ja alaealine laps. Elukaaslane on
selleks nõusoleku andnud. Kinnipeetav lõpetas xxxx ning läks edasi õppima Tallinna Merekooli,
kus lõpetas xx. Enne kinnipidamist töötas xx. Varasemalt on töötanud ametlikult ettevõtetes xx.
Vabanedes soovib kinnipeetav tööle asuda xx, garantiikiri töökoha olemasolu kohta puudub.
Tasumata võlanõudeid on süüdimõistetul 3927,89 eurot. Lähedastest on täisealine tütar, kes elab
xx. Praeguse elukaaslasega on neil ühine poeg, kes on 13. aastane. Elukaaslasega on suhelnud nii
                                                                                           1(4)
telefoni kui kirja teel. Elukaaslase sõnul pole ta viimasel ajal kinnipeetavalt telefonikõnesid ja
kirju saanud, selle põhjust ei oska öelda. Viru Vanglas on isikul diagnoositud alkoholisõltuvus.
Käesolevat karistust kannab alkoholijoobes mootorsõiduki juhtimise eest. Uue kuriteo
toimepanemise risk vabanemise korral järgmise kahe aasta jooksul on 32%. Üldise korduva
kuriteo toimepanemise tõenäosus kahe aasta jooksul on 14%. Tulenevalt eeltoodust Viru Vangla
toetab Sergei Vjalovi tingimisi ennetähtaegset vabastamist.

Kriminaalhooldaja arvamuse kohaselt on kinnipeetaval lähedastest täisealine tütar, kes elab xxx
elukaaslane ning nende ühine 13. aastane poeg. Elukaaslasega on suhelnud nii telefoni kui kirja
teel. Viimasel ajal ole elukaaslane süüdimõistetult kirju ega telefonikõnesid saanud, põhjus on
teadmata. Vabanemise korral on Sergei Vjalovil võimalus elama asuda aadressil xx Tegemist on
ühetoalise üürikorteriga, mille üürnikuks on kinnipeetava elukaaslane. Nimetatud korteris elab ka
nende ühine alaealine poeg. Elukaaslane on nõus kinnipeetava vabanemise korral sellele aadressile
elama võtma. Sergei Vjalovit on korduvalt karistatud nii väär- kui kuritegude eest. Viimased
kriminaalasjad on olnud joobes mootorsõiduki juhtimised. Isik on kahel korral viibinud
kriminaalhooldusel ning kahel korral teinud ÜKT-d. Viimase kriminaalhoolduse ajal pani toime
uue kuriteo ning liitkaristuse tulemusena mõisteti reaalne vangistus. Probleeme on esinenud ka
ÜKT tundide tegemisel ajavahemikul 2011-2013. Kõigil juhtudel on isik korduvalt rikkunud ka
registreerimiskohustust ning temale pandud kohustusi.

Prokurör kirjalikus seisukohas ei seisa vastu nimetatud kinnipeetava tingimisi enne tähtaega
vabastamisele.
Sergei Vjalovi vanglas käitumise positiivsed asjaolud - sotsiaalprogrammi Eluviisitreening
aktiivne läbimine, majandustöölisena töötamine jm - viitavad sellele, et süüdimõistetu on teinud
pingutusi õiguskuuleka elu suunas.
Katseajal saaks süüdimõistetu kinnistada oma positiivseid hoiakuid. Ennetähtaegne vabastamine
tähendab sisuliselt vangistuse eesmärkide täitmist teiste, kuid palju odavamate vahenditega. Uue
kuriteo toimepanemise riske oleks võimalik vähendada süüdimõistetu kriminaalhooldusele
allutamisega ja käitumiskontrolli kohaldamisega, samuti lisakohustuste panemisega, mis piirab
oluliselt isiku liikumisvabadust ning elukvaliteeti. Vabastades kinnipeetava vangistusest
käesoleval ajal, on tema üle võimalik teostada kontrolli karistusaja lõpuni. Antud juhul oleks
ennetähtaegse vabastamise efektiivsus suurem karistuse kandmisest vanglas kuni 18.06.2017.
Tingimisi vangistusest ennetähtaegne vabastamine annaks kinnipeetavale võimaluse tõestada, et ta
on võimeline edaspidi järgima seaduskuulekat eluviisi.
Prokurör nõustub Viru Vangla poolt 15.07.2016 koostatud kinnipeetava iseloomustuses toodud
arvamusega katseajaks kohustuste valiku kohta.
Lähtudes eeltoodust prokuratuur ei ole vastu Sergei Vjalovi tingimisi ennetähtaegsele
vabastamisele süüdimõistetu taasühiskonnastamise huvides.

Sergei Vjalov selgitas, et ta ei hakka enam uusi kuritegusid toime panema. Ta on jõudnud ikka,
milla tuleb seadusevastasest tegevusest loobuda lõplikult.

Kohtu põhjendused

Kohus, tutvunud esitatud materjalidega, ära kuulanud süüdimõistetu ja arvestades prokuröri
kirjalikku arvamust, leiab, et Sergei Vjalov tuleb jätta tingimisi enne tähtaega vangistusest
vabastamata. Kohtu hinnangul ei ole kinnipeetava ennetähtaegne vangistusest vabastamine
põhjendatud.

KarS § 76 lg 4 alusel katseajaga tingimisi enne tähtaega vangistusest vabastamise otsustamisel
arvestab kohus kuriteo toimepanemise asjaolusid, süüdimõistetu isikut, varasemat elukäiku ning
käitumist karistuse kandmise ajal, samuti tema elutingimusi ja neid tagajärgi, mida võib
süüdimõistetule kaasa tuua tingimisi enne tähtaega karistusest vabastamine. Kohus võtab taotluse
läbivaatamisel arvesse kõiki süüdimõistetud isikut iseloomustavaid andmeid – tema käitumist nii
kuriteole eelnenud ajal, kuriteo toimepanemisele ajal ning sellele järgnenud perioodil.

                                                                                             2(4)
Süüdimõistetu lõpetas xx. Edasi asus õppima xxx, kus lõpetas xxx ning xxx eriala.            Enne
vangistust töötas ametlikult xxx.

Karistusregistri andmetel on süüdimõistetut karistatud seitsmel korral, käesoleval hetkel on kolm
kehtivat kriminaalkaristust. Varasemalt on süüdimõistetut korduvalt karistatud alkoholijoobes
mootorsõiduki juhtimise eest. Vangistuses viibib kolmandat korda. Käesolevat karistust kannab
alkoholijoobes mootorsõiduki juhtimise eest, kus isikul tuvastati väljahingatavas õhus alkoholi
1,05 milligrammi liitri kohta.
Karistusregistri väljavõttest nähtub, et süüdimõistetut on väärteokorras karistatud 11 korral,
kehtivaid karistusi on üks ja see on mõistetud ilma juhtimisõiguseta mootorsõiduki juhtimise eest.
Viru Vangla iseloomustuse kohaselt on kinnipeetaval diagnoositud alkoholisõltuvus. Kõik
viimased kuriteod on mootorsõiduki juhtimised alkoholijoobes olekus. Uus kuritegu on toime
pandud kriminaalhoolduse ajal. Isik suhtub ühiskonda negatiivselt, kuna ei suuda aktsepteerida
ühiskonnas kehtivaid norme ning ei suuda olla seadusekuulekas.

Kohus leiab, et kuna isikut on karistatud korduvalt, kuid ta ei ole siiani suutnud oma käitumist
muuta seaduskuulekamaks (süüdimõistetu pani katseajal toime uue kuriteo), ei ole seega
varasemad karistused süüdimõistetu puhul täitnud eesmärki. Tegemist on süstemaatilise rikkujaga,
keda on korduvalt karistatud alkoholijoobes mootorsõiduki juhtimise eest. Kõik see ilmestab
kogumis kohtu hinnangul süüdimõistetu käitumismaneeri, mis ei ole varasemaga võrreldes
muutunud. Seega ei ole kohtu jaoks usutav, et isik hakkaks vabaduses õiguskuulekalt elama. Tema
poolt toimepandud kuritegude laad ei ole muutunud küll raskemaks, kuid süüdistus on olnud iga
kord üks ja seesama, mis kohtu hinnangul näitab süüdimõistetu suhtumist ühiskonnas kehtestatud
normidesse. Kohus leiab, et isiku varasemad karistused ja määratud kriminaalhooldus ei ole
süüdimõistetu puhul täitnud eesmärki, kuna ta pole neist järeldusi teinud ega hoidunud uute
süütegude toimepanemisest.

Samas tuleb positiivseks lugeda, et kinnipeetav osaleb vangistuses majandustöödel ning on läbinud
sotsiaalprogrammi Eluviisitreening. Kohus hindab neid kui asjaolusid, et vangistus mõjub
kinnipeetavale mingil määral distsiplineerivalt ja avaldab seega paremat mõju kui vabaduses
viibimine.

Sergei Vjalovil on kehtiv elamisloakaart, mis kehtib kuni 30.01.2018.

Ennetähtaegse vabanemise korral on isikul olemas elukoht. Garanteeritud töökoht puudub, kuid
kinnipeetava enda sõnul soovib ta tööle asuda xx. Lähedastest on isikul täiskasvanud tütar, kes
elab xxxs, elukaaslane, kellega suhtleb ning kes on nõus kinnipeetavale vabanemise korral
võimaldama elukoha ühetoalises korteris asukohaga xxx, kus elab ka nende ühine 13. aastane
poeg. Kohus arvestab neid kui asjaolusid, mis maandavad teatud määral uue kuriteo
toimepanemise riske.

Arvestades süüdimõistetu poolt toimepandud kuriteo asjaolusid, korduvaid karistusi, tema
käitumist kriminaalhooldusel ja vabaduses viibides (viimane kuritegu on toime pandud katseajal),
ei ole kohtu hinnangul kinnipeetava enne tähtaegne vangistusest vabastamine õigustatud. Kohus
on seisukohal, et isiku puhul, kes on katsesajal toime pannud uusi kuritegusid, ei ole kohtul alust
arvata, et uue kuriteo toimepanemise risk oleks madal või väheoluline. Kuna isik on jätkanud
kuritegelikku eluviisi olenemata ka karistuse asendamisest tingimisi vangistusega, leiab kohus, et
kriminaalhooldus ei osuta isikule piisavat mõju ja oleks ebaotstarbekas. Seega oleks kergemeelne
arvata, et varasemalt korduvalt karistatud isik, kelle katseaeg on ebaõnnestunud, alustaks nüüd
kriminaalhooldaja kontrolli all uut ja seadusekuulekat elu.

Eksisteerib suur tõenäosus, et kinnipeetav paneb vabaduses toime uue kuriteo. Tema
ennetähtaegsel vabanemisel saaks ühiskonna õiglustunne oluliselt riivatud, samuti ei oleks tema
vabastamine kooskõlas karistuse mõistmise üldiste eesmärkidega. Isik on järjepidevalt toime
                                                                                              3(4)
pannud liikluskuritegusid. Kohus on seisukohal, et karistuse üldpreventsiooni eesmärgiks on
muuhulgas näidata ühiskonnale, et kuritegude vältav toimepanemine ei ole aktsepteeritav ning
toob endaga kaasa tugeva riigipoolse sanktsiooni, mis väljendub reaalses vangistuses ning
eelduslikult selle täiel määral ära kandmises.

Kinnipeetava karistusaeg lõpeb 18.06.2017, ärakandmiseni on veel 10 kuud aega, mis on piisavalt
pikk aeg. Kohus leiab, et isiku vabastamisel ei oleks kohtul veendumust, et karistuse eesmärgid on
saavutatud, muuhulgas, et isik ei pane enam uusi kuritegusid toime, mistõttu oleks isiku tingimisi
ennetähtaegne vabastamine liialt ennatlik. Sealjuures on järelejäänud vangistuse jooksul võimalik
teha järeldusi oma varasemast käitumisest, osaleda täiendavates sotsiaalprogrammides ja
võimaluse korral ka tööhõives.

Kohus peab vajalikuks viidata Riigikohtu varasemale praktikale, mille kohaselt on vangistusest
tingimisi ennetähtaegse vabastamise näol tegemist süüdimõistetu subjektiivse õigusega nõuda
seaduses toodud tähtaegade saabumisel enda tingimisi ennetähtaegse vabastamise avalduse
menetlemist. (RKKKo 3-1-1-18-11 p 9.1) See aga ei tähenda, et isiku vangistusest tingimisi
ennetähtaegne vabastamine oleks reegliks. Pigem on isiku ennetähtaegne vangistusest vabastamine
erand, mille puhul tuleb arvestada kõiki elulisi asjaolusid. Isik, kes pani toime kuriteo, peab
arvestama asjaoluga, et tal tuleb ära kanda kogu temale mõistetud karistus ning riik ei loo tingimisi
ennetähtaegselt vangistusest vabastamise korra kehtestamisega isikutele õiguspositsioone, millele
need hiljem võiksid toetuda. Süüdimõistmisel ei ole ennetähtaegne vabastamine isikule
garanteeritud.

Kohus peab vajalikuks viidata kehtivale kohtupraktikale, mille kohaselt on isiku hea käitumine
vanglas üheks oluliseks asjaoluks ennetähtaegse vabastamise küsimuse lahendamisel (RKKKm 3-
1-1-91-06 p 8.1). Kuna aga see tingimus ei ole täidetud (isikul on 1 kehtiv distsiplinaarkaristus),
näitab see, et isik ei ole ka kinnipidamisasutuses suutnud järgida üldkehtivaid reegleid. Arvestades
kinnipeetava käitumist vanglas, saab kohus järeldada, et süüdimõistetu ei olegi motiveeritud oma
käitumist muutma õiguskuulekamaks. Sergei Vjalov on olnud määratud kriminaalhooldusele,
mille nõudeid kinnipeetav rikkus, pannes katseajal toime uue kuriteo. Tema sooritatud kuriteod
näitavad, et isik ei väärtusta ühiskonnas toimivaid reegleid ja norme. Kohtul puudub alus arvata, et
uue kuriteo toimepanemise risk süüdimõistetu tingimisi ennetähtaegsel vabanemisel oleks madal
või väheoluline.

Kui isik ei ole suutnud alluda varasemale kriminaalhooldusele, ilmestab see asjaolu, et isik ei võta
talle tingimisi mõistetud karistust piisava tõsidusega, et edaspidi käituda seadusekuulekalt.
Kriminaaltoimiku materjalidest nähtuvalt osutab vangistus süüdimõistetule paremat mõju kui
vabaduses viibimine. Seega on kohus veendumusel, et süüdimõistetu puhul ei ole
kriminaalhoolduslike vahenditega võimalik korrigeerida tema käitumist õiguskuulekuse suunas
ning tal tuleb jätkata karistuse kandmist vangistuses.

Eeltoodust lähtudes ja juhindudes KarS § 76, KrMS § 426, 432, jätab kohus süüdimõistetu Sergei
Vjalovi temale Harju Maakohtu 24.08.2015 kohtuotsustega mõistetud vangistuse kandmisest enne
tähtaega vabastamata.


/allkirjastatud digitaalselt/

Inna Kirsipuu
kohtunik




                                                                                                4(4)

                        KOHTUMÄÄRUS
Kohus                                Tallinna Ringkonnakohus
Kohtukoosseis                        Eesistuja Maret Altnurme, liikmed Oliver Kask ja
                                     Kaire Pikamäe
Määruse tegemise aeg ja koht         14. juuni 2016, Tallinn
Haldusasja number                    3-16-842
Haldusasi                            AE kaebus mittevaralise kahju hüvitamiseks summas
                                     60 000 eurot
Menetlusosalised                     Kaebaja – AE
Vaidlustatud kohtulahend             Tallinna Halduskohtu 27. mai 2016. a määrus
Menetluse alus ringkonnakohtus       AE määruskaebus
Asja läbivaatamine                   Kirjalik menetlus

RESOLUTSIOON
Jätta AE määruskaebus rahuldamata ja Tallinna Halduskohtu 27. mai 2016. a määrus
haldusasjas nr 3-16-842 muutmata.


EDASIKAEBAMISE KORD
Määruse peale võib esitada määruskaebuse Riigikohtule 15 päeva jooksul määruse
kättetoimetamisest arvates (HKMS § 121 lg 4, § 235 lg-d 1 ja 3).


ASJAOLUD JA MENETLUSE KÄIK
1. Harju Maakohus kohaldas 16.02.2016 määrusega AE suhtes pärast karistuse ärakandmist
käitumiskontrolli tähtajaga üks aasta ning määras ta selleks ajaks Viru Vangla
kriminaalhooldusosakonna kriminaalhooldusametniku järelevalve alla. AE kohustati järgima
karistusseadustiku (KarS) § 75 lg 1 p-des 1-16 sätestatud kontrollnõudeid ning järgima
käitumiskontrolli ajal KarS § 75 lg 2 p-des 2, 21, 4, 7 ja 8 sätestatud lisakohustusi.
2. AE esitas 01.05.2016 Tallinna Halduskohtule kaebuse mittevaralise kahju hüvitamiseks
summas 60 000 eurot. Kaebaja leiab, et riik on tekitanud talle mittevaralise kahju, kuna
karistusjärgse kontrolli kohaldamine kaebaja suhtes on mittevajalik. Määrusega kohaldatud
kohustuste ja piirangutega on riik põhjendamatult sekkunud kaebaja eraellu. Samuti lasi riik
tekkida olukorral, kus kaebajale määratud advokaat tegi oma tööd lohakalt ja tema kaudu ei
olnud võimalik määruskaebuse esitamine Riigikohtusse.
3.   Tallinna Halduskohus tagastas 27.05.2016 määrusega kaebuse.
Hüvitamiskaebuse puhul tuleb kaebeõiguse olemasolu eitada juhul, kui kahju hüvitamise
nõude eelduste puudumine on asjaoludest tulenevalt ilmselge (Tallinna Ringkonnakohtu
                                                                                    3-16-842

23.09.2013 määrus nr 3-13-990). Riigivastutuse seaduse (RVastS) § 15 lg 1 kohaselt võib isik
nõuda kohtumenetluse käigus, sealhulgas kohtulahendiga, tekitatud kahju hüvitamist üksnes
juhul, kui kohtunik on kohtumenetluse käigus toime pannud kuriteo. Tallinna
Ringkonnakohus on selgitanud 01.07.2015 määruses haldusasjas nr 3-15-892 järgmist:
„RVastS §-st 15 tuleneva riigivastutuse piirangu eesmärk on tagada kohtuniku sõltumatus
õigusemõistmisel ning välistada olukord, kus kohtuniku menetlusvea, seaduse ebaõige
tõlgendamise ja kohaldamise, tõendite ebaõige hindamise jmt õigusemõistmisega seotud
tegevusega kaasneks riigivastutus ka siis, kui kohtunik ei ole kohtumenetluse käigus toime
pannud kuritegu. Kohtuniku vead kohtuasja lahendamisel tuleb kõrvaldada
menetlusseadustikes ettenähtud edasikaebeõiguse realiseerimise teel. RVastS § 15 lg-s 1
sätestatud piirangu puudumine tähendaks seda, et kohtulahendite, mille vaidlustamine
kohtumenetluse seadustikes ettenähtud korras ei ole olnud kõrgemates kohtuastmetes edukas
või mis on jäänud edasi kaebamata, õiguspärasus alluks lõpptulemusena halduskohtu
kontrollile.“ Kuivõrd kaebusele ei ole lisatud ühtegi süüteomenetluses tehtud kohtulahendit,
milles oleks tuvastatud kuriteo toimepanemine kohtuniku poolt kaebajale karistusjärgse
käitumiskontrolli kohaldamisel, siis puudub RVastS § 15 lg-s 1 sätestatud nõudeõigus ning
kaebus tuleb halduskohtumenetluse seadustiku (HKMS) § 121 lg 2 p 1 alusel kaebajale
tagastada.
4. AE esitas halduskohtu määruse peale 31.05.2016 määruskaebuse. Tallinna Halduskohus
ei pidanud 01.06.2016 põhjendatuks määruskaebust ise rahuldada ja edastas selle
lahendamiseks Tallinna Ringkonnakohtule.


MENETLUSOSALISTE SEISUKOHAD RINGKONNAKOHTUS
5. AE palub määruskaebuses Tallinna Halduskohtu 27.05.2016 määrus tühistada. Kahju ei
ole tekitanud kohtunik kohtumenetluse käigus, vaid riik kehtestatud seaduse kaudu. Kuigi
kohus tegi määruse seaduse alusel, riivavad määrusega kohaldatud kohustused ja piirangud
ulatuslikult kaebaja õigusi ja vabadusi. Rikutud on põhiseadusest tulenevat igaühe õigust
eraelule.


RINGKONNAKOHTU PÕHJENDUSED
6. Määruskaebus ei ole põhjendatud ning tuleb jätta rahuldamata. Halduskohtu määrus on
seaduslik ning HKMS § 203 lg-le 2 ning § 201 lg-le 4 tuginedes ei pea ringkonnakohus
vajalikuks määruse põhjendusi korrata.
7. PS § 25 kohaselt on igaühel õigus talle ükskõik kelle poolt õigusvastaselt tekitatud
moraalse ja materiaalse kahju hüvitamisele. RVastS § 7 lg 1 kohaselt isik, kelle õigusi on
avaliku võimu kandja õigusvastase tegevusega avalik-õiguslikus suhtes rikkunud, võib nõuda
talle tekitatud kahju hüvitamist, kui kahju ei olnud võimalik vältida ega ole võimalik
kõrvaldada RVastS §-des 3, 4 ja 6 sätestatud viisil õiguste kaitsmise või taastamisega. RVastS
§ 15 lg 1 näeb erisusena ette, et isik võib nõuda kohtumenetluse käigus, sealhulgas
kohtulahendiga tekitatud kahju hüvitamist üksnes juhul, kui kohtunik on kohtumenetluse
käigus toime pannud kuriteo. PS § 22 lg 1 kohaselt ei tohi kedagi käsitada kuriteos süüdi
olevana enne, kui tema kohta on jõustunud süüdimõistev kohtuotsus.
8. AE ei ole rahul tema suhtes Harju Maakohtu 16.02.2016 määrusega kohaldatud
karistusjärgse käitumiskontrolli kohaldamisega, leides, et KarS-s sätestatud kontrollnõuded ja
lisakohustused, mida ta järgima peab, rikuvad tema õigust perekonna- ja eraelu


                                                                                         2(3)
                                                                                      3-16-842

puutumatusele. Seega soovib määruskaebuse esitaja kriminaalasja nr 1-10-5792 menetluse
tulemusel ehk õigusemõistmisega tekitatud kahju hüvitamist ning kohaldub RVastS § 15 lg 1.
9. Praegusel juhul ei esine RVastS § 15 lg-s 1 sätestatud olukorda, sest puudub
süüdimõistev kohtuotsus, millega oleks tuvastatud kohtuniku poolt õigusemõistmise käigus
kuriteo toimepanemine. Sellest tulenevalt on AE kahju hüvitamise nõue ilmselgelt
perspektiivitu. Kaebuse tagastamise alus tuleneb HKMS § 121 lg 2 p-st 2, mille kohaselt võib
kohus tagastada kaebuse määrusega selle esitajale, kui kaebusega ei ole võimalik saavutada
kaebuse eesmärki. Riigikohus on viidatud sätte alusel kaebuse tagastamist pidanud õigeks
olukordades, kus teatud nõude esitamine ja menetlemine on iseenesest võimalik, kuid selline
kaebus jääks rahuldamata (vt Riigikohtu 04.06.2013 määrus asjas nr 3-3-1-86-12, p 15 ja
23.10.2013 määrus asjas nr 3-3-1-29-13, p 24).
10. RVastS § 15 lg-s 1 on seadusandja soovinud piirata kahju hüvitamist olukordades, kus
kahju on võimalik ära hoida kohtulahendi edasikaebamisega. Piirangul on legitiimne eesmärk
tagada jõustunud kohtulahendite õiguskindlus ning kaitsta kohtute sõltumatust. Antud juhul
sai kaebaja kahju vältida kohtulahendi edasikaebamisega. Kohtute infosüsteemist nähtub, et
AE on esitanud Harju Maakohtu 16.02.2016 määruse nr 1-10-5792 peale määruskaebuse
Tallinna Ringkonnakohtule ning ringkonnakohus on 15.03.2016 määrusega rahuldanud
määruskaebuse osaliselt ja tühistanud maakohtu määruse menetluskulude AE-lt
väljamõistmise osas. Riigikohus on AE määruskaebuse ringkonnakohtu määruse peale jätnud
läbi vaatamata ja tagastanud, kuna määruskaebuse Riigikohtule saab esitada vaid advokaadi
vahendusel. Kahju hüvitamise nõude esitamine ei anna kaebajale õigust nõuda jõustunud
kohtulahendite ümbervaatamist.
11. Riigi poolt määratud kaitsja tegevusele on õigus esitada kaebus advokatuuriseaduses
sätestatud korras ning kaebusest nähtuvalt on kaebaja seda õigust ka kasutanud.




 /allkirjastatud digitaalselt/   /allkirjastatud digitaalselt/   /allkirjastatud digitaalselt/
       Maret Altnurme                    Oliver Kask                    Kaire Pikamäe




                                                                                           3(3)

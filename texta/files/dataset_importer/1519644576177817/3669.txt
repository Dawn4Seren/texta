                                       RIIGIKOHUS
                                   TSIVIILKOLLEEGIUM


                                     KOHTUMÄÄRUS

 Kohtuasja number                  3-2-1-31-16

 Määruse kuupäev                   Tartu, 2. november 2016

 Kohtukoosseis                     Eesistuja Villu Kõve, liikmed Peeter Jerofejev, Henn Jõks,
                                   Ants Kull, Jaak Luik, Malle Seppik ja Tambet Tampuu

 Kohtuasi                          AS FEB avaldus Tiit Adamsi pankroti
                                   väljakuulutamiseks. Võlgniku kohustustest vabastamise
                                   menetluse lõpetamine

 Vaidlustatud kohtulahend          Tallinna Ringkonnakohtu 11. detsembri 2015 määrus
                                   tsiviilasjas nr 2-10-12859

 Kaebuse esitaja ja kaebuse liik   Tiit Adamsi määruskaebus

 Menetlusosalised ja nende         Avaldaja AS FEB
 esindajad Riigikohtus
                                   Võlgnik/usaldusisik Tiit Adams, lepinguline esindaja
                                   vandeadvokaat Rene Varul

                                   Võlausaldaja Swedbank AS

                                   Puudutatud isik ERA Liisingu Inkassoteenused AS

                                   Puudutatud isik SA Aarike Hooldekeskus

                                   Puudutatud isik Placet Grupp OÜ

                                   Puudutatud isik Tallinna Haridusamet

                                   Puudutatud isik Urve Adams

                                   Puudutatud isik Argo Raid

                                   Puudutatud isik OÜ Beltoise

                                   Puudutatud isik OÜ Altor-San

 Asja läbivaatamise kuupäev        3. oktoober 2016. a, kirjalik menetlus



RESOLUTSIOON
1. Jätta Tallinna Ringkonnakohtu 11. detsembri 2015 määrus tsiviilasjas nr 2-10-12859
muutmata, arvestades käesoleva määruse õiguslikke põhjendusi.
2. Jätta määruskaebus rahuldamata.
3. Määruskaebemenetluse menetluskulud jätta Tiit Adamsi kanda.
4. Arvata määruskaebuselt tasutud kautsjon riigituludesse.


ASJAOLUD JA MENETLUSE KÄIK
1. Harju Maakohus lõpetas 14. juuni 2013. a määrusega Tiit Adamsi (võlgnik) pankrotimenetluse,
algatas tema vastu võlgniku kohustustest vabastamise menetluse ning kohustas võlgnikku ennast
täitma usaldusisiku kohustusi.
Võlgnik esitas 30. juunil 2014 kohtule aruande perioodi 1. juuni 2013 kuni 30. juuni 2014 kohta.
Aruande kohaselt oli võlgniku töötasu kokku 5652 eurot 26 senti ja kulud 6200 eurot. Võlgnik on
OÜ Küttepartner juhatuse liige ja 100% omanik. Võlgnik pidas võimalikuks aruandeperioodil tasuda
võlausaldajatele 300 eurot. Taotlusele olid lisatud võlgniku AS SEB Pank ja Swedbank AS
kontoväljavõtted ning OÜ Küttepartner majandusaasta aruanne.
2. Swedbank AS (võlausaldaja) esitas 29. augustil 2014 kohtule taotluse võlgniku kohustustest
vabastamise menetluse lõpetamiseks ja kohustustest vabastamisest keeldumiseks või alternatiivselt
võlgniku vabastamiseks usaldusisiku kohustuste täitmisest ja uue usaldusisiku nimetamiseks.
Taotluse kohaselt varjab võlgnik oma tulusid. Võlgniku esitatud kontoväljavõtetes kajastuvate
andmete kohaselt on võlgniku sissetulekud oluliselt suuremad aruandes märgitust. Suure osa
võlgnikule laekuvatest summadest moodustas OÜ Küttepartner majandusavanss. Väljavõtetest
nähtuvalt ei kasutanud võlgnik majandusavanssi sihtotstarbeliselt. Laekunud summasid tuleb käsitada
võlgniku sissetulekuna. Võlgnik esitas aruandes ka valeandmeid. Võlgnik ei ole oma elulaadi ja
kulusid viinud mõistlikule tasemele, arvestades kohustustest vabastamise menetlust. Võlgniku pillav
eluviis on süvenenud. Aasta jooksul laekus võlgniku mõlemale arvelduskontole kokku 37 863 eurot
13 senti. Ettepanek tasuda võlausaldajatele üksnes 300 eurot kahjustab võlausaldajate huve. Võlgnik
on raske hooletusega rikkunud pankrotiseaduse (PankrS) § 173 lg-s 2 sätestatud kohustusi. Võlgnik ei
ole võlausaldajatele tasunud aruandes märgitud 300 eurot.
3. Võlgnik vaidles taotlusele vastu. Väide majandusavansi mittesihtotstarbelisest kasutamisest
põhineb võlausaldaja oletustel. Võlausaldajal tuleb tõendada, et tegemist ei ole ülekande selgituses
märgitud maksega. Kontoväljavõtte kohaselt on võlgnik raha kasutanud erinevate ehitusmaterjalide
ostmiseks ja muudeks majandustehinguteks. Samuti on võlgnik makseid äriühingule tagastanud.
Võlgniku kohustuste süüline rikkumine PankrS § 173 mõttes eeldab tulude võlausaldajate ja kohtu
eest varjamise tuvastamist. Võlgniku käitumises ei ole süülise, sh raskelt hooletu käitumise
tunnuseid. Taotlus uue usaldusisiku nimetamiseks on põhjendamatu, kuna võlausaldaja ei ole välja
toonud asjaolusid, mis viitaksid kohustuste rikkumisele, ega ainsatki mõjuvat põhjust.
4. Harju Maakohus jättis 3. novembri 2014. a määrusega võlausaldaja taotluse võlgniku kohustustest
vabastamise menetluse ennetähtaegseks lõpetamiseks ja kohustustest vabastamisest keeldumiseks
rahuldamata.
Tallinna Ringkonnakohus tühistas 30. detsembri 2014. a määrusega maakohtu määruse ning saatis
tsiviilasja uueks läbivaatamiseks samale maakohtule. Ringkonnakohus leidis, et maakohus ei ole
võlgniku kohustustest vabastamise menetluse lõpetamise ja kohustustest vabastamisest keeldumise
otsustamisel piisava põhjalikkusega hinnanud võlausaldaja esile toodud asjaolusid.
Asja uuel läbivaatamisel maakohtus esitas võlgnik selgituse, mille kohaselt laekus võlgniku
erakontodele OÜ Küttepartner majandusavanssi kokku 20 586 eurot, millest võlgnik on tagastanud
2562 eurot. Oma erakontodelt tegi võlgnik makseid 548 eurot 22 senti, mis on otseselt
OÜ Küttepartner kulu. Seega on majandusavansi jääk 18 948 eurot 78 senti. Raamatupidamise
väljavõtte järgi oli seisuga 31. juuli 2014 majandusavansi jääk 0 eurot.
Maakohus selgitas võlgnikule tõendamiskoormust ning andis täiendavaid tähtaegu tõendite
esitamiseks. Pärast korraldaval istungil toimunud ärakuulamist tõi võlgnik kohtusse kastiga
OÜ Küttepartner raamatupidamisdokumente. Kohus tagastas dokumendid, selgitades, et ei loe
selliseid dokumente vastuvõetuks.
29. mail 2015 esitas võlgnik kohtule uue kastitäie OÜ Küttepartner raamatupidamisdokumente
majandusavansi maksete kohta. Kohus tagastas dokumendid. Nimetatud dokumendid kajastasid
peamiselt OÜ Küttepartner tehinguid, mitte konkreetselt võlgniku enda kui füüsilise isiku
pangakontolt OÜ Küttepartner majandustegevuses tehtud makseid. Seetõttu andis kohus 10. juunil
2015 võlgnikule veelkord täiendava tähtaja tõendite esitamiseks, paludes võlgnikul esitada tõendid
konkreetselt võlgniku enda poolt OÜ Küttepartner majandustegevuses tehtud kulutuste kohta.
Võlgnik lisatõendeid ega -selgitusi ei esitanud.
5. Harju Maakohus lõpetas 26. juuni 2015. a määrusega võlgniku kohustustest vabastamise menetluse
ja keeldus võlgnikku tema pankrotimenetluses täitmata jäänud kohustustest vabastamast.
Menetluskulud jättis maakohus võlgniku kanda.
Maakohtu määruse põhjenduste kohaselt kuulas kohus ära võlgniku ja võlausaldaja ning võttis
võlgnikult võlgniku vande. Võlgniku teised võlausaldajad kohtule soovi enda ärakuulamiseks ei
avaldanud. Kohus on võlgnikule korduvalt selgitanud tema tõendamiskoormust ning kohustanud teda
selgitama ja tõendama, mida tegi võlgnik aruandeperioodil talle laekunud 27 710 euroga ning kuidas
konkreetselt kasutas võlgnik majandusavansina makstud, kuid tagastamata 18 360 eurot
OÜ Küttepartner majandustegevuses. Võlgniku esitatud dokumendid ei kajastanud võlgniku
pangakontolt OÜ Küttepartner majandustegevuses tehtud makseid. Võlgnik lisatõendeid ei esitanud.
Kuivõrd võlgnik ei ole tõendanud majandusavansina saadud summade sihtotstarbelist kasutamist,
tuleb tagastamata summasid käsitada võlgniku sissetulekuna. Seega on võlgniku sissetulekud
aruandes märgitust oluliselt suuremad ja võlgnik on tahtlikult varjanud saadud tulusid ning
kahjustanud sellega võlausaldajate huve. Võlgnikul oleks tulnud tasuda kohustuste katteks
võlausaldajatele suurem summa kui aruandes märgitud 300 eurot.
6. Võlgnik esitas maakohtu määruse peale määruskaebuse, milles palus maakohtu määruse tühistada
ning teha uus määrus, millega jätta taotlus võlgniku kohustustest vabastamise menetluse lõpetamiseks
rahuldamata.
Ringkonnakohtu lahend ja põhjendused
7. Tallinna Ringkonnakohus jättis 11. detsembri 2015 määrusega võlgniku määruskaebuse
rahuldamata ja maakohtu määruse muutmata, muutes maakohtu määruse põhjendusi.
Ringkonnakohtu põhjenduste kohaselt ei ole maakohus rikkunud hagita menetluse uurimispõhimõtet.
Tsiviilasja materjalidest nähtuvalt on maakohus korduvalt võlgnikule selgitanud tõendamiskoormust,
st võlgnik peab tõendama, millele on kulutatud väidetavalt majandusavansina saadud summad.
Tsiviilkohtumenetluse seadustiku (TsMS) § 236 lg 3 esimese lausega ei ole kooskõlas see, et
menetlusosaline toob kohtusse kastidega dokumente ja eeldab, et kohus ise leiab sealt vajalikud
dokumendid. Hagita menetluses kohalduvast uurimisprintsiibist ei tulene vastupidist. Võlgnikul tuli
esitada tõendid vaidlusaluse perioodi majandusavansi kasutamise kohta. Võlgnik pidi dokumente
hoidma ja säilitama seitse aastat. Kuivõrd võlgnik ei ole neid esitanud, võib järeldada, et
kuludokumente ei eksisteerigi. Kuivõrd võlgnik ei ole kohtuid veennud, et majandusavanssi on
kasutatud osaühingu huvides, saab summat käsitada võlgniku sissetulekuna.
Ringkonnakohus ei nõustunud sellega, et võlgnik on oma kohustusi rikkunud tahtlikult. Tahtlust
hinnatakse erinevalt hooletusest subjektiivselt isikust lähtudes. Finantsaruandes õigete andmete
(suuremate sissetulekute) kajastamata jätmine (varjamine) on olnud raskelt hooletu tegevus.
Võlgnik on sissetulekute varjamise ning väljamaksete tegemata jätmisega pankrotivõlausaldajate
huve tegelikult kahjustanud. Varjatud summasid arvesse võttes tulnuks võlausaldajatele tasuda
rohkem kui 300 eurot. Nõustuda ei saa väitega, et maakohus ei ole võlgniku huvidega arvestanud.
Maakohus selgitas korduvalt võlgnikule tema tõendamiskoormust ning andis täiendavaid tähtaegu
tõendite esitamiseks. Esineb PankrS § 175 lg 4 teise lause järgi täiendav alus keelduda kohustustest
vabastamisest. Kohustustest vabastamise menetlus on pigem erandlik ning selle menetluse edukalt
läbimise eelduseks on võlgniku kõigi seadusest tulenevate kohustuste korrektne täitmine kohustustest
vabastamise menetluse kestel.
Tsiviilasja materjalidest nähtub, et maakohus kaasas võlausaldajad. Maakohus on tsiviilasja toimikust
nähtuvalt küsinud võlausaldajate seisukohta nii Swedbank AS esitatud avalduse kui ka võlgniku
esitatud määruskaebuse kohta.


MENETLUSOSALISTE PÕHJENDUSED
8. Võlgnik palub määruskaebuses tühistada ringkonnakohtu määruse ja saata asi uueks arutamiseks
Harju Maakohtusse.
Määruskaebuse põhjenduste kohaselt ei ole kohtud kaalunud võlgniku huve. Kohtud on lõpetanud
kohustustest vabastamise menetluse kergekäeliselt. Menetluse lõpetamine peaks olema pigem
erandlik. Kui võlgniku käitumises ei ole võlausaldajate huvide kahjustamisele suunatud süülise
käitumise tunnuseid, ei ole kohtul alust füüsilisest isikust võlgniku kohustustest vabastamise
menetlust algatamata jätta.
Võlgnik ei ole süüliselt oma sissetulekuid varjanud. Kohtud on teinud oma järeldused võlgniku
aruande ja tema esitatud kontoväljavõtete põhjal. Keegi ei ole kogunud ega esitanud muid andmeid.
Sellises olukorras ei ole võlgnik midagi varjanud. See, et kohus on tõlgendanud võlgniku äriühingu
avansilisi makseid võlgniku tuluna, on õiguslik küsimus. Tegemist ei ole tahtliku või raskest
hooletusest tuleneva tulude varjamisega. Kohtud on võlgniku segadusse viinud, sest esitatud
dokumendid olidki avansi kasutamise tõendid.
Võlgnik ei ole kahjustanud võlausaldajate huve. Isegi kui võlgniku sissetulekuks on olnud täiendavad
18 360 eurot, tähendab see võlausaldajatele õigust saada sellest summast oma nõuete rahuldamiseks
suurem summa, kui on pakkunud võlgnik. Kohtul on õigus kohustada võlgnikku tasuma
võlausaldajatele suurem summa.
Täidetud ei olnud PankrS § 172 lg-s 6 sätestatud eeldused võlgniku usaldusisikuks määramiseks.
Usaldusisiku määramisel ei oleks praegust vaidlust tekkinud. Kohus ei ole piisavalt kontrollinud
võlgniku kohustuste täitmist. Kohtud ei kaalunud võimalust määrata uus usaldusisik.
Maakohus ei kaasanud menetlusse puudutatud isikuid. Maakohus on vaid viidanud teiste
võlausaldajate varasematele teadetele, kuid jätnud nad puudutatud isikutena protsessi kaasamata.
Asjas oli ka võlausaldaja, kes pooldas võlgadest vabastamise menetluse jätkamist.
9. Võlausaldaja, avaldaja AS FEB ja puudutatud isik ERA Liisingu Inkassoteenused AS paluvad jätta
määruskaebus rahuldamata ja ringkonnakohtu määrus tühistamata. Puudutatud isik Altor-San OÜ
vaidleb võlgniku võlgadest vabastamisele vastu.
Teised puudutatud isikud ei ole määruskaebusele vastanud.
10. Riigikohtus asja lahendanud kolmeliikmeline kohtukoosseis andis asja kohtupraktika
ühtlustamiseks ja edasiarendamiseks 7. juunil 2016 lahendamiseks üle tsiviilkolleegiumi kogu
koosseisule.


KOLLEEGIUMI SEISUKOHT
11. Kolleegium leiab, et määruskaebuse väited ei anna alust vaidlustatud määruste tühistamiseks.
Määruskaebus tuleb jätta TsMS § 691 p 1 ja § 695 alusel rahuldamata ja ringkonnakohtu määrus
muutmata.
12. Määruskaebemenetluses on vaidluse all, kas kohtud on põhjendatult lõpetanud võlgniku
kohustustest vabastamise menetluse. Kohtud on lõpetanud kohustustest vabastamise menetluse
PankrS § 175 lg 2 p 2, lg 5 ja § 173 lg 2 alusel seetõttu, et võlgnik on süüliselt varjanud oma
tegelikke sissetulekuid ning kahjustanud väljamaksete tegemata jätmisega võlausaldajate huve.
Kolleegium nõustub kohtute järeldusega, kuid vastuseks määruskaebuses esitatud väidetele peab
vajalikuks esitada oma selgitused.
13. Nii maa- kui ka ringkonnakohus tuvastasid, et vaidlusalused 18 360 eurot on käsitatavad võlgniku
sissetulekuna, mitte võlgniku väidetud majandusavansina (ringkonnakohtu määruse p 51). Kohtud ei
ole selle asjaolu tuvastamisel rikkunud oluliselt menetlusõiguse norme. TsMS § 688 lg-te 3 ja 4 järgi
võtab eelnimetatud tuvastatud asjaolu määruskaebuse lahendamisel aluseks ka Riigikohus.
Ringkonnakohus on kuludokumentide vastuvõtmisest keeldumist hinnates õigesti leidnud, et hagita
menetluses peab menetlusosaline tõendi esitamisel kohustustest vabastamise menetluses vähemasti
põhjendama, milliseid asjaolusid soovib ta konkreetse dokumendiga tõendada. TsMS § 236 lg 3
esimese lause kohaselt peab menetlusosaline tõendi esitamisel või tõendite kogumise taotlemisel
põhjendama, millise asjas tähtsust omava asjaolu tõendamiseks ta soovib tõendit esitada või tõendite
kogumist taotleb. TsMS § 477 lg 1 kohaselt vaatab kohus hagita asja läbi hagimenetluse sätete
kohaselt, arvestades hagita menetluse kohta sätestatud erisusi. Seega keeldus maakohus põhjendatult
võlgniku esitatud dokumentide vastuvõtmisest.
14. PankrS § 175 lg 5 esimese lause kohaselt võib kohus omal algatusel ning võlausaldaja või
usaldusisiku taotlusel otsustada kohustustest vabastamise keeldumise ja lõpetada kohustustest
vabastamise menetluse, kui enne viie aasta möödumist ilmneb sama paragrahvi lõikes 2 või 4
nimetatud alus. PankrS § 175 lg 2 p 2 kohaselt keeldub kohus võlgnikku kohustustest vabastamast,
kui võlgnik on rikkunud süüliselt oma PankrS §-s 173 nimetatud kohustusi ja kahjustanud sellega
võlausaldajate huve. PankrS § 173 lg 2 kohaselt peab võlgnik viivitamatult teatama kohtule ja
usaldusisikule igast elu- ja tegevuskoha vahetusest, mitte varjama saadud tulusid ning vara, samuti
andma kohtu ja usaldusisiku nõudel teavet oma tegevuse või selle otsimise, oma sissetulekute ja vara
kohta.
Lähtudes kohtute põhjendustest ning PankrS § 175 lg 2 p-st 2 ja lg-st 5, tuli võlgniku kohustustest
vabastamise menetluse lõpetamiseks praegusel juhul tuvastada, et:
   ·     võlgnik on PankrS § 173 lg-s 2 sätestatud kohustusi rikkudes varjanud saadud tulusid ning
         vara või jätnud kohtu nõudel andmata teavet oma sissetulekute ja vara kohta;
   ·     võlgnik on oma eelnimetatud kohustusi rikkunud süüliselt;
   ·     võlgnik on kohustuse süülise rikkumisega kahjustanud võlausaldajate huve.
Kohtul on õigus kohustustest vabastamise menetlus lõpetada vaid juhul, kui täidetud on kõik
eelnimetatud tingimused.
15. Kolleegium märgib, et PankrS § 173 lg 2 mõttes annab võlgniku võlgadest vabastamise menetluse
lõpetamiseks alust tulude ja vara varjamine. Mitte igasugune võõra raha laekumine võlgniku kontole,
mida võlgnik ei ole määratlenud oma vara või tuluna, ei tähenda iseenesest, et võlgnik on oma vara
või tulusid varjanud PankrS § 173 lg 2 mõttes. Selleks, et tuvastada võlgniku kohustuse rikkumine
PankrS § 173 lg 2 mõttes, peab kohus tuvastama, kas võlgnik rikkus kohustusi ja kas see rikkumine
oli ka süüline. Varjamisega on tegemist juhul, kui võlgnik sai ise aru, et vaidlusalust vara või tulu
tuleb kasutada võlausaldajate huvides. Kuna vara varjata saab põhimõtteliselt ainult tahtlikult, siis on
varjamise puhul tegemist tahtliku kohustuse rikkumisega (võlaõigusseaduse § 104 lg 5). Kui kohus
tuvastab, et PankrS § 173 lg 2 mõttes on võlgnik oma tulusid ning vara varjanud, siis on ühtlasi kohus
ka tuvastanud, et võlgnik on kohustusi rikkunud süüliselt PankrS § 175 lg 2 p 2 järgi.
16. Kolleegium selgitab, et kui kohus on tuvastanud võlgniku kontole tehtud ülekanded, mida võlgnik
ei ole määratlenud oma tulu või varana, tuleks kohtul esmalt nõuda võlgnikult lisaselgitusi ja -teavet
selle kohta, miks ei pea võlgnik kontole laekunud raha enda varaks. Võlgnikul tuleb tõendada, et
tegemist ei ole temale kuuluva rahaga või miks ei kuulu see võlausaldajatele väljamaksmisele.
17. Kolleegium nõustub kohtute järeldusega, et tuvastatud asjaoludel on võlgnik praegusel juhul oma
sissetulekuid varjanud. Tsiviilasjas tuvastatud asjaolude kohaselt olid võlgniku aruandes esitatud
andmed ebaõiged, st ei kajastanud kogu võlgniku sissetulekut. Maakohus palus võlgnikul selgitada ja
tõendada, kuidas ta on kasutanud OÜ Küttepartner majandustegevuses vaidlusalust majandusavanssi
(II kd, tl 179; samuti III kd, tl-d 6, 8, 41). Seega oli võlgnikule arusaadav, et kui ta ei tõenda oma
väiteid majandusavansi majandustegevuses kasutamise kohta, siis lõpetab kohus võlgniku
kohustustest vabastamise menetluse.
Maakohus leidis, et võlgnik varjas kohustusi tahtlikult. Ringkonnakohtu hinnangul oli võlgnik tulude
varjamisel raskelt hooletu (ringkonnakohtu otsuse p-d 53-54). Kolleegium peab vajalikuks selles osas
ringkonnakohtu otsuse põhjendusi muuta. Ringkonnakohus ei selgitanud, millistest asjaoludest
lähtuvalt hindab ta võlgniku süülisuse astet maakohtust erinevalt. Pigem ringkonnakohtu esitatud
asjaolud veel kinnitavad ringkonnakohtu otsuses toodud järeldust, et tegemist oli vara varjamisega.
Tuvastades, et PankrS § 173 lg 2 mõttes on võlgnik oma tulusid ning vara varjanud, tuvastab kohus
ühtlasi, et võlgnik on kohustusi rikkunud tahtlikult (vt käesoleva otsuse punkti 15). Vaatamata
eeltoodule on ringkonnakohtu lõppjäreldus õige, mistõttu ei ole alust ringkonnakohtu määrust
tühistada.
Lisaks rikkus võlgnik kohtu nõude täitmata jätmisel ka PankrS § 173 lg-s 2 sätestatud teabe andmise
kohustust. Kuivõrd see tõi kaasa ka võlausaldajate huvide kahjustamise, mis seisnes selles, et
võlausaldajatele jäeti välja maksmata raha, mida nad olid PankrS § 172 lg-st 2 tulenevalt õigustatud
saama, on kohtud õigesti kohustustest vabastamise menetluse lõpetanud.
18. Praeguses asjas määras maakohus võlgniku enda PankrS § 172 lg 6 järgi usaldusisikuks. Selle
kohta märgib kolleegium üldise selgitusena kohtupraktika suunamise eesmärgil järgmist.
PankrS § 172 lg 6 kohaselt võib kohus mõjuval põhjusel, eelkõige juhul, kui usaldusisiku määramine
tooks ilmselt kaasa põhjendamatuid kulutusi ja kohus on veendunud, et võlgnik suudab usaldusisiku
kohustusi ise täita, jätta usaldusisiku määramata ja kohustada võlgnikku ennast täitma usaldusisiku
kohustusi. Sel juhul kontrollib kohus, kas võlgnik oma kohustusi täidab.
PankrS § 172 lg 6 võimaldab kulude kokkuhoiu kaalutlusel võlgniku enda usaldusisikuks määrata.
Selline võimalus on seaduses ette nähtud siiski vaid mõjuva põhjuse esinemisel. Usaldusisiku roll
võlgniku kohustustest vabastamise menetluses on tagada võlausaldajate huvide kaitsmine, et
olukorras, kus võlausaldajate nõuded pankotimenetluses on jäänud rahuldamata, saaksid nad
kohustustest vabastamise menetluse käigus võlgniku tegevusest maksimaalset kasu. PankrS § 173
lg 3 järgi loetakse võlgniku töö- või teenistussuhtest või muust sarnasest suhtest saadud tulu või
ettevõtlusest saadud tulu nõuded loovutatuks usaldusisikule. Võlgnik teeb eelnimetatud maksed
usaldusisikule (PankrS § 172 lg 1), kes teeb PankrS § 172 lg 2 järgi kord aastas võlausaldajatele
väljamakseid vastavalt jaotusettepanekus ettenähtud jaotistele. Kui kohus määrab võlgniku enda
usaldusisikuks, peab kohus olema veendunud, et võlgnik suudab usaldusisiku kohustusi ise täita. Kui
kohus on võlgniku usaldusisikuks siiski määranud, on kohtul PankrS § 172 lg 6 teise lause järgi ka
kohustus kontrollida, kas võlgnik täidab usaldusisiku kohustusi. Eelviidatud kohustuse raames tuleb
kohtul eelkõige kontrollida, kas võlgnik täidab ja saab nõuetekohaselt hakkama PankrS §-s 172
sätestatud kohustuste täitmisega.
19. Ringkonnakohus leidis lisaks, et menetluse lõpetamiseks annab täiendavalt aluse PankrS § 175
lg 4.
PankrS § 175 lg 4 järgi peab võlgnik vande all andma kohtule teavet oma kohustuste täitmisest. Kui
võlgnik kohtu määratud tähtaja jooksul teavet ei anna, keeldub kohus võlgnikku pankrotimenetluses
täitmata jäänud kohustustest vabastamast. Kolleegium leiab, et PankrS § 175 lg 4 alusel võlgnikku
kohustustest vabastamast keeldumiseks peab kohus ka selgitama, millise teabe vande all andmata
jätmise või tähtajaks andmata jätmise tõttu kohus menetluse lõpetab. Maakohus kohustas oma kirjas
võlgnikku ilmuma kohtusse, et anda vande all teavet oma kohustuste täitmise kohta, ning samas
hoiatas, et teabe tähtajaks andmata jätmise korral keeldub kohus PankrS § 175 lg 4 järgi teda
kohustustest vabastamast (III kd, tl 9). Ärakuulamise protokollist nähtub vaid see, et kohus võttis
võlgnikult vande, veendumaks, et võlgnik täidab korrektselt kohustustest vabastamise menetlusest
tulenevaid kohustusi (III kd, tl 41). Seega ei nähtu toimikust, millise teabe vande all andmata
jätmisega seostas kohus PankrS § 175 lg 4 alusel menetluse lõpetamise. Kuivõrd esines PankrS § 173
lg-s 2, § 175 lg 2 p-s 2 ja § 175 lg-s 5 sätestatud alus menetluse lõpetamiseks, siis ei ole siiski
tähtsust, kas esinesid PankrS § 175 lg-s 4 sätestatud võlgadest vabastamise menetluse lõpetamise
alused.
20. Kolleegium ei nõustu võlgniku etteheitega, et võlausaldajad on jäänud menetlusse kaasamata.
PankrS § 175 lg 3 kohaselt tuleb ära kuulata soovi avaldanud võlausaldajad. Tsiviilasja toimikust
nähtub, et kohtud on soovi avaldanud võlausaldajad ka ära kuulanud. Lisaks on nii ringkonnakohtu
määrus kui ka Riigikohtusse esitatud määruskaebus edastatud kõigile võlausaldajatele, samuti antud
neile võimalus seisukoha esitamiseks. Seega on kõik soovi avaldanud võlausaldajad PankrS § 175
lg 3 järgi ära kuulatud.
21. Kuna ringkonnakohtu määrus jääb muutmata ja võlgniku määruskaebus rahuldamata, tuleb
menetluskulud Riigikohtus jätta TsMS § 171 lg 1 alusel võlgniku kanda. Ringkonnakohus jättis
menetluskulud võlgniku kanda, kuid menetluskulusid rahaliselt kindlaks ei määranud, märkides, et
menetluskulud määrab kindlaks maakohus. Seega määrab menetluskulud kindlaks maakohus
TsMS § 174 lg 4 ja § 177 lg 2 järgi.
22. Võlgniku määruskaebuse rahuldamata jätmise tõttu tuleb tasutud kautsjon TsMS § 149 lg 4 teise
lause alusel arvata riigituludesse.


Villu Kõve, Peeter Jerofejev, Henn Jõks, Ants Kull, Jaak Luik, Malle Seppik, Tambet Tampuu

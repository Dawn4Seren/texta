                             K OHT UMÄÄ RUS

Kohus                                  Tartu Ringkonnakohus
Kohtukoosseis                          Madis Ernits, Tanel Saar, Einar Vene
Määruse tegemise aeg ja koht           19. detsember 2016, Tartu
Haldusasja number                      3-16-1575
Haldusasi                              Tarmo Teivase kaebus Viru Vangla vastu kahju
                                       hüvitamise nõudes (jalutuskäik 15. mai 2016)
Vaidlustatud kohtulahend               Tartu Halduskohtu 1. novembri 2016. a määrus
Menetluse alus ringkonnakohtus         Tarmo Teivase määruskaebus
Asja läbivaatamine                     Kirjalik menetlus
Menetlusosalised                       Kaebaja Tarmo Teivas
                                       Vastustaja Viru Vangla


RESOLUTSIOON
Jätta määruskaebus rahuldamata ja Tartu Halduskohtu 1. novembri 2016. a määruse
resolutsiooni p 1 muutmata, asendades vastavas osas halduskohtu määruse põhjendused
käesoleva määruse põhjendustega.

EDASIKAEBAMISE KORD
Määruse resolutsiooni peale võib esitada määruskaebuse otse Riigikohtule 15 päeva jooksul
määruse kättetoimetamisest arvates.


 ASJAOLUD JA MENETLUSE KÄIK

 1. 28. juulil 2016 jõudis Tartu Halduskohtusse kaebaja kaebus, mille kaebaja palus võimalusel
 liita kohtuasjaga 3-16-1096. Kaebuse sisu ära toodud ei ole. Kaebaja lisas eelnimetatud
 avaldusele Viru Vangla 06.07.2016. a otsuse nr 6-16/66-2, millega vangla jättis rahuldamata
 kaebaja kahju hüvitamise taotluse. Otsuse põhjal soovis kaebaja mittevaralise kahju
 hüvitamist, kahjusummat kaebaja ei määranud. Kahju tekitati kaebajale sellega, et ta ei saanud
 15. mail 2016 minna jalutuskäigule. Valvur tuli kaebaja juurde kell 06.13, et teda
 jalutuskäigule viia. Kaebaja ei kuulnud eelmisel päeval valvuri teadet, et jalutuskäik viiakse
 läbi hommikul kell 6. Kaebaja ei olnud sel kellaajal valmis jalutuskäigule minema ning palus
 viia jalutuskäigu läbi hiljem. Kaebaja sai valvuritest aru nii, et see on võimalik.
2. Tartu Halduskohus määras 22. augusti 2016. a määruses, et punktis 1 toodud kaebust
menetletakse iseseisva kohtuasjana ning määras kaebajale tähtaja puuduste kõrvaldamiseks:
kaebajal tuli teatada, kas ta soovis esitada kaebuse kahju hüvitamise nõudes Viru Vangla
6. juuli 2016. a otsuses toodud asjaoludel, teatada nõutava hüvitise suurus ja põhjendus ning
tasuda riigilõiv.

3. Kaebaja teatas 25. augusti 2016. a avalduses, et ta taotleb õiglast hüvitist kohtu
äranägemisel ning palus menetlusabi, kuna tal puudub raha riigilõivu tasumiseks.

4. Tartu Halduskohtu 1. novembri 2016. a määrusega jäeti kaebaja taotlus riigilõivu tasumise
kohustusest vabastamiseks rahuldamata. Halduskohus leidis, et kuigi riigilõivu tasumisest
osalise vabastamise majanduslikud eeldused on täidetud, ei ole see piisav põhjus kaebaja
riigilõivu tasumise kohustusest vabastamiseks, kuna kaebus on perspektiivitu. Riigivastutuse
seaduse (RVastS) § 9 lg 1 kohaselt võib füüsiline isik nõuda mittevaralise kahju rahalist
hüvitamist süüliselt väärikuse alandamise, tervise kahjustamise, vabaduse võtmise, kodu või
eraelu puutumatuse või sõnumi saladuse rikkumise, au või hea nime teotamise korral.
Kohtupraktika kohaselt tuleb mittevaraline kahju hüvitada rahas, kui rikkumise raskus,
eelkõige kehaline või hingeline valu, seda õigustab (Riigikohtu lahend 3-3-1-10-14 p 12.2).
Kohtule esitatud dokumentide põhjal ei saanud kaebaja 15. mail 2016 kasutada võimalust
viibida vähemalt üks tund päevas vabas õhus. Vaidlust ei ole selle üle, et kell 6.13 oleks
kaebajal olnud võimalik jalutuskäigule minna ning kaebaja ja valvurid vestlesid teemal, kas
kaebaja saab jalutama minna hiljem. Pooled vaidlevad selle üle, kas kaebajal oli kindel alus
arvata, et ta viiakse jalutuskäigule hiljem. Sellistel asjaoludel on äärmiselt vähe tõenäoline
saavutada mittevaralise kahju hüvitamine kaebajale, sest isegi kui kohtuasja lahendamisel
peaks selguma, et jalutuskäigu toimumata jäämine ühel päeval kujutab endast mõnda RVastS
§ 9 lg 1 toodud mittevaralise kahju tekkimise alust ja vangla jättis kaebaja jalutuskäigu
võimaluseta süüliselt, ei ole tegemist niisuguse intensiivsusega sündmusega, mis tooks kaasa
rahalise hüvitise väljamõistmise kaebajale.

MENETLUSOSALISTE PÕHJENDUSED

5. Kaebaja  esitas 6. novembril 2016 halduskohtule määruskaebuse Tartu Halduskohtu
1. novembri 2016. a määruse resolutsiooni p-le 1. Tuginedes põhiseaduse § 15 ls-le 1 ning §-
dele 12,3,10,18 ja 19 leidis kaebaja, et õiguskord näeb ette võimaluse saada tasuta õigusabi,
sest piisava tasuta õigusabi puudumisel rikub seadusandja üldist kohtu garantiid
tegevusetusega. Hea haldus tähendab lisaks õiguspärasusele ka eetika ja moraali alla kuuluvat.
Õiguspärase haldusmenetluse eest vastutab haldusorgan. Kaebaja leiab, et kohtul peaks häbi
olema väljapressida riigilõivu sealt, kust seda võtta ei ole. Kaebaja teatab, et tema nõude
suurus on 1 euro ning palub riigilõivu küsida Viru Vanglalt. Kaebajaga käituti omavoliliselt
ning ebavõrdväärselt teiste vangide suhtes. Kaebaja ei mõista, millist eesmärki täitis abinõu
inimest mitte välja lasta. Kaebaja leiab, et tal on protsessi põhiõigused ning neid ei saa
õigusriigis nullida riigilõivu maksmise jõuetus.

RINGKONNAKOHTU PÕHJENDUSED

6. Kaebaja teatas määruskaebuses, et tema nõude suurus on 1 euro. Halduskohus on
28. novembri 2016. a määruses, millega võttis kaebaja määruskaebuse menetlusse, küll
märkinud, et kaebaja on rahalise nõude suurust muutnud, kuid ei ole vastavas osas
halduskohtu 1. novembri 2016. a määrust muutnud. Ringkonnakohus märgib, et rahalise
nõude suuruse muutmisega, muutus ka kaebuselt tasutav riigilõiv. Riigilõivuseaduse (RLS) §
60 lg 2 kohaselt halduskohtule kahju hüvitamiseks või alusetu rikastumise teel saadu
tagastamiseks kaebuse esitamisel tasutakse riigilõivu kolm protsenti summast, mille
väljamõistmist taotletakse, või vara väärtusest, mille tagastamiseks kohustamist taotletakse,
kuid mitte alla 15 euro ja mitte üle 750 euro. Seega peab kaebaja nüüd kaebuse esitamisel 250
euro asemel 15 eurot riigilõivu tasuma.

7. TartuHalduskohus on 1. novembri 2016. a määruses kindlaks teinud, et perioodil 25. aprill
2016 kuni 24. august 2016 oli kaebaja kahekordne keskmine ühe kuu sissetulek 39,64 eurot.
Seega esineb pärast kaebaja poolset rahalise nõude suuruse muutmist ka
halduskohtumenetluse seadustiku (HKMS) § 112 lg 1 p-st 1 tulenev menetlusabi andmise
piirang, kuna tasumisele kuuluv riigilõiv summas 15 eurot ei ületa kaebaja kahekordset
keskmist ühe kuu sissetulekut ja seega suudab kaebaja riigilõivu tasuda. Ringkonnakohus
selgitab, et kohtul ei ole õigust vabastada isikut riigilõivu tasumise kohustusest, kui kohtule
esitatud tõenditest nähtub, et isikul olid kaebuse esitamise ajal võimalused riigilõivu
tasumiseks.

8. Ringkonnakohus   nõustub halduskohtu põhjendustega kaebuse eduväljavaadete osas ega pea
vajalikuks neid korrata (HKMS § 203 lg 2 ja § 201 lg 4). Kaebuses viidatud asjaoludel on
kaebuse rahuldamine ebatõenäoline. Seega on halduskohus õigesti leidnud, et puudus alus
kaebaja riigilõivust vabastamiseks. Ringkonnakohus leiab, et ükski määruskaebuses esitatud
väidetest ei anna alust määruskaebuse rahuldamiseks. Vastuseks kaebaja esitatud
määruskaebusele märgib ringkonnakohus järgnevat.

9. TartuHalduskohus on õigesti lähtunud halduskohtumenetluses kehtivatest menetlusosalisele
menetlusabi andmise reeglitest. HKMS § 111 lg 1 kohaselt antakse menetlusabi taotlejale
menetlusabi, kui menetlusabi taotleja ei suuda oma majandusliku seisundi tõttu
menetluskulusid tasuda või kui ta suudab neid tasuda üksnes osaliselt või osamaksetena ja on
piisav alus eeldada, et kavandatav menetluses osalemine on edukas. Seega
HKMS § 111 lg-st 1 tulenevalt välistavad haldusasjas menetlusabi andmise riigilõivu
tasumiseks nii füüsilise isiku võime riigilõivu tasuda kui ka kaebusel puuduvad
eduväljavaated. Kui kohus peab kaebuse edulootusi väheseks, siis vaatamata menetlusabi
taotleja majanduslikule seisundile, mis ei võimalda menetluskulusid tasuda, isikule
menetlusabi ei anta. Ka on kohtupraktikas sedastatud, et riigilõivu eesmärgiks on muu hulgas
vähendada pahatahtlike ja põhjendamatute kaebuste esitamist ning tagada selle kaudu
kohtusüsteemi tõhus toimimine, mistõttu kaebuse perspektiivi hindamine ja riigilõivust
vabastamise taotluse lahendamisel sellega arvestamine on põhjendatud ja vajalik (Riigikohtu
4. mai 2011. a määrus nr 3311111, p 11).

10. Ringkonnakohus  selgitab, et kuigi põhiseaduse § 15 lg 1 lausest 1 tuleneb igaühe õigus
pöörduda oma õiguste ja vabaduste rikkumise korral kohtusse, ei tähenda see, et isikul, kes
leiab, et tema õigusi on rikutud, peab olema piiramatu võimalus kohtusse pöörduda.
Kaebeõigust saab mõistlikult piirata, kui piirangul on legitiimne eesmärk ning arvestatakse
proportsionaalsuse põhimõttega. Kohtusse pöördumise mõningane kitsendamine on vajalik
õiguskindluse tagamiseks ja kohtusüsteemi ülekoormamise vältimiseks (RKHK 6. septembri
2007. a määrus nr 3-3-1-4007, p 11, RKHK 4. juuni 2013. a määrus nr 3-3-1-86-12, p 11).
Seega oli halduskohus õigustatud kaebajat riigilõivu tasumisest mitte vabastama.
11. Sellega
          jääb Tartu Halduskohtu 1. novembri 2016. a määruse resolutsiooni p 1 muutmata.
Ringkonnakohus asendab aga vastavas osas halduskohtu määruse põhjendused käesoleva
määruse põhjendustega.




 /allkirjastatud digitaalselt/   /allkirjastatud digitaalselt/   /allkirjastatud digitaalselt/
         Madis Ernits                     Tanel Saar                      Einar Vene

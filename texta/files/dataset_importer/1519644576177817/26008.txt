                           KOHTUOTSUS
                                  Eesti Vabariigi nimel

Kohus                                 Tallinna Ringkonnakohus

Kohtukoosseis                         Eesistuja Gaida Kivinurm, liikmed Margo Klaar ja Tiit
                                      Kollom

Otsuse tegemise aeg ja koht           18.01.2016, Tallinn

Tsiviilasja number                    2-14-61273

Tsiviilasi                            RR hagi ELP vastu elatise vähendamiseks


Vaidlustatud kohtulahend              Harju Maakohtu 11.05.2015 otsus

Tsiviilasja hind                      804,33 eurot
apellatsioonimenetluses

Kaebuse esitaja ja kaebuse liik       RR apellatsioonkaebus

Menetlusosalised      ja      nende Hageja (apellatsioonimenetluses        apellant):   RR
esindajad                           (isikukood XXXXXXXXXX)
                                      Kostja (apellatsioonimenetluses vastustaja): ELP
                                      (isikukood XXXXXXXXXXX)

Menetluse liik                        Kirjalik menetlus

RESOLUTSIOON:
  1. Tühistada Harju Maakohtu 11.05.2015 otsus väljamõistetud elatusraha suuruse
     osas ja teha uus otsus, millega vähendada tsiviilasjas nr 2-12-9513 Harju
     Maakohtu 26.04.2013 otsusega hagejalt väljamõistetud igakuise elatusraha
     suurust alates hagi esitamisest 80 euroni kalendrikuus.
  2. Välja mõista RR-lt igakuiselt elatusraha 80 eurot ELP kasuks alates 21.11.2014
     kuni ELP poolt kutseõppeasutuses hariduse omandamiseni, kuid mitte kauem kui
     21-aastaseks saamiseni.
  3. RR apellatsioonkaebus rahuldada.
  4. Jätta maakohtu ja ringkonnakohtu menetluskulud poolte endi kanda.



Edasikaebamise kord
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavaks tegemisest. Hagimenetluses Riigikohtus võib menetlusosaline
menetlustoiminguid teha ning avaldusi ja taotlusi esitada üksnes vandeadvokaadi vahendusel.
Menetlusosaline võib ise esitada menetlusabi saamise taotluse, samuti esitada teise
menetlusosalise kaebuse või muu taotluse kohta seisukohti ja vastuväiteid.

Hagi asjaolud ja nõue
  1. RR (hageja) esitas 21.11.2014 ELP (kostja) vastu hagi, milles palus vabastada end alates
      hagi esitamisest elatise maksmise kohustusest ja kustutada tekkinud elatisevõlg.
      22.12.2014 täpsustas hageja nõuet ja palus vähendada Harju Maakohtu 26.04.2013
      otsusega tsiviilasjas nr 2-12-9513 välja mõistetud elatise suurust alates hagi esitamisest.
      13.01.2015 täpsustuse järgi palus hageja vähendada elatist alates hagi esitamisest viie
      euroni kuus.
  2. Hageja väitel mõistis Harju Maakohus 26.04.2013 otsusega temalt kostja
      ülalpidamiseks alates 07.03.2011 kuni kostja täisealiseks saamiseni või täisealiseks
      saamise järel õpingute jätkamise korral õpingute ajaks, kuid mitte kauem kui 21-
      aastaseks saamiseni, välja miinimumelatise. Kuna hageja on vanaduspensionär, on ta
      võimalust mööda elatist tasunud, kuid sellest hoolimata on tekkinud elatisevõlg, sest
      pensionist ei piisa enda ja tütre kohaseks ülalpidamiseks. Hageja pension on 338 eurot
      74 senti kuus, millest ta saab pärast kohtutäituri maha arvatud elatisevõlga kätte 225
      eurot 94 senti. Sellest ei piisa hageja enda vajaduste rahuldamiseks, sest vahepeal on ta
      tervis halvenenud ja kulutused ravimitele suurenenud. Oma vajaduste rahuldamiseks
      saab hageja ravikulude katteks raha pojalt ja laenab vendadelt. Hageja ei suuda tasuda
      väljamõistetud määras elatist. Asjas tuleks selgitada välja kostja ema varaline seisund,
      mis peaks olema parem.

Kostjate vastuväited
   3. Kostja vaidles hagile vastu ja palus jätta selle rahuldamata.
   4. Kostja õpib alates 1. septembrist 2013 XXX. Hageja on andnud kostjale ülalpidamist
       ebaregulaarselt. Hageja on andnud teadlikult oma vara üle teistele pereliikmetele, et
       kostjal ei oleks võimalik sellest osa saada. Inimese vanus, töövõimetus ega ka haigus ei
       vabasta lapse ülalpidamise kohustusest. Hagejal ei ole teisi ülalpeetavaid lapsi. Kostja
       vajadused on 588 eurot kuus. Seega rahuldab ema ka praegu suurema osa kostja
       vajadustest oma vajaduste arvel. Ema töötab kahel kohal ja tema brutosissetulek on ca
       800 eurot kuus.

Maakohtu otsus
  5. Harju Maakohus rahuldas 11.05.2015 otsusega hagi osaliselt, vähendas hagejalt
     väljamõistetud elatist ja mõistis hagejalt alates hagi esitamisest kostja kasuks
     kutseõppeasutuses hariduse omandamise ajaks, kuid mitte kauem kui 21-aastaseks
     saamiseni, välja elatise 169 eurot 37 senti kuus. Menetluskulud jättis maakohus poolte
     endi kanda.
  6. Maakohtu otsuse põhjenduste kohaselt saab hageja nõuda tsiviilkohtumenetluse
     seadustiku (TsMS) § 497 ja § 459 lg 1 järgi koosmõjus perekonnaseaduse (PKS) § 97
     p-ga 2 elatise suuruse muutmist. PKS § 101 lg-s 1 sätestatud elatise miinimummäära
     saab kohaldada ka täisealiseks saanud õpinguid jätkavale lapsele elatist välja mõistes.
     Seadusega ettenähtud miinimumelatis on ligilähedane lapse minimaalsete vajaduste
     kohta tehtud uurimuse tulemusele, ei ole ülemäära suur ja arvestab lapse huvi saada
     piisavalt ülalpidamist ka siis, kui vanemad elavad lahus. Seetõttu ei ole kostjal vaja oma

                                                                                               2
       vajaduste suurust ja kulusid kohtule tõendada, sest eelmise kohtulahendiga mõisteti
       hagejalt kostja kasuks välja miinimumelatis.
   7. Hageja soovib väljamõistetud elatist vähendada, sest tema igakuine sissetulek ei
       võimalda tal lapsele miinimumelatist maksta. Hageja sissetulekuks on vanaduspension
       338 eurot 74 senti kuus, elamiseks koos toiduga kulub aga 357 eurot ja ravimitele 132
       eurot 79 senti. Hagejale ei kuulu kinnisvara, ta ei ole ettevõtja ning talle ei kuulu
       sõidukeid. Hagejal on arvelduskonto Danske Bank AS-is, mille saldo oli 21.04 2015
       seisuga 84 eurot ja 8 senti, Swedbank AS-is, mille saldo oli 29.04.2015 seisuga 1 euro
       ja 69 senti, ja SEB Pank AS-is, mille saldo oli 04.052015 seisuga 21 senti. Maksu- ja
       Tolliameti andmetel deklareeris hageja 2014. a-l sissetulekuna 4009 eurot ja 62 senti.
   8. Vanem on hoolimata oma halvast varalisest seisundist üldjuhul kohustatud andma
       lapsele ülalpidamist seaduses sätestatud miinimummääras ning üksnes PKS § 102 lg 2
       teises ja kolmandas lauses sätestatud põhjustel võib kohus mõista välja ka PKS § 101
       lg-s 1 sätestatud miinimummäärast väiksema elatise. Kuna hageja on 72-aastane
       vanaduspensionär, kes põeb kroonilisi haigusi ja kelle võimalus saada sissetulekut on
       piiratud ning kes on sattunud elatisvõla sundtäitmise tõttu raskesse majanduslikku
       olukorda, ei ole ta oma muid kohustusi ja varalist seisundit arvestades võimeline andma
       teisele isikule ülalpidamist, kahjustamata enese tavalist ülalpidamist (PKS § 102 lg 1).
       Seega tuleb hagejal PKS § 102 lg 2 kohaselt kasutada tema käsutada olevaid vahendeid
       enda ja lapse ülalpidamiseks ühetaoliselt, s.o 338 eurot ja 74 senti / 2 = 169 eurot ja 37
       senti ülalpeetava isiku kohta.
   9. Tsiviilasja materjalidest nähtuvalt on hagejal ka täisealine poeg, kes kohustub juhul, kui
       hageja on majanduslikult raskes seisus, täitma PKS § 97 p 3 ja PKS § 105 lg 1 kohaselt
       oma isa ülalpidamise kohustust.
   10. Kostja ema sissetuleku suuruseks on brutopalk XXX 152 eurot kuus, XXX 120 eurot
       kuus ja XXX 756 eurot kuus. Kuna kostja ema sissetuleku suurus ületab kostja isa
       sissetuleku suuruse, suudab kostja ema lisaks lapse ülalpidamise kohustusest oma osa
       täitmisele katta ka lapse isa tasutava elatisemakse suuruse miinimummärast iga kuu
       puudjääva osa. Seetõttu tuleb vähendada väljamõistetut elatist 177 eurolt ja 50 sendilt
       kuus 169 eurole ja 37 sendile kuus.

Apellatsioonkaebus
   11. Hageja palus apellatsioonkaebuses maakohtu otsuse osaliselt tühistada ja määrata elatise
       suuruseks alates hagiavalduse esitamisest 80 eurot kuus.
   12. Kohus oleks pidanud arvestama PKS § 102 lg 2 kolmandas lauses toodud võimalusega,
       et kohus võib mõjuval põhjusel vähendada elatist alla PKS § 101 lg-s 1 sätestatud määra.
       Eeltoodu tõttu ei ole võimalik ega õiglane hageja ühe kuu pensionisumma jagada
       pooleks ja määrata 169,37 eurot kostjale igakuiseks elatiseks.

Vastus apellatsioonkaebusele
   13. Kostja vaidles apellatsioonkaebusele vastu.

Edasine menetluskäik
   14. Tallinna Ringkonnakohus keeldus 25.05.2015 määrusega apellatsioonkaebust
       menetlusse võtmast.
   15. Riigikohus rahuldas 19.10.2015 määrusega hageja määruskaebuse, tühistas Tallinna
       Ringkonnakohtu 25.05.2015 määruse ja saatis asja ringkonnakohtule menetlusse
       võtmise otsustamiseks.
   16. 27.10.2015 määrusega võttis ringkonnakohus hageja määruskaebuse menetlusse


                                                                                               3
Ringkonnakohtu põhjendused
   17. Tsiviilkolleegium, tutvunud kirjalikus menetluses tsiviilasja materjaliga, leidis, et
       maakohtu otsus tuleb TsMS § 657 lg 1 p 2 alusel tühistada materiaalõigusnormi ebaõige
       kohaldamise tõttu väljamõistetud elatusraha suuruse osas. Ringkonnakohtul on
       võimalik teha tühistatud osas uus otsus, millega vähendab Harju Maakohtu 26.04.2013
       otsusega hagejalt väljamõistetud igakuise elatusraha suurust 80 euroni kalendrikuus
       alates 21.11.2014 kuni ELP poolt kutseõppeasutuses hariduse omandamiseni, kuid
       mitte kauem kui 21-aastaseks saamiseni.
   18. Riigikohus on käesolevas asjas asunud seisukohale, et PKS § 101 lg 1, mille järgi ei või
       elatis ühele lapsele olla väiksem kui pool Vabariigi Valitsuse kehtestatud kuupalga
       alammäära, kohaldub üksnes alaealiste laste suhtes. Seega täisealiseks saanud lapse
       ülalpidamise ulatus sõltub isiku abivajaduse ulatusest. Asja lahendamisel tuleb lähtuda
       PKS § 99 lg-st 1, mille järgi määratakse ülalpidamise ulatus kindlaks ülalpidamist
       saama õigustatud isiku vajadustest ja tema tavalisest elulaadist lähtudes.
       Ringkonnakohus võttis asja juurde kostja poolt ringkonnakohtule esitatud tõendid,
       millega kostja tõendas oma igakuiste vajaduste suurust, milleks on kokku 588 eurot
       kuus. Hageja ei ole esitanud vastuväiteid kostja kulutuste vajalikkuse ja põhjendatuse
       osas. Kostja katab oma vajadused hagejalt saadava elatise ja emalt saadava
       ülalpidamise arvelt. Kostja ema igakuine sissetulek on 1028 eurot.
   19. Kuigi ülalpidamise ulatus on PKS § 99 lg 1 järgi määratud ülalpidamist saama
       õigustatud isiku vajadustest lähtudes, tuleb ülalpidamiseks kohustatud isikult elatist
       välja mõistes arvestada PKS § 102 ja § 105 lg 3 järgi ka tema varalist seisundit.
       PKS § 102 lg-st 1 tuleneb, et isik vabaneb ülalpidamiskohustusest selles ulatuses, milles
       ta ei ole tema muid kohustusi ja varalist seisundit arvestades võimeline andma teisele
       isikule ülalpidamist, kahjustamata enese tavalist ülalpidamist. PKS § 102 lg 2 järgi ei
       vabane vanem üksnes alaealise lapse ülalpidamise kohustusest ning peab sellises
       olukorras kasutama tema käsutada olevaid vahendeid enda ja lapse ülalpidamiseks
       ühetaoliselt.
   20. Seega asus maakohus vääralt seisukohale, et hageja ei vabane PKS § 102 lg 2 järgi
       ülalpidamiskohustusest varalise seisundi tõttu ja peab oma vajadusi piirama ning kostjat
       endaga ühetaoliselt ülal pidama.
   21. Hageja ainsaks sissetulekuks on pension 338 eurot, millest ta saab pärast kohtutäituri
       maha arvatud elatisevõlga kätte 225 eurot. Hageja on 72-aastane vanaduspensionär, kes
       põeb kroonilisi haigusi ja kelle võimalus saada sissetulekut on piiratud ning kes on
       sattunud elatisvõla sundtäitmise tõttu raskesse majanduslikku olukorda. Seega ei ole
       hageja oma muid kohustusi ja varalist seisundit arvestades võimeline andma kostjale
       ülalpidamist kostja emaga võrdsel määral. Kostja ema sissetulek on oluliselt suurem ja
       võimaldab katta kostja vajadusi.
   22. Kostja on apellatsioonkaebuses palunud määrata elatise suuruseks 80 eurot kuus.
       Ringkonnakohus nõustub kostjaga ja leiab, et hagea ei ole võimeline maksma elatist üle
       80 euro kuus kahjustamata enese tavalist ülalpidamist (PKS § 102 lg 1).
   23. Hageja on palunud apellatsioonkaebuses jätta menetluskulud poolte endi kanda, mis on
       ka asjaolusid arvestades õiglane. Seega jätab ringkonnakohus apellatsioonimenetluse
       kulud poolte endi kanda.

       Gaida Kivinurm                            Margo Klaar                       Tiit Kollom

/allkirjastatud digitaalselt/      /allkirjastatud digitaalselt/    /allkirjastatud digitaalselt/



                                                                                               4

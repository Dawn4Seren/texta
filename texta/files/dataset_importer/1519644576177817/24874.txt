                              KOHTUMÄÄRUS

 Kohus                            Tallinna Ringkonnakohus

 Tsiviilasja number               2-15-101243

 Määruse tegemise aeg ja koht     29. jaanuar 2016, Tallinn

 Kohtukoosseis                    Indrek Soots, Ülle Jänes, Gaida Kivinurm

 Tsiviilasi                       Advokaadibüroo LMP OÜ hagi TT vastu võla nõudes

                                  Harju Maakohtu 14.12.2015 otsus
 Vaidlustatud kohtulahend

 Kaebuse esitaja ja kaebuse liik TT apellatsioonkaebus

 Apellatsioonkaebuse hind         171,80 eurot

 Menetlusosalised     ja   nende Hageja: Advokaadibüroo LMP OÜ (registrikood
 esindajad                       12045166), lepinguline esindaja Tanel Melk

                                  Kostja: TT (isikukood XXXXXXXXXXX), esindaja riigi
                                  õigusabi korras vandeadvokaadi vanemabi Valli Murde

 Menetluse liik                   Kirjalik menetlus

Resolutsioon:
   1. Keelduda TT apellatsioonkaebuse menetlusse võtmisest.
   2. Teatada apellatsioonkaebuse menetlusse võtmata jätmisest menetlusosalistele
      käesoleva määruse ärakirja kättetoimetamisega.
   3. Ringkonnakohtus kantud menetluskulud jätta TT kanda, välja arvatud TT-le
      osutatud riigi õigusabi tasu ja kulud, mis jätta Eesti Vabariigi kanda.

Edasikaebamise kord
Määruse peale võib esitada määruskaebuse Riigikohtule 15 päeva jooksul määruse
määruskaebuse esitajale kättetoimetamisest alates.

Hagimenetluses Riigikohtus võib menetlusosaline menetlustoiminguid teha ning avaldusi ja
taotlusi esitada üksnes vandeadvokaadi vahendusel. Menetlusosaline võib ise esitada
Riigikohtule menetlusabi saamise taotluse, samuti esitada teise menetlusosalise kaebuse või
muu taotluse kohta seisukohti ja vastuväiteid. Menetlusabi andmise taotlus ei peata seaduses
sätestatud ega kohtu määratud menetlustähtaja kulgemist. Seaduses sätestatud tähtaja
järgimiseks peab menetlusabi taotleja tegema tähtaja kestel ka menetlustoimingu, mille
tegemiseks ta menetlusabi taotleb, eelkõige esitama kaebuse. Kaebuse põhjendamiseks või
riigilõivu tasumiseks või kaebuses esineva sellise puuduse kõrvaldamiseks, mis on seotud
menetlusabi taotlemisega, annab kohus mõistliku tähtaja pärast menetlusabi andmise taotluse
lahendamist, kui nimetatud taotlus ei olnud esitatud põhjendamatult või tähtaja pikendamise
eesmärgil. See ei välista menetlustähtaja ennistamist.

Asjaolud ja menetluse käik
1. 19.01.2015 esitas Advokaadibüroo LMP OÜ (hageja) Pärnu Maakohtule TT (kostja) vastu
   maksekäsu kiirmenetluse avalduse 192,40 euro saamiseks. 15.04.2015 määrusega lõpetas
   Pärnu Maakohus maksekäsu kiirmenetluse ja andis nõude menetluse jätkamiseks üle Tartu
   Maakohtule. Tartu Maakohus edastas tsiviilasja 17.04.2015 määrusega vastavalt
   kohtualluvusele menetlemiseks Harju Maakohtule.

2. 28.05.2015 esitas hageja Harju Maakohtule hagiavalduse, millega palus kostjalt välja
   mõista põhivõlgnevuse summas 190,80 eurot, 28.05.2015 seisuga sissenõutavaks muutunud
   viivise 8,50 eurot ja alates 29.05.2015 kuni põhinõude täitmiseni viivise VÕS § 113 lg-s 1
   sätestatud määras. Hagiavalduse kohaselt osutas hageja kostjale õigusabiteenuseid, mille
   eest kohustus kostja tasuma hageja hinnakirjas määratud tunnitasu 90 eurot, millele
   lisandub käibemaks. Kostja käis 07.10.2014 hageja advokaadibüroos konsultatsioonil ning
   talle selgitati eelnevalt, et õigusabiteenused tasustatakse hageja tavapärase hinnakirja alusel.
   Hageja esitas kostjale arve nr 140478 summas 190,80 eurot maksetähtajaga 07.11.2014,
   kostja arvet tähtajaks ei tasunud.

3. Kostja vaidles hagiavaldusele vastu ja palus jätta selle rahuldamata. Kostja oli seisukohal,
   et hageja ei ole tõendanud, et pooled oleksid sõlminud käsunduslepingu. Kostja arvas, et
   temale osutatakse õigusabi tasuta. Hageja ei süvenenud kostja probleemidesse ega
   selgitanud vajadust vestluse eest maksta. Kostjale ei selgitatud ka seda, et arve esitatakse
   kuu viimasel päeval. Samuti ei selgitatud kostjale, et tema ja hageja vahel on sõlmitud
   õigusteenuse osutamise leping. Vastavalt advokatuuriseaduse (AdvS) § 55 lg-le 4 tuli
   kliendileping sõlmida kirjalikult, sest kostja sooviks oli tema esindamine kohtus. Kostja
   näol on tegemist inimesega, kellele on määratud töövõimekaotus 80%, kostja pension on
   120 eurot, millele lisanduvad ravikulud. Hageja pidanuks teavitama kostjat õigusest riigi
   õigusabile. Hageja on käitunud hea usu vastaselt ning on rikkunud advokatuuri
   eetikakoodeksi §-s 5 sätestatud konfidetsiaalsuse kohustust.

4. Harju Maakohus rahuldas 14.12.2015 otsusega hagi osaliselt ja mõistis kostjalt hageja
   kasuks välja põhivõlgnevuse 159 eurot ja viivise VÕS § 113 lg-s 1 sätestatud määras alates
   14.12.2015 kuni põhinõude täitmiseni. Menetluskulud jättis maakohus poolte endi kanda.
   Maakohus asus seisukohale, et poolte vaheline leping vastab käsunduslepingu tunnustele ja
   on sõlmitud kohases vormis. Antud juhul pöördus kostja hageja poole kohtuotsuse
   vaidlustamise perspektiivikuse küsimuses ning seetõttu kirjalik vorminõue käesolevale
   suhtele ei laiene. Kohus leidis, et pooled on kokku leppinud käsunduslepingu hinnaks 90
   eurot tunnis ning et kostjal ei saanud tekkida arusaamist, et õigusabi osutatakse talle tasuta.
   Kohus leidis, et kostjal on ka piisav arusaamisvõime, et lepingu tasulisusest aru saada, sest
   kuigi SA Tartu Ülikooli Kliinikumi Psühhiaatriakliiniku poolt tehtud kohtupsühhiaatria ja
   kohtupsühholoogia kompleksekspertiisi akti nr 20 järgi esineb kostjal segatüüpi
   isiksushäire, ei esine sellest talle piiranguid ümbruse ja oma tegevuse mõistmiseks,
   juhtimiseks ning oma tegude võimalikest tagajärgedest täiel määral arusaamiseks. Kostja
   on teovõimeline isik. Tasunõuet ei mõjuta ka asjaolu, et hageja esitas kostjale arve kuu

                                                                                                 2
   lõpus, mitte kohe pärast konsultatsiooni, sest hageja poolt tasu nõudmise õigus ei ole
   konsultatsiooni kestusega piiratud. Hageja tasunõuet ei piira ka kostja väited väikesele
   sissetulekule, sest ka see väide ei võta hagejalt õigust tema poolt osutatud teenuse eest raha
   saada. Poolte vahel puudus kokkulepe käibemaksu lisamise kohta ning seetõttu oli kostjal
   põhjust arvata, et 90 eurot tunnis on lõplik hind, mis sisaldab kõiki vajalikke makse ja
   millele täiendavalt midagi ei lisandu. Kohus leidis, et hageja nõue on põhjendamata summas
   31,80 eurot, mille moodustab 20%-line käibemaks ning põhjendatud summas 159 eurot.
   Kohus leidis, et hageja viivisenõue tuleb rahuldada osaliselt ning jättis viivise summas 8,50
   eurot ning VÕS § 113 lg 1 sätestatud määras kuni käesoleva otsuse tegemiseni välja
   mõistmata ning mõistis välja viivise alates kohtuotsuse tegemisest.

5. 14.01.2016 esitas kostja maakohtu otsuse peale apellatsioonkaebuse, millega palub
   maakohtu otsuse tühistada ja teha asja maakohtule uueks läbivaatamiseks saatmata uus
   otsus, millega jätta hagiavaldus rahuldamata. Menetluskulud palub kostja jätta hageja
   kanda. Apellatsioonkaebuse kohaselt on maakohtu otsus kostja suhtes ebaõiglane, kuna
   kohus ei ole piisavalt arvestanud vaidluse eripära ning jättis õigustamatult kohaldamata
   AdvS § 43 lg-d 1-2 ja eetikakoodeksi § 4 lg 1. Hageja ei ole lähtunud oma kliendi huvidest
   ning pöördumine kohtusse hagiga oma kliendi ei vastu ei vasta TsMS § 3 lg-s 1 sätestatule,
   mille järgi isik pöördub kohtusse oma eeldatava ja seadusega kaitstud õiguse või huvi
   kaitseks.

Määruse põhjendused
6. Ringkonnakohus, tutvunud apellatsioonkaebuse ja tsiviilasja materjaliga, leiab, et
   kooskõlas TsMS § 638 lg-ga 1, tuleb apellatsioonkaebuse menetlusse võtmisest TsMS
   § 637 lg 21 alusel keelduda.

7. TsMS § 405 lg 1 esimese lause kohaselt menetleb kohus hagi oma õiglase äranägemise
   kohaselt lihtsustatud korras, järgides üksnes samas seadustikus sätestatud üldisi
   menetluspõhimõtteid, kui tegemist on varalise nõudega hagiga ja hagihind ei ületa summat,
   mis arvestatuna põhinõudelt vastab 2000 eurole ja koos kõrvalnõuetega 4000 eurole. Hageja
   esitas maakohtusse raha maksmisele suunatud hagi, milles nõudis kostjalt põhivõlgnevuse
   190,80 eurot ja viivise väljamõistmist. Esitatud hagi hind on 214,66 eurot. Kuna hageja
   põhinõue ei ületa 2000 eurot, samuti ei ületa hageja põhinõue koos kõrvalnõuetega 4000
   eurot, siis oli tegemist lihtmenetluses menetletud asjaga TsMS § 405 lg 1 tähenduses.

8. TsMS § 637 lg 21 sätestab, et sama seadustiku § 405 lg-s 1 nimetatud asjas esitatud
   apellatsioonkaebus võetakse menetlusse üksnes juhul, kui maakohtu otsuses on antud luba
   edasikaebamiseks või kui maakohtu otsuse tegemisel on selgelt ebaõigesti kohaldatud
   materiaalõiguse normi või on selgelt rikutud menetlusõiguse normi või on selgelt ebaõigesti
   hinnatud tõendeid ja see võis oluliselt mõjutada lahendit. Maakohus ei ole otsuses kooskõlas
   TsMS § 442 lg-ga 10 märkinud, et annab loa otsuse edasikaebamiseks. Asjaolu, et
   maakohus täitis seadusest tuleneva nõude ja lisas kohtuotsusele edasikaebamise korda
   käsitleva selgituse, ei ole edasikaebamise loa andmine TsMS § 637 lg 21 tähenduses.
   Edasikaebamise korda tuleb selgitada ka nendes maakohtu otsustes, milliste puhul
   edasikaebamise luba ei anta, sest edasikaebamine ei ole ka välistatud TsMS § 637 lg-s21
   sätestatud alustel. Ringkonnakohtu hinnangul ei nähtu otsusest, et maakohus oleks selgelt
   ebaõigesti kohaldanud materiaalõiguse norme, rikkunud oluliselt menetlusõiguse norme või
   selgelt ebaõigesti hinnanud tõendeid. Seega ei esine TsMS § 637 lõikes 21 sätestatud aluseid
   apellatsioonkaebuse menetlusse võtmiseks. Asjaolu, et kostja maakohtu otsusega ei nõustu,
   ei anna vastupidise väitmiseks alust. Eeltoodust tulenevalt puudub ringkonnakohtul alus

                                                                                               3
    apellatsioonkaebuse menetlusse võtmiseks. Kui kohus keeldub apellatsioonkaebust
    menetlusse võtmast ja tagastab selle määrusega, loetakse, et kaebust ei ole esitatud (TsMS
    § 638 lg 10). Kuna apellatsioonkaebus on kohtule esitatud elektrooniliselt, siis kohus
    kaebust kostjale ei tagasta.

9. Kaebuse menetlusse võtmisest keeldumise tõttu jäävad ringkonnakohtu menetluskulud
   kostja kanda (TsMS § 168 lg 1). Kostjale anti Harju Maakohtu 17.08.2015 määrusega riigi
   õigusabi kohustuseta hüvitada riigi õigusabi tasu ja riigi õigusabi kulud. Kuna kostjale anti
   riigi õigusabi hüvitamise kohustuseta, siis tuleb riigi õigusabi tasu ja kulud jätta riigi kanda.



/allkirjastatud digitaalselt/      /allkirjastatud digitaalselt/       /allkirjastatud digitaalselt/
       Indrek Soots                      Ülle Jänes                           Gaida Kivinurm




                                                                                                  4

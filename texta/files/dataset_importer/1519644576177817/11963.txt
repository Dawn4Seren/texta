                           KOHTUOTSUS
                                EESTI VABARIIGI NIMEL


  Kohus                                 Tallinna Halduskohus
  Kohtukoosseis                         Kohtunik Janek Laidvee
  Otsuse tegemise aeg ja koht           21. juuni 2016, Tallinn
  Haldusasja number                     3-16-924
  Haldusasi                             Nordecon AS ja Aktsiaselts Järva Teed kaebus
                                        riigihangete vaidlustuskomisjoni 06.05.2016 otsuse nr
                                        84-16/171490      tühistamiseks   ja    Maanteeameti
                                        12.04.2016     korralduse     nr    0066      kehtetuks
                                        tunnistamiseks osas, milles kvalifitseeriti riigihankes
                                        „Riigimaantee 5 Pärnu-Rakvere-Sõmeru lõigu km
                                        87,6–94,1     (Reopalu-Mäo)      ehitus“       (171490)
                                        ühispakkujad Version Ehitus OÜ ja Conrec Infra OÜ
                                        ning tunnistati vastavaks ja edukaks nende poolt
                                        esitatud pakkumus
  Menetlusosalised                      Kaebajad (vaidlustajad) – Nordecon AS ja Aktsiaselts
                                            Järva Teed, volitatud esindajad Kerli Lokotar ja
                                            Tiiu Pirbe
                                        Vastustaja (hankija) – Maanteeamet, volitatud
                                            esindajad Andry Palu ja Regina Veskimäe
                                        Kolmandad isikud – Verston Ehitus OÜ ja Conrec Infra
                                            OÜ, volitatud esindaja v.adv Raiko Lipstok
  Asja läbivaatamine                    9. juuni 2016. a kohtuistungil


RESOLUTSIOON
1. Jätta Nordecon AS-i ja Aktsiaseltsi Järva Teed kaebus rahuldamata.
2. Mõista Nordecon AS-lt ja Aktsiaseltsilt Järva Teed solidaarselt Verston Ehitus OÜ
kasuks välja menetluskulud summas 1814 eurot ja 14 senti (ükstuhat kaheksasada
neliteist eurot ja neliteist senti).
3. Ülejäänud osas jätta menetlusosaliste menetluskulud nende endi kanda.


EDASIKAEBAMISE KORD
Käesoleva kohtuotsuse peale võib 10 päeva jooksul selle avalikult teatavakstegemisest arvates
esitada apellatsioonkaebuse vahetult Tallinna Ringkonnakohtule (HKMS § 278 lg 1).
Vastuapellatsioonkaebust hankeasjas esitada ei saa (HKMS § 278 lg 3).
                                                                                        3-16-924



ASJAOLUD JA MENETLUSE KÄIK
1. Maanteeamet (hankija) alustas 1. märtsil 2016 avatud hankemenetluse vormis riigihanget
„Riigimaantee 5 Pärnu-Rakvere-Sõmeru lõigu km 87,6–94,1 (Reopalu-Mäo) ehitus“
viitenumbriga 171490. Hanketeate (HT) osa IV p 2.4 kohaselt oli pakkumuste hindamise
kriteerium madalaim hind.
2. Oma 12.04.2016 korraldusega nr 0666 kvalifitseeris hankija ja tunnistas vastavaks ning
edukaks ühispakkujate Verston Ehitus OÜ ja Conrec Infra OÜ esitatud pakkumuse hinnaga
3 350 410,89 eurot, ilma käibemaksuta. Nordecon AS ja Aktsiaselts Järva Teed kvalifitseeriti
ja nende pakkumus tunnistati vastavaks hinnaga 3 419 141,10 eurot ilma käibemaksuta ning
see jäi hinna poolest teisele kohale.
3. Nordecon AS ja Aktsiaselts Järva Teed vaidlustasid 22.04.2016 ühispakkujate Verston
Ehitus OÜ ja Conrec Infra OÜ kvalifitseerimise ja nende pakkumuse vastavaks ja edukaks
tunnistamise otsuse riigihangete vaidlustuskomisjonis (VAKO). Vaidlustusmenetluse keskseks
küsimuseks oli, kas kolmandal isikul on hanketeate (HT) III osa p 2.3 alap-s 1 nõutud kogemus
vähemalt ühe 2 000 000 euro maksumusega avalikult kasutatava tee valmis ehitamisel.
4. VAKO jättis 06.05.2016 otsusega nr 84-16/171490 vaidlustuse rahuldamata.
1) Conrec Infra OÜ majandusaastate aruannetest ei saa järeldada, et Conrec Infra OÜ ei
omandanud Kroodi eritasandilise ristmiku ehituse I etapi tööde (edaspidi ka referentstöö)
teostamisel HT-s nõutavat kogemust. HT III osa p 2.3 alap 1 õiguslikuks aluseks on riigihangete
seaduse (RHS) § 41 lg 1 p 1. Sellel õiguslikul alusel pakkuja tehnilisele ja kutsealasele
pädevusele kehtestatud kvalifitseerimise tingimuse täitmist ei saanud hankija kontrollida
pakkujate majandusaastate aruannetest, sest majandusaasta aruannete alusel saab hankija
kontrollida pakkujate majanduslikku ja finantsseisundit (RHS § 40). Hankija ei oleks saanud
kolmandaid isikuid jätta kvalifitseerimata põhjusel, et see vaidlusalune töö ei kajastu
netokäibena Conrec Infra OÜ 2011–2012 majandusaastate aruannetes. HT-s ei nõutud
pakkujatelt avalikult kasutatava tee ehitustööde netokäivet. RHS § 41 lg 1 p 1 kohaselt tuleb
nõutava kogemuse olemasolu kindlaks teha HT-s nõutud dokumentide alusel, s.o HD lisa I
vormi 3a kohase tehtud ehitustööde loetelu, pakkuja kinnituse, et ehitustöö on teostatud
perioodil 02/2011–01/2016 ja ehitustöö maksumus on vähemalt 2 000 000 eurot ilma
käibemaksuta, ning ehitustöö tellija kinnituse, et tee ehitustöö on tehtud sõlmitud lepingu ja hea
tava kohaselt, alusel.
2) RHS ei näe ette, et pakkuja või ühispakkujad, kellega sõlmitakse hankeleping, peavad kõiki
töid ise teostama. Kuid isegi siis, kui kasutatakse alltöövõtjaid, vastutavad ühispakkujad kogu
hankelepingu täitmise, st kõikide teostatavate tööde eest. Ühispakkujate vastutus on vastavalt
RHS § 43 lg-le 3 solidaarne, st hankija võib nõuda hankelepingu täitmist igalt ühispakkujalt.
Kui iga ühispakkuja vastutab kogu hankelepingu täitmise eest, siis saab ka iga ühispakkuja oma
töödeks pidada kõiki töid, mida hankelepingu järgi teostati. Ühispakkumuste puhul kaasneb
ühispakkuja vastutusega ka sõlmitud hankelepingu järgi teostatavate tööde kogemuse saamine;
Ühispakkujate Verston Ehitus OÜ ja Conrec Infra OÜ kvalifikatsiooni kontrollimisel ei olnud
oluline see, kes oli Conrec Infra OÜ referentstöö lepingu täitmisel juhtivpartner ja kuidas
ühispakkujate omavaheline tööjaotus oli korraldatud. Ühispakkujad vastutavad kogu
hankelepingu täitmise eest solidaarselt. Ühispakkujate osalus/panus hankelepingu täitmisel on
nende omavaheline kokkulepe. Ühispakkujad lepivad kokku selle, kuidas töid hankelepingu
alusel teostatakse ja ka selle, kuidas laekuvad tööde eest saadavad tasud. Kui tööde eest laekub


                                                                                            2(12)
                                                                                          3-16-924

tasu vaid ühele ühispakkujale (näiteks juhtivpartnerile), kes kajastab seda oma netokäibes, siis
ei tähenda see, et ainult tema saab kõiki neid töid lugeda oma kogemuseks ning et tema ainsana
on neid töid teostanud. Seega ei seondu ühispakkujate AS BMGS ja Conrec Infra OÜ vaheline
kokkulepe tööde eest tasutud summade laekumise või kasutamise osas ja vastava netokäibe
olemasolu pakkujate tehnilise ja kutsealase pädevuse kontrollimisega.
3) Isegi siis, kui ühispakkuja saaks lugeda oma kogemuseks vaid selliseid töid, mille eest ta
vastavalt ühispakkujate kokkuleppele vastutas või neid ise teostas, omandas Conrec Infra OÜ
referentstöö lepingu alusel kogemuse tee-ehitustööde (mullatööd ja katend) teostamisel
maksumusega üle 3,8 miljoni euro. Nimetatud summa vastab dokumendis „Lõpetamise tõend,
30.11.2012“ toodud vastavate tööde maksumusele. Hankija, kelleks oli Maanteeamet, on
VAKO-le kinnitanud, et lepingu alusel vastutas tee-ehitustööde eest Conrec Infra OÜ ja
sillaehituse ning kvaliteedi eest AS BMGS. VAKO-l puudub mistahes alus kahelda kinnituses,
mille on andnud vastustaja kui Conrec Infra OÜ referentstöö tellija. Kuna referentstöö oli tehtud
hankijale endale, pidi ta teadma, kes, milliseid töid ja kui suures mahus teostas ning kes, milliste
tööde eest vastutas.
4) Kuna vaidlustuses toodud põhjendustest lähtuvalt ei ole alust tunnistada kehtetuks hankija
otsust kvalifitseerida ühispakkujad Verston Ehitus OÜ ja Conrec Infra OÜ, on õiguspärased ka
hankija otsused, millega tunnistati nende pakkumus vastavaks ja edukaks.
5. Nordecon AS ja Aktsiaselts Järva Teed esitasid 12.05.2016 Tallinna Halduskohtule
kaebuse, milles palusid tühistada VAKO 06.05.2016 otsuse nr 84-16/171490 ja tunnistada
Maanteeameti 12.04.2016 korraldus nr 0066 kehtetuks osas, milles kvalifitseeriti riigihankes
„Riigimaantee 5 Pärnu-Rakvere-Sõmeru lõigu km 87,6-94,1 (Reopalu-Mäo) ehitus“ (171490)
ühispakkujad Verston Ehitus OÜ ja Conrec Infra OÜ ning tunnistati edukaks nende esitatud
pakkumus.
MENETLUSOSALISTE SEISUKOHAD
6. Kaebaja seisukohad on kokkuvõtvalt järgmised:
1) RHS § 41 lg 1 p 1 ega teised RHS sätted ei piira hankija võimalusi täiendavalt kontrollida
pakkujate vastavust kvalifitseerimistingimustele. Hankijal on pakkujate vastavuse
kontrollimisel õigus tugineda ka RHS § 41 lg 1 p-s 1 nimetamata tõenditele, sh pakkuja
majandusaasta aruannetele. Seda näiteks juhul, kui talle saab teatavaks asjaolu või tekib muude
tõendite pinnalt kahtlus, et pakkuja kvalifikatsioon ei vasta HT-s nõutule.
2) VAKO seisukoht, mille kohaselt kolmas isik võib tugineda „Kroodi eritasandilise ristmiku I
etapi ehitustööd“ teostamisele ka siis, kui ta oli nimetatud hankes passiivne ühispakkuja ega
osalenud reaalselt tööde tegemisel, on vastuolus riigihanke läbipaistvuse ja kontrollitavuse ning
pakkujate võrdse kohtlemise põhimõttega (RHS § 3 p-d 2–3), samuti RHS § 39 lg-tega 1, 3 ja
4. Samuti on see lähenemine vastuolus senise RHS kohaldamise praktikaga. Nõustuda ei saa
käsitlusega, et pelgalt (solidaarne) vastutus hankelepingu täitmise eest annab pakkujale
automaatselt täiemahulise kogemuse kõikide tööliikide ja mahtude osas, sõltumata tema
reaalsest panusest konkreetsesse hankesse. Vastutus ja omandatud kogemus on erinevad asjad.
Ühispakkujate solidaarne vastutus ei näita ühispakkumuses osaleja enda panust lepingu
täitmisel. HT III osa p 2.3. alap 1 ei saa mõista üksnes selliselt, et pakkuja peab olema olnud
vastutav 2 000 000 euro maksumusega avaliku tee ehitustööde teostamise eest, vaid selliselt, et
pakkuja on sellise tee ehitustöö objekti reaalselt valmis ehitanud kas ise oma jõududega või
peatöövõtu meetodil. Ühispakkujate roll hankes võib olla väga erinev ning VAKO lähenemine
soosib praktikat, kus hangetel tuleb kvalifitseerida ettevõtted (sh nn riiulifirmad), kellel ei ole
suutlikkust hanget täita.

                                                                                              3(12)
                                                                                      3-16-924

3) Kui pakkuja ei ole kvalifitseerimistingimuste täitmiseks vajalikke töid teostanud üksi ega
peatöövõtu meetodil, vaid osalenud tööde teostamisel näiteks kaaspakkujana hankemenetluses,
tuleb välja selgitada, milline oli konkreetselt selle ettevõtte panus konkreetse hankelepingu
täitmisel.
Conrec Infra OÜ ei teostanud referentstööd üksi ega peatöövõtu meetodil, vaid osales hankes
kaaspakkujana. Conrec Infra OÜ 2011–2012 majandusaasta aruande kohaselt oli ettevõtte
müügitulu (netokäive) nimetatud perioodil kokku 627 144 eurot, mille sisse on arvestatud mh
Ülemiste liiklussõlme objektilt ning Estlink2 maakaabli ehitustöödelt saadud tulu.
Eelnimetatud majandusaasta aruande põhjal on selge, et valdava osa tööde mahust Kroodi
eritasandilise ristmiku I etapi ehitustöödel teostas juhtivpakkuja AS BMGS, mitte aga Conrec
Infra OÜ ning viimasel HT-s nõutav kogemus puudub.
Puuduvad tõendid ka selle kohta, et Conrec Infra OÜ 2011–2012 majandusaasta aruannetes
kajastatud panus tekkis Kroodi eritasandilise ristmiku ehitustöödest. Nimetatud käive võis
tekkida Kroodi eritasandilise ristmiku I etapi projektis hoopis Conrec Infra OÜ
isikureferentside kasutamisest (ehitustööd teostati kolmanda isiku spetsialistide juhtimisel ja
vastutusel). Isegi, kui Conrec Infra OÜ ettevõttena omandas Kroodi eritasandilise ristmiku I
etapi tee ehitustööde teostamise kogemuse mingis mahus, jääb see tugevalt alla 2 000 000 euro,
mistõttu ei vasta kolmas isik HT III osa p 2.3 nõuetele.
4) Ühispakkujad Verston Ehitus OÜ ja Conrec Infra OÜ pidid teadma, et Conrec Infra OÜ
kogemus Kroodi eritasandilise ristmiku I etapi ehitustöödes ei vasta kuidagi hankija nõutud
mahule, mistõttu on nad esitanud valeandmeid RHS § 38 lg 1 p 6 tähenduses ning neid oleks
tulnud hankemenetlusest kõrvaldada.
5) VAKO on hinnanud esitatud tõendeid ebaõigesti, leides, et ühispakkujate Verston Ehitus
OÜ ja Conrec Infra OÜ vastavus HT-s nõutud kogemusele on tõendatud kahe tõendiga: hankija
25.01.2016 kinnituskirjaga nr 17-1/11-00527/488 selle kohta, et Conrec Infra OÜ teostas
ajavahemikul 03.2011–11.2012 tee-ehituslikke töid objektil Kroodi eritasandilise ristmiku
ehituse I etapp kogumaksumuses 8 511 291,00 eurot + käibemaks ning 30.11.2012 lõpetamise
tõendiga.
Sellistest standardsetest kinnituskirjadest võib välja lugeda üksnes üldsõnalisi väiteid kogu
lepingu mahu ja maksumuse täitmise kohta ja ei midagi enamat. Maanteeameti enda poolt
väljastatud subjektiivsed dokumendid (kinnituskirjad, lõpetamise tõendid, vastuvõtu aktid jms)
ei saa tõendada ettevõtte poolt reaalselt teostatud tööde mahtu, kuivõrd Maanteeametil puudub
ülevaade sellest, kumb ühispakkujatest ja kui palju nimetatud töödesse tegelikult panustas.
Hankija kehtestatud kvalifitseerimistingimustele vastavust ei saa tõendada ka OÜ Kroodi
eritasandilise ristmiku I etapi ehitustööde riigihanke aruandega, mis üksnes annab teada, et
Conrec Infra OÜ oli kõnealuses hankes ühispakkujaks. Samamoodi ei tõenda seda kolmanda
isiku esitatud 09.03.2011 avakoosoleku protokoll ning mistahes muu lepingu täitmise käigus
väljastatud dokument, sh tööde vastuvõtuakt. Osalemine avakoosolekul vms koosolekul ja
dokumentide allkirjastamine on üks ühispakkuja võimalikest esindusfunktsioonidest lepingu
täitmisel ja seda vastavalt ühispakkujate omavahelisele kokkuleppele (seltsingulepingule), kuid
antud tõendid ei tõenda kuidagi asjaolu, et Conrec Infra OÜ panus vaidlusaluses objektis oli üle
2 miljoni euro.
7. Vastustaja vaidleb kirjalikus vastuses kaebusele vastu ja palub selle jätta rahuldamata.
1) VAKO on õigesti tõlgendanud RHS § 41 ning leidnud, et vastustaja ei oleks saanud
kontrollida pakkujate (kolmanda isiku) tehnilise ja kutsealase pädevusele kehtestatud tingimuse
täitmist pakkujate majandusaastate aruannetest, sest majandusaasta aruannete alusel saab

                                                                                          4(12)
                                                                                           3-16-924

hankija kontrollida üksnes pakkujate majanduslikku ja finantsseisundit RHS § 40 alusel.
Hankija ei oleks saanud ühispakkujaid Verston Ehitus OÜ ja Conrec Infra OÜ jätta
kvalifitseerimata põhjusel, et see referentstöö ei kajastu Conrec Infra OÜ 2011–2012
majandusaasta aruannetes.
VAKO on jõudnud õigele seisukohale, et ühispakkujate Verston Ehitus OÜ ja Conrec Infra OÜ
kvalifikatsiooni kontrollimisel ei olnud oluline see, kes referentstöö hankes oli juhtivpartner ja
kuidas ühispakkujate omavaheline tööjaotus oli korraldatud. Kui hankeleping sõlmitakse
ühispakkujatega, siis vastutavad ühispakkujad kogu hankelepingu täitmise eest solidaarselt,
sõltumata sellest, kuidas nad olid kokku leppinud tööde teostamise ja selle eest saadava tasu
laekumise. Samuti, kui tööde eest laekub tasu vaid ühele ühispakkujale (näiteks
juhtivpartnerile), kes kajastab seda oma netokäibes, siis ei tähenda see, et ainult tema saab kõiki
neid töid lugeda oma kogemuseks. Seega ei seondu ühispakkujate vaheline kokkulepe tööde
eest tasutud summade laekumise/kasutamise osas ja vastava netokäibe olemasolu pakkujate
tehnilise ja kutsealase pädevuse kontrollimisega.
2) Ühispakkujad Verston Ehitus OÜ ja Conrec Infra OÜ vastavad hankija HT-s kehtestatud
kvalifitseerimistingimusele. Nad esitasid HT III osa p 2.3 alap-s 1 nimetatud HD lisa I vormi
3a kohase tehtud teede ehitustööde loetelu. Nimetatud vormilt 3a on näha, et
kvalifitseerimistingimuse täitmiseks tuginetakse Conrec Infra OÜ poolt teostatud ehitustööle
„Kroodi eritasandilise ristmiku I etapi ehitustööd“. Ühispakkujad esitasid ka HT III osa p 2.3
alap-s 2 nõutud tee ehitustöö tellija kinnituskirja. Kroodi eritasandilise ristmiku I etapi ehitustöö
Tellija kinnituskirjast nähtub, et Conrec Infra OÜ teostas lepingulisi teedeehituslikke töid
ajavahemikul 03.2011–11.2012.a. Tööde maksumuseks oli 8 511 291 eurot ilma käibemaksuta
ning katendi ehitust teostati üle 55 000 m2. Samuti kinnitab ehitustööde tellija, et kõik
lepingulised tööd teostati sõlmitud lepingu ja hea tava kohaselt.
3) Ühispakkujate Verston Ehitus OÜ ja Conrec Infra OÜ poolt HD lisa I vormil 3a esitatud
lepingu osapoolteks ehk lepingu täitjateks olid ühispakkujad AS BMGS ja Conrec Infra OÜ,
kes vastavalt RHS § 43 lg-le 3 on kinnitanud, et mõlemad ühispakkujad vastutavad lepingu
täitmise eest solidaarselt. RHS § 12 lg 5 alusel nimetasid ühispakkujad hankemenetlusega ning
hankelepingu sõlmimise ja täitmisega seotud toimingute tegemiseks ühispakkujate volitatud
esindajaks AS-i BMGS. Volitatud esindaja RHS mõistes ei tähenda automaatselt seda, et
ühispakkujate volitatud esindaja on valdava osa tööde teostaja. Kuna referentstöö tellijaks oli
Maanteeamet, kontrollis ning veendus vastustaja kolmanda isiku vormil 3a esitatud lepingu
vastavuses HT-s nõutud kvalifitseerimistingimustele.
4) Ühispakkumuse tulemusena sõlmitud hankelepingu raames saavad mõlemad ühispakkujad
kasutada hankelepingu kogemust võrdselt kogu lepingu ulatuses, sest mõlemad pakkujad
vastutasid solidaarselt hankelepingu täitmise eest. Nii AS BMGS kui ka Conrec Infra OÜ
võivad edaspidi antud lepingut kasutada tõendamaks oma kvalifikatsiooni selles osas, et on
täitnud ehitustööde lepingu, mille raames on pakkuja (AS BMGS ja/või Conrec Infra OÜ)
ehitanud vähemalt ühe avalikult kasutatava tee (teeseaduse § 4 mõistes või ehitusseadustiku §
92 lg 5 mõistes) ehitustöö objekti maksumusega vähemalt 8 511 291,00 eurot ilma
käibemaksuta. Seetõttu väljastas Maanteeamet kui tellija 07.02.2013 tõendi nr 17-1/11-
00527/437, milles Maanteeamet kinnitab, et töövõtja AS BMGS täitis nõuetekohaselt eelpool
nimetatud summa ulatuses hankelepingut ja teostas ehitustööd sõlmitud lepingu ja hea tava
kohaselt. Sarnase tõendi esitas Maanteeamet ka Conrec Infra OÜ kohta.
5) Ühispakkujate Verston Ehitus OÜ ja Conrec Infra OÜ esitatud referentstöös osalesid nii
Conrec Infra OÜ kui ka AS BMGS ehitustööde teostamisel peatöövõtjatena. Seda tõendavad
ka nimetatud hanke hankelepingu raames vormistatud ja allkirjastatud tööde vastuvõtuakt, mille


                                                                                               5(12)
                                                                                       3-16-924

alusel ehitustöid vastu võeti ning mis allkirjastati kõigi lepingu osapoolte poolt (AS BMGS ja
Conrec Infra OÜ ning Maanteeamet).
9) Isegi, kui asuda seisukohale, et hankelepingu täitmisel läheb ühispakkujatele üle ainult see
osa kogemusest, mille eest konkreetne ühispakkuja vastutas või teostas ning hankijal tuleb
nimetatud asjaolusid kontrollida, siis ühispakkujate esitatud referentstöö raames on faktiliselt
tõendatud, et Conrec Infra OÜ poolt ühispakkujana teostatud tee-ehitustööde maht ületas
hankija sätestatud kvalifitseerimise miinimumnõuet.
10) Vastustaja kontrollis põhjalikult ühispakkujate Verston Ehitus OÜ ja Conrec Infra OÜ
vastavust HT-s sätestatud kvalifitseerimistingimusele ning kontrolli tulemusel on tõendatud, et
nad vastavad kvalifitseerimise tingimusele. Eeltoodust tulenevalt ei ole Conrec Infra OÜ
esitanud hankijale oma tehnilise ja kutsealase pädevuse vastavuse osas valeandmeid, mistõttu
ei pidanud vastustaja ühispakkujaid Verston Ehitus OÜ-d ja Conrec Infra OÜ-d
hankemenetlusest kõrvaldama.
8. Verston Ehitus OÜ ja Conrec Infra OÜ paluvad kirjalikus vastuses jätta kaebus
rahuldamata.
Ühispakkujad Verston Ehitus OÜ ja Conrec Infra OÜ vastavad kõigile kvalifitseerimisnõuetele
ning ei ole esitanud valeandmeid, mistõttu puudub alus nende kõrvaldamiseks
hankemenetlusest.
1) Ühispakkujate õigust tugineda referentstööle tõendavad järgmised dokumendid:
a) vaidlustuse lisana nr 4 esitatud Maanteeameti 25.01.2016 kiri nr 17-1/11-00527/488, milles
referentstöö tellijaks olev Maanteeamet kinnitab, et kolmanda isiku koosseisu kuuluv
ühispakkuja Conrec Infra OÜ teostas kõnealuse ehitustöö ajavahemikul 03.2011–11.2012;
b) vaidlustuse lisana nr 7 esitatud riigihanke aruanne hankes viitenumbriga 121263, mille osa
V punktist 1.3 nähtub, et käesolevas hankes ühispakkujaks olev Conrec Infra OÜ oli
ühispakkujaks ka kõnealuses Kroodi eritasandilise ristmiku I etapi ehitustööde hankes.
2) Kvalifitseerimisnõude täidetus ei sõltu sellest, kummale ühispakkujatest maksis tellija tasu
ning millise osa sellest tasust maksis tasu saanud ühispakkuja edasi teisele ühispakkujale ja
millisel perioodi vältel seda tehti. Isegi, kui Conrec Infra OÜ oleks olnud Kroodi eritasandilise
ristmiku I etapi ehitustööde hankes passiivne ühispakkuja, olnuks Conrec Infra OÜ-l ikkagi
õigus käesolevas hankes kvalifitseerimistingimuse täitmisel tugineda kõnealuse ehitustöö
teostamisele.
3) Conrec Infra OÜ reaalset panust Kroodi eritasandilise ristmiku I etapi ehitustööde
teostamisel tõendab muuhulgas järgnev:
a) 09.03.2011 avakoosoleku protokoll, mille punktist 6 (töövõtja organisatsioon) nähtub
muuhulgas, et töövõtja esindaja oli projektijuht Indrek Pain. Indrek Pain on protokollile alla
kirjutades enda organisatsiooniks märkinud Conrec Infra OÜ, mille juhatuse liige oli ta nii siis
kui ka praegu. Teede ehituse objektijuhtin on kajastatud Veiko Veskimäe. Veiko Veskimäe ise
avakoosolekul ei osalenud, kuid nii siis kui ka praegu on ta Verston Ehitus OÜ juhatuse liige;
b) 11.12.2012 tööde vastuvõtuakt, mille esilehel on ehituse peatöövõtja esindatud kolme
inimesega, kellest kaks (Indrek Pain ja Tarmo Reineberk) on projektijuhtideks Conrec Infra OÜ
organisatsioonis;
c) 31.10.2012 Kroodi eritasandilise ristmiku I etapi alltöövõtja Verston Ehitus OÜ poolt
alltöövõtulepingu objekti üleandmise-vastuvõtmise akt. Nimetatud aktist nähtub, et objekti on

                                                                                           6(12)
                                                                                        3-16-924

alltöövõtjalt võtnud vastu AS BMGS nimel Indrek Pain, kes pole aga kunagi olnud AS-iga
BMGS töölepingulises ega mistahes käsunduslepingulises suhtes. Indrek Pain võttis
alltöövõtjalt tööd AS-i BMGS vastu seetõttu, et ühispakkujate AS-i BMGS ja Conrec Infra OÜ
kokkuleppe kohaselt sõlmis alltöövõtulepingud küll AS-i BMGS, kuid nende täitmist kontrollis
(sh võttis töid vastu) ja täitmist juhendas Conrec Infra OÜ nimetatud projektijuht.
Kroodi eritasandilise ristmiku I etapi ehitustööd teostati seega Conrec Infra OÜ spetsialistide
juhtimisel ja vastutusel. Üksnes sillatööde teostamine toimus AS BMGS Eesti filiaali
spetsialistide juhtimisel ja vastutusel.
4) Hankija võib pakkujate tehnilisele- ja kutsealasele pädevusele seatud
kvalifitseerimistingimuse täidetust kontrollida ainult HT-s nõutud dokumentide alusel. Kui HT-
s ei ole mingi kvalifitseerimistingimuse täidetuse tõendamiseks mingit dokumenti nõutud, siis
ei saa hankija sellist dokumenti ka kvalifikatsiooni kontrollimisel kasutada. Hankijal on õigus
tehnilise- ja kutsealasele pädevusele seatud kvalifikatsiooni kontrollimiseks HT-s nõuda üksnes
selliste dokumentide esitamist, mis on nimetatud RHS §-s 41. RHS §-s 41 nimetatud
dokumentide loetelu on ammendav. Seega antud juhul ei oleks hankija tohtinud Conrec Infra
OÜ majandusaasta aruannet kasutada HT osa III p 2.3. alapunktis 1 esitatud
kvalifitseerimisnõude täidetuse üle otsustamisel.
5) Kaebaja soovib sisuliselt muuta väljakujunenud praktikat. Praegu on valdavaks praktika, kus
iga ühispakkuja saab tugineda vastava hankelepingu täitmise kogemusele, olenemata sellest,
milline oli tema täpne roll hankelepingu täitmisel. Kaebaja soovib aga saavutada olukorda, kus
hankijad peaksid hakkama hankelepingu täitmise kogemusele tuginemisel iga ühispakkuja rolli
rahalist suurust kindlaks tegema. Selleks peaks hankijad hakkama nõudma välja ja analüüsima
ühispakkujate vahel sõlmitud seltsingulepinguid, ühispakkujate vahel teostatud omavahelisi
ülekandeid (kuna hankija maksab raha välja üksnes nn juhtivpartnerile), aga ka juhtivpartneri
ülekandeid alltöövõtjatele nende tehtud töö eest. Selliste ülesannete panek hankijale oleks
ebamõistlikult koormav ja riigihankemenetluste ajalist kulgu asjatult venitav. Lisaks on sellise
rahalise rolli kindlaks tegemine ebavajalik, kuna rahaline roll ei pruugi anda infot ühispakkujate
tegelike panuste kohta.
6) Kaebusest võib järeldada, et kaebaja väidetud nn klassikalise alltöövõtu puhul tekitab
peatöövõtjal hankelepingu täitmise kogemuse raha vastuvõtmine hankijalt ja selle edasi
maksmine alltöövõtjale. Alltöövõtu korral peatöövõtja tegelik ehituskogemus ei ole tuletatav
mitte niivõrd raha maksmisest, vaid alltöövõtulepingu täitmise üle tegeliku kontrolli
teostamisest. Näiteks võivad ühispakkujad olla kokku leppinud, et üks ühispakkuja sõlmib
alltöövõtulepingud ja teostab nende alusel vajalikud rahalised ülekanded, kuid teine
ühispakkuja tegeleb reaalselt alltöövõtulepingute täitmise kontrolliga (vaatab üle üleantavad
tööd ja võtab need vastu või lükkab tagasi) ning vajadusel annab alltöövõtjale täitmiseks
vajalikke juhiseid. Alltöövõtulepingu pooleks mitteolev ühispakkuja võib tegeleda eelviidatud
alltöövõtulepingu täitmise kontrolliga selle pooleks oleva ühispakkuja volitusel. Sellises
olukorras ei nähtu alltöövõtjale makstav tasu alltöövõtulepingu reaalse täitmise kontrolliga
tegeleva ühispakkuja majandusaasta aruandest, vaid hankijalt raha saanud ja alltöövõtjale edasi
maksnud ühispakkuja majandusaasta aruandest. See aga ei tähenda, et maksjaks oleval
ühispakkujal oleks suurem hankelepingu täitmise kogemus, kui maksjaks mitteoleval, kuid
alltöövõtulepingu täitmist reaalselt kontrollival ja juhtival ühispakkujal.
Kaebaja argumentatsioon on ka sisemiselt vastuoluline. Kaebaja peab vääraks olukorda, kus
ühispakkuja, kes reaalselt hankelepingu täitmisel ei osale, tugineb hankelepingu täitmise
kogemusele. Samas peab kaebaja aktsepteeritavaks olukorda, kus hankelepingu täitmise
kogemusele tugineb pakkuja, kes on 100% hankelepingu täitmisest suunanud edasi ühele või


                                                                                            7(12)
                                                                                         3-16-924

mitmele alltöövõtjale. Ei ole arusaadav, milline on siin olemuslik vahe. Ühel juhul ei osale
reaalses täitmises ühispakkuja, kuna töö teeb teine ühispakkuja või selle alltöövõtjad. Teisel
juhul ei osale lepingu reaalses täitmises pakkuja, kuna 100% tööst teeb alltöövõtja. Ei ole
loogiline, et ühel juhul oleks vastava hankelepingu kogemusele tuginemine lubatud, teisel juhul
aga mitte.


KOHTU PÕHJENDUSED
9. Käesolevas asjas on vaidluse esemeks küsimus, kas vastustaja kui hankija sisustas õigesti
HT III osa p 2.3 alap-s 1 pakkujatele sätestatud tehnilise ja kutsealase pädevuse nõuet,
kvalifitseerides riigihankes „Riigimaantee 5 Pärnu-Rakvere-Sõmeru lõigu km 87,6–94,1
(Reopalu-Mäo) ehitus“ (171490) ühispakkujad Version Ehitus OÜ ja Conrec Infra OÜ.
HT III osa p 2.3 (Tehniline ja kutsealane pädevus) alap 1 kohaselt: „Pakkuja peab viimase viie
aasta (02/2011–01/2016) jooksul olema ehitanud vähemalt ühe avalikult kasutatava tee
(teeseaduse § 4 mõistes või ehitusseadustiku § 92 lg 5 mõistes) ehitustöö objekti (v.a tee
hooldelepingud) maksumusega vähemalt 2 000 000 eurot ilma käibemaksuta.
Pakkuja esitab HD lisa I Vormi 3a kohase viimase 5 aasta (02/2011–01/2016) jooksul tehtud
avalikult kasutatavate teede (teeseaduse § 4 mõistes või ehitusseadustiku § 92 lg 5 mõistes)
ehitustööde loetelu, millest nähtuvad: 1) töö tellija nimi, kontaktisiku nimi e-posti aadress ja
telefon, riigihanke viitenumber (selle olemasolu korral); 2) töö nimetus, lühikirjeldus ja aadress,
3) pakkuja kinnitus, et ehitustöö on teostatud perioodil 02/2011–01/2016 ning esitatud ehitustöö
maksumus on vähemalt 2 000 000 eurot ilma käibemaksuta.“
HT III osa p 2.3 alap-s 2 on täiendavalt nõutud, et pakkuja peab olema teinud HD lisa I vormi
3a kohaselt esitatud tee ehitustöö sõlmitud lepingu ja hea tava kohaselt (RHS § 41 lg 1 p 1) ning
selle tõendamiseks pidi pakkuja esitama tee ehitustöö tellija vastava kirjaliku kinnituse.
10. Menetlusosalised vaidlevad eelkõige selle üle, kas HT-d ja RHS alaseid õigusakte tuleb
sisustada selliselt, et ühispakkumuses osaleja omandab kogu ühispakkuja kogemuse või
omandab ta kogemuse üksnes oma panuse, s.o konkreetsete töölõikude ja sellele vastava käibe
ulatuses. Sealjuures peab käive nähtuma kaebaja hinnangul pakkuja finantsalasest aruandlusest.
Menetlusoasliste vahel on eriarvamused ka hankija kontrollipädevuse ulatuse üle pakkujate
kvalifitseerimisel.
11. Kohus mõistab HT III osa p 2.3 alap 1 sisu sarnaselt VAKO ja vastustajaga, et HT-s ei nõuta
pakkujatelt referentstööna esitatud avalikult kasutatava tee ehitustööde netokäivet summas
2 000 000 eurot, vaid avalikult kasutatava tee ehitamise kogemust, sealjuures peab vastava
ehitustöö maksumus olema vähemalt 2 000 000 eurot ilma käibemaksuta. Seega ei ole vaja
tuvastada, kas Conrec Infra OÜ referentstööst lähtuv käive on nõutava suurusega, vaid asjaolu,
kas kolmandatel isikutel on õigus tugineda referentstööna esitatud tee-ehitustöö objekti
ehitamise kogemusele. Vaidlust ei ole olnud selles, et Kroodi eritasandilise ristmiku I etapi
ehitustöö maksumus ületab HT-s sätestatud miinimumnõudeid (8 511 291 eurot ilma
käibemaksuta) ning vastab ka muus osas HT-s nõutule.
12. Kohtu hinnangul tuleb HT tingimusest „pakkuja peab /…/ olema ehitanud“ aru saada
selliselt, et vahet ei ole selles, kas referentstöö on valminud n-ö üksikpakkumuse või
ühispakkumuse raames ning igal ühispakkujal on õigus tugineda ühispakkumuse käigus
valminud tee-ehitusprojekti kogemusele kogu ulatuses.
13. RHS-s on üksikpakkuja ja ühispakkujad võrdsustatud. RHS-s kasutatakse läbivalt terminit
„pakkuja“ nii isiku kohta, kes esitas pakkumuse üksinda, kui ka isikute kohta, kes esitasid

                                                                                             8(12)
                                                                                      3-16-924

pakkumuse kaaspakkujatena ühiselt (ühispakkujad). Üksnes nendel juhtudel, kui ühiselt
pakkumuse esitamisest tuleneb isikule mõni eriõigus või -nõue, kasutab RHS terminit
„ühispakkujad“. Kõikidel ülejäänud juhtudel, kui pakkujale sellest sõltuvalt, kas pakkumus
esitati üksi või ühiselt, menetluses erisusi ei kaasne, kasutab RHS terminit „pakkuja“,
eristamata pakkumuse esitanud isikute hulgast ühiselt pakkumuse esitanud isikuid (vt D.
Minumets, P. Kulm. Riigihangete õigus. Kirjastus Juura, 2014, lk 59). Ka VAKO on praktikas
asunud seisukohale, et „pakkuja“ on üksnes pakkumuse esitanud isiku või isikute kogumi
koondnimetus RHS-s. (D. Minumets, P. Kulm, lk-l 59 viitega VAKO 28.03.2013 otsusele nr
52-13/140779). Seega vastab RHS ja selle kohaldamise praktika kohaselt ühispakkujate õiguste
maht eelduslikult üksikpakkuja õiguste mahule ning ühispakkujatele kehtestatud erisused
peavad kohtu hinnangul olema HT-s välja toodud. Seega ei saa HT-d selliselt mõista, et seal
toodud nõudeid peab täitma iga ühispakkumuses osaleja individuaalselt.
14. Sisuliselt tähendab HT tingimus „peab olema ehitanud“ kohtu hinnangul seda, et pakkuja
on olnud vastutav HT-s nõutavat rahalist mahtu omava hankelepingu täitmise eest. Selline
vastutus saab olla pakkujal, kes osales hankes üksi, samuti igal ühispakkumuses osalejal, sest
tulenevalt RHS nõuetest (RHS § 43 lg 3) vastutavad ühispakkujad solidaarselt hankelepingu
täitmise eest. Seetõttu on põhjendatud ühispakkujate Verston Ehitus OÜ ja Conrec Infra OÜ
tuginemine referentstöö kogemusele kogu tee-ehitusprojekti mahu ulatuses.
RHS ei nõua, et pakkuja peab hankelepingu täitma üksnes oma ressurssidega. Ka üksikpakkuja
võib tellida osa töödest allhanke korras. Kohus ei näe sarnaselt kolmandate isikutega sisulist
vahet, kui üksikpakkuja tellib osa töödest allhanke korras, võrreldes ühispakkujatega, kus
mitme ühispakkuja vahel on jagatud töö- ja vastutusvaldkonnad. Kokkuvõttes annab kogemuse
vastutus lõpptulemuse eest ning kohtu hinnangul ei oma tähtsust see, kas vastutus on ühel isikul
või mitmel isikul ühiselt (solidaarselt).
15. Kohtu hinnangul paneb eelnevat arvestades hoopis kaebaja tõlgendus, kus ühispakkuja
hankelepingulele tervikuna tugineda ei saa, ühispakkuja võrreldes üksikpakkujajaga
ebavõrdsesse olukorda. Selline tõlgendus ei ole aga kooskõlas RHS §-st 1 tuleneva võrdse
kohtlemise põhimõttega ega Euroopa Parlamendi ja nõukogu direktiiviga 2014/24/EL
riigihangete kohta ja direktiivi 2004/18/EÜ kehtetuks tunnistamise kohta (hankedirektiiv).
Hankedirektiiv tagab ühsipakkujatele (direktiivis kasutatakse terminit „ettevõtjate rühmad“)
õiguse hankes osaleda samadel alustel üksikpakkujaga, võimaldades vajaduse korral avaliku
sektori hankijal hankedokumentides selgitada, kuidas ettevõtjate rühmad peavad vastama
majandusliku ja finantsseisundi nõuetele või artiklis 58 osutatud tehnilise ja kutsealase
suutlikkuse kriteeriumidele, kui seda on võimalik objektiivselt põhjendada ning see on
proportsionaalne (hankedirektiivi art 19 lg 2). Seega võimaldab hankedirektiiv hankijal
ühispakkujatele erisusi kehtestada üksnes direktiivis loetletud eelduste täitmisel. Sellest
tulenevalt, kui hankija soovinuks ühispakkujatele referentsööde osas kehtestada täiendavaid
tingimusi, nt teatud spetsiifilise tööde tegemise kogemust, tööde teostamist n.-ö peatöövõtu
meetodil või ühispakkumuses osalemisel kindla suurusega käibe nõuet, tulnuks see fikseerida
HT-s ning sellisel juhul pidanuks hankija suutma põhjendada, et erisuste kehtestamine on
objektiivselt põhjendatud ning proportsionaalne. Kuna selliseid erinõudeid HT-s ei sisaldu, ei
ole neid võimalik kohtu hinnangul tõlgendamise teel HT-st ega RHS-st tuletada. Juhul, kui
hankija on hanketingimused kehtestanud ja neid ei ole vaidlustatud, on ka hankija nendega
pakkujate kvalifitseerimisel seotud ega saa asuda kvalifitseerimistingimusi kvalifitseerimise
käigus kitsenama või täiendama. Ka tingimuste mitmeti mõistetavuse korral tuleb seda
tõlgendada laiendavalt, et tagada võimalikult suure arvu pakkujate poolt pakkumuste esitamine
(Tallinna Ringkonnakohtu 10.09.2010 otsus nr 3-09-3081).



                                                                                          9(12)
                                                                                         3-16-924

16. Ühispakkujate ühisele kogemusele tuginemise võimalus vastab kohtu hinnangul ka RHS ja
hankedirektiivi eesmärkidele, kuna aitab olemasolevaid konkurentsitingimusi efektiivselt ära
kasutada (RHS § 1) ning hõlbustab väikeste ja keskmise suurusega ettevõtete riigihangetes
osalemist (hankedirektiivi põhjendus 2). Kaebajate tõlgendus, kus ühispakkumuses osaleja võib
oma kogemusena käsitleda üksnes seda tööd, mida ta on ise vahetult teinud või mille allhanget
peatöövõtu meetodil juhtinud, vähendab väiksemate ettevõtete võimalusi hankemenetluses
ühispakkujana osaleda ning halvendab seeläbi üldist konkurentsiolukorda. Selline tõlgendus on
kasulikum suuremat rahalist ressurssi omavatele ettevõtetele. Ühsipakkumuse võimaldamise
mõte ongi lubada hankemenetlusse pakkujaid, kellele hanketingimuste iseseisev täitmine ei ole
jõukohane.
17. Kohus ei jaga kaebajate seisukohta, et RHS eeldab ühispakkujate panuse igakordset
individualiseerimist. Kohus leiab, et RHS tagab ühispakkujatele omavaheliste suhete
korraldamiseks laialdase autonoomia, millesse hankija saab sekkuda piiratud ulatuses. Hankija
ei või RHS § 12 lg 6 kohaselt ühise pakkumuse või ühise hankemenetluses osalemise taotluse
vastuvõtmise eeldusena nõuda, et ühispakkujad või ühistaotlejad oleksid moodustanud
juriidilise isiku või muus õiguslikus vormis ühinenud. Sama sätte kohaselt, kui ühispakkujate
vahelise õiguslike suhete teataval viisil ja teatavas mahus määratlemine on hankelepingu eseme
olemusest lähtuvalt vajalik hankelepingu nõuetekohaseks täitmiseks, võib hankija nõuda
vastavat määratlemist hankelepingu täitmise ajaks. Seega saab hankija RHS kohaselt
ühispakkumuses osalejate rollide määratlemist nõuda üksnes siis, kui see on hankelepingu
olemusest lähtuvalt vajalik. RHS ei kehtesta seega mingeid üldisi nõudeid selle kohta, kuidas
ühispakkujad oma töö korraldama peavad (nt millises ulatuses hanke mahust peab iga
ühispakkuja ise täitma või kuidas toimub nt rahaliste vahendite liikumine ühispakkujate vahel).
RHS § 12 lg 5 nõuab üksnes, et ühispakkujad nimetaksid hankemenetlusega ning hankelepingu
sõlmimise ja täitmisega seotud toimingute tegemiseks volitatud esindaja. Kuidas ühispakkujad
edasiselt omavahelise tööjaotuse korraldavad, on RHS kohaselt nende omavahelise kokkuleppe
küsimus. Seega ei saa hankija RHS-st tulenevalt ühispakkujatelt nõuda kindlatele
parameetritele vastavaid individuaalseid panuseid, välja arvatud, kui see on hankelepingu
eseme olemusest lähtuvalt vajalik hankelepingu nõuetekohaseks täitmiseks. Seda peab hankija
aga igal üksikul juhul otsustama ning vastavad nõuded HT-s fikseerima. Vaidlust ei ole selles,
et HT erinõudeid ühispakkujate kutsealasele pädevusele ei kehtestanud.
Seega ei pidanud vastustaja RHS § 41 lg 1 p 1 ega teiste RHS sätete alusel asuma välja selgitama
Conrec Infra OÜ panust referentstöös kaebaja väidetud moel. Kohus on seisukohal, et sellist
kohustust RHS-st ei tulene ning sellise kontrolli võimaluse vaidlusaluse HT sõnastus välistab.
Nii ei ole vajadust analüüsida, kas hankija kontroll HT täitmise üle on RHS kohaselt
põhimõtteliselt sisulist või formaalset laadi. Kohus märgib täiendavalt, et see, millised tehnilise
ja kutsealase pädevuse nõuded konkreetses hankes kehtestada, on hankija otsustada. Hankija
kannab ka riski, et HT-s määratud kogemuse nõuetele vastav isik ka reaalselt hankelepingu
täitmisega hakkama saab. Kohtu hinnangul puudub seetõttu ka vajadus lähemalt käsitleda
kaebajate esitatud näiteid selle kohta, millised probleemid võivad VAKO ja vastustaja
tõlgenduse korral ühispakkujate kvalifitseerimisel tekkida.
18. Kohus nõustub vastustaja ja kolmandate isikutega, et põhjendamatu on pidada Conrec Infra
OÜ-d referentsöö hankes n-ö passiivseks ühispakkujaks (ühispakkuja, kes tegelikult
hankelepingu täitmisel ei osale või osaleb väga vähesel määral).
Riigihanke (viitenr 121263) aruande kohaselt osales Conrec Infra OÜ Kroodi eritasandilise
ristmiku ehituse I etapi hankes ühispakkumuses kaaspakkujana (VAKO toimik, tl 183 pöördel).
Asjaolu, et Conrec Infra OÜ on ka sisuliselt osalenud viidatud tee-ehitustöö tegemisel, nähtub
asjas esitatud tõenditest:

                                                                                           10(12)
                                                                                       3-16-924

- Kroodi eritasandilise ristmiku I etapi ehituse 09.03.2010 avakoosoleku protokollist (VAKO
toimiku tl 124–126), millest nähtuvalt on Conrec Infra OÜ koos AS-ga BMGS Kroodi
eritasandilise ristmiku I etapi hankes töövõtulepingu üheks pooleks ning töövõtja esindajaks on
projektijuht Indrek Pain Conrec Infra OÜ-st;
- 11.12.2012 tööde vastuvõtu aktist, milles on referentstöö peatöövõtjatena kajastatud AS-i
BMGS ja Conrec Infra OÜ-d ning peatöövõtja Conrec Infra OÜ esindajatena Indrek Paini ja
Tarmo Reineberki (VAKO toimiku tl 99–101);
- alltöövõtjate kooskõlastustest (VAKO toimiku tl 109–114), millest nähtub, et referentstöö
projektijuht on olnud Indrek Pain Conrec Infra OÜ-st;
- tööde lõpetamise tõendist 30.11.2012 (VAKO toimiku tl 115 ja pöördel), millest nähtub
töövõtja projektijuht Tarmo Reineberk Conrec Infra OÜ-st.
Lisaks nimetatud tõenditele on ka vastustaja kui referentstöö tellija kinnitanud, et Conrec Infra
OÜ osales nimetatud ehitustööde teostamisel ning seda mitte üksnes formaalselt. Kohtu
hinnangul on seega piisavalt tõendatud, et Conrec Infra OÜ osales ka reaalselt referentstöö
hankelepingu täitmisel. Kuna HT-st ega RHS-st ei tulene nõuet, et Conrec Infra OÜ pidanuks
omama referentstööst lähtuvat käivet 2 000 000 euro ulatuses, ei pidanud vastustaja
kontrollima, kas Conrec Infra OÜ puhul oli see nõue täidetud.
19. Kuna Conrec Infra OÜ osales referentstöö hankes ühsipakkujana ei saa kohtu hinnangul
kuidagi väita, et ehitustöö kogemuse omandasid üksnes Conrec Infra OÜ esindajad, mitte aga
Conrec Infra OÜ äriühinguna. Äriühing on abstraktsioon, kes tegutsebki oma esindajate kaudu
ning äriühingu kogemus ongi tuletatav tema esindajate kui füüsiliste isikute kogemusest.
20. Põhjendamata on kaebajate etteheide valeandmete esitamise kohta Verston Ehitus OÜ ja
Conrec Infra OÜ poolt, kuna kolmandad isikud on esitanud HT-s nõutavad dokumendid ning
igati õiguspäraselt tuginenud referentstööle.
21. Kuna ühispakkujad Verston Ehitus OÜ ja Conrec Infra OÜ on õiguspäraselt tuginenud
Conrec Infra OÜ poolt Kroodi eritasandilise ristmiku I etapi ehitustöödel omandatud
kogemusele ning esitanud selle kohta ka HT III osa p 2.3 alap-s 2 nõutud ehitustöö tellija
kirjaliku kinnituse (VAKO toimiku tl 98), on vastustaja riigihankes „Riigimaantee 5 Pärnu-
Rakvere-Sõmeru lõigu km 87,6-94,1 (Reopalu-Mäo) ehitus“ (171490) õiguspäraselt
kvalifitseerinud ühispakkujad Verston Ehitus OÜ ja Conrec Infra OÜ. Nordecon AS-i ja
Aktsiaseltsi Järva Teed kaebus tuleb jätta rahuldamata. Kuna puudub alus tunnistada kehtetuks
hankija otsus kvalifitseerida ühispakkujad Verston Ehitus OÜ ja Conrec Infra OÜ, on
õiguspärased ka hankija otsused, millega tunnistati nende pakkumus vastavaks ja edukaks.
22. HKMS § 108 lg 1 kohaselt kannab menetluskulud pool, kelle kahjuks otsus tehti.
Kolmanda isiku menetluskulud hüvitab tema poole vastaspool samade reeglite järgi nagu
poolele (HKMS § 108 lg 8). Kolmandad isikud olid Maanteeameti poolel ning seetõttu tuleb
kaebajatel vastavaid kohtukulusid kanda. HKMS § 109 lg 6 kohaselt mõistab kohus välja
üksnes vajalikud ja põhjendatud menetluskulud.
Verston Ehitus OÜ on esitanud 09.06.2016 kohtule taotluse mõista Nordecon AS-lt ja AS-lt
Järva Teed solidaarselt Verston Ehitus OÜ kasuks välja menetluskuluna õigusabukulu summas
1209 eurot ja 60 senti koos käibemaksuga (kd II, tl 43–47). Õigusabi spetsifikatsiooni kohaselt
hõlmab õigusabi teenus kaebuse analüüsi, kaevatava VAKO otsuse analüüsi, hankija poolt
kaebusele esitatud seisukoha analüüsi ning kolmanda isiku poolse seisukoha koostamist.
Kaebajad ei vaielnud kohtuistungil vastu kolmanda isiku 09.06.2016 taotluses esitatud

                                                                                          11(12)
                                                                                    3-16-924

menetluskulude suurusele. Kohus leiab, et 09.06.2016 taotluses esitatud menetluskulud on
põhjendatud suuruses ja nende kandmine on nõuetekohaselt tõendatud, mistõttu tuleb need
kaebajatelt taotletud ulatuses välja mõista.
Verston Ehitus OÜ esitas 13.06.2016 taotluse mõista Nordecon AS-lt ja AS-lt Järva Teed
solidaarselt Verston Ehitus OÜ kasuks välja kohtuistungiga seotud menetluskulud summas 756
eurot koos käibemaksuga (kd II tl 54–56). Õigusabi spetsifikatsiooni kohaselt hõlmab taotlus
kaebajate täiendava menetlusdokumendi analüüsi ning seal toodud VAKO ja kohtupraktika
kontrolli. Samuti kaebajate menetlusdokumendi pinnalt kliendilt täiendavate küsimuste
küsimist ning kohtuistungi ettevalmistamist (kokku 4 h, summas 604 eurot ja 80 senti). Taotlus
hõlmab ka kohtuistungil osalemise kulu (1h) summas 151 eurot ja 20 senti. Arvestades, et
kaebajad ei esitanud 06.06.2015 menetlusdokumendis põhimõttelisi uusi seisukohti, peab
kohus põhjendatuks vähendada väljamõistmisele kuuluvat menetluskulu 1 tunni ulatuses (151
eurot ja 20 senti). Seega tuleb 13.06.2016 taotlus rahuldada 604 euro ja 80 sendi osas.
Menetluskulude kandmine on nõuetekohaselt tõendatud. Kokku tuleb kaebajatelt välja mõista
menetluskuludena 1814 eurot ja 14 senti. Kohus mõistab summa välja Verston Ehitus OÜ
kasuks, sest nähtuvalt haldusasja materjalidest on advokaadibüroole tasunud nimelt Verston
Ehitus OÜ, mitte aga Conrec Infra OÜ.
Kuna kohus jätab kaebuse rahuldamata, jäävad kaebajate menetluskulud HKMS § 108 lg 1
alusel nende endi kanda. Maanteeamet ei ole menetluskulude kandmise kohta andmeid
esitanud, mistõttu jäävad vastustaja võimalikud menetluskulud HKMS § 109 lg 1 alusel tema
enda kanda.


/allkirjastatud digitaalselt/
Janek Laidvee
Kohtunik




                                                                                       12(12)

                                                                               4-16-4919




                           KOHTUOTSUS
                               EESTI VABARIIGI NIMEL


Kohus                              Harju Maakohus

Otsuse tegemise aeg ja koht        28. november 2016 Tallinn, Liivalaia kohtumaja

Väärteoasja nr                     4-16-4919

Kohtunik                           Külli Iisop

Väärteoasi                         Kuldar Lugna kaebus PPA Põhja prefektuuri
                                   korrakaitsebüroo                liiklusjärelevalvekeskuse
                                   liiklusmenetlustalituse 27.05.2016 otsusele väärteoasjas
                                   nr 2302,16,006239

Kohtumenetluse pooled              Kaebuse esitaja:   Kuldar          Lugna       (isikukood
                                   37602240215; elukoht: XXXX)

                                   Kaebuse esitaja esindaja: Kaspar Kamsakann, Viru Platsi
                                   Õigusbüroo OÜ, Gonsiori 3-20, 10117 Tallinn, e-post:
                                   kaspar@oigusbyroo.onmicrosoft.com

                                   Kohtuväline menetleja: PPA Põhja prefektuuri
                                   korrakaitsebüroo                 liiklusjärelevalvekeskuse
                                   liiklusmenetlustalitus (asukoht: Pärnu mnt 139, Tallinn)

Asja läbivaatamine                 Kirjalik menetlus


RESOLUTSIOON
1. Jätta Kuldar Lugna kaebus trahvide vähendamiseks rahuldamata ja PPA Põhja
prefektuuri korrakaitsebüroo liiklusjärelevalvekeskuse 27.05.2016 otsus muutmata.

2. KarS § 66 lg 2 alusel kohus määrab, et K. Lugnale määratud trahvid - kokku summas
500 eurot on võimalik tasuda ositi, s.o 10 kuu jooksul võrdsetes osades otsuse jõustumisest
ehk 50 eurot igas kuus.

Trahvid tuleb tasuda Rahandusministeeriumi arvele EE891010220034796011 SEB Pangas,
arvele EE932200221023778606 Swedbank pangas, arvele EE403300333416110002 Danske
pangas või arvele EE701700017001577198 Nordea pangas.
Kohustuslik on märkida viitenumber 10220165092231.

Edasikaebamise kord
Väärteomenetluse seadustiku (VTMS) §-de 155 ja 156 alusel on menetlusaluse isiku
advokaadist kaitsjal, kohtuvälisel menetlejal või tema advokaadist esindajal õigus esitada
kassatsioonikaebus Riigikohtule 30 päeva jooksul arvates kohtuotsuse kättesaamisest, teatades
kassatsiooni esitamisest maakohtule 7 päeva jooksul samast päevast arvates.

Asjaolud ja kohtumenetluse poolte seisukohad
1. 27.05.2016 otsusega väärteoasjas nr 2302,16,006239 karistati Kuldar Lugnat liiklusseaduse
(LS) § 223 lg 1 järgi rahatrahviga 75 trahviühikut (300 eurot) ning LS § 236 lg 1 järgi rahatrahvi
50 trahviühikut (200 eurot), s.o kokku 500 eurot.
Otsuse kohaselt juhtis K. Lugna 30.04.2016 kella 19.00 paiku Tallinnas Vana-Lõuna 39 juures
mootorsõidukit, oma käitumises ei hoidunud kõigest, mis võib ohustada ja kahjustada teist vara,
tagurdas otsa liiklusmärgi postile seda vigastades. Oma tegevusega põhjustas K. Lugna
liiklusõnnetuse ja varalise kahju AS Signaal TM-le. Lisaks lahkus juht liiklusõnnetuse
sündmuskohalt liiklusõnnetusest politseile nõuetekohaselt teatamata.
Sellega rikkus K. Lugna LS § 16 lg 1 ja § 169 lg 5 nõudeid.

2. Kuldar Lugna oma kaebuses vaidlustab kohtuvälise menetleja otsuse täies ulatuses ning
palub talle määratud rahatrahv tühistada ja asjas menetlus lõpetada. Kaebaja väitel ei nähtu
väärteootsusest ega ka väärteoprotokollist, kas ja kui, siis mille alusel on menetleja tuvastanud
AS Signaal TM-le varalise kahju tekkimise ja kui suur see on. Kahju võis esineda ja seisneda
liiklusmärgi postile tekkinud visuaalselt nähtavas täkkes, mida ei ole ettevõte tänaseni
kõrvaldanud. Viidatud põhjusel puudub LS § 223 lg-s 1 sätestatud koosseisuline element –
varalise kahju tekkimine ning § 236 lg 1 koosseisuline element – liiklusõnnetusest politseisse
teatamise nõuete rikkumine.
Alternatiivselt palus kaebaja süü tunnistamisele ja sissetuleku vähesusele viidates rahatrahvi
vähendamist 35 trahviühikuni. Lisaks palus kaebaja määrata rahatrahvi tasumise ositi, kuivõrd
tema keskmine sissetulek on 504,1 eurot ning rohkem kui 50 eurot ühes kalendrikuus ta ei ole
võimeline tasuma. Kaebajal tuleb tasuda ka kriminaalasjas väljamõistetud menetluskulud
110,75 euro suuruste kuumaksetena ühe aasta jooksul.
Täiendavates selgitustes rõhutas kaebaja, et AS Signaal TM ei ole märkinud, kui suurt kahju
talle tekitati ega ka seda, milliseid kulutusi on ettevõte pidanud kandma. Kaitsja esitatud
fotodelt nähtuvalt ei ole AS Signaal TM paigaldanud uut posti ega kandnud ka muid nähtavaid
reaalseid kulutusi. Sündmuskoha vaatlusprotokollis puuduvad ettevõtte esindaja andmed ja
allkiri. Fotod on teinud AS Signaal TM, seega ei ole sündmuskoha vaatlust üldse toimunudki
(vastasel juhul oleks tulemused fikseeritud ka selle käigus tehtud fotodel). Lisaks sellele ei ole
AS Signaal TM 30.04.2016 avaldus lubatav ja tuleks tõendite kogumist välja arvata, kuivõrd
see ei vasta menetleja tuvastatud faktilisele olukorrale, sellele on tehtud käsikirjalisi
juurdekirjutusi ja pole selge, kes on avalduse koostanud.
Kaebaja soovib asja lahendamist kirjalikus menetluses.

3. Kohtuväline menetleja oma kirjalikus vastuses kaebusele palub jätta otsus muutmata ja
kaebus rahuldamata, sest otsuse tühistamiseks kaebuses toodud põhjendustel alust ei ole.
K. Lugna rikkumised on leidnud täielikku tõendamist tunnistaja ütluste, menetlusaluse isiku
enda ütluste ja muude kogutud materjalidega. Varaline kahju on tõendatud sündmuskoha fotode
ja AS Signaal avaldusega, mistõttu on õigesti määratud kaebajale karistus liiklusõnnetuse
põhjustamise eest.


                                                2
Liiklusõnnetuse põhjustamine on ühiskonnaohtlik tegu, millega seatakse ohtu mitte ainult teiste
isikute vara, vaid ka ümbritsevate elu ja tervis. Seega pole tegemist vähetähtsa väärteoga.
Mõistetav karistus aga peabki mõjutama rikkujat edaspidi rikkumisest hoiduma, mistõttu see ei
tohi olla mugav ega rikkujale kerge kanda.
Mõlema teo eest on ette nähtud karistus kuni 300 trahviühikut, arest ning lisakaristusena
juhtimisõiguse äravõtmine. Isikule on määratud rahatrahvid sanktsiooni alammäära lähedaselt
ning lisakaristust ei ole kohaldatud. Seega on mõistetud karistus proportsionaalne.
Kohtuväline menetleja nõustus kaebuse läbivaatamisega kirjalikus menetluses.

Tuvastatud asjaolud ja kohtu järeldused
Kohus, läbi vaadanud esitatud kaebuse ning kohtuvälise menetleja kirjaliku seisukoha ning
kontrollinud väärteoasja nr 2302,16,006239 materjale, leiab, et kaebuse saab vastavalt VTMS
§-le 120 lg 1 lahendada kirjalikus menetluses.

4. Kohus loeb uuritud tõendite pinnalt tuvastatuks järgmised asjaolud.
30.04.2016 kella 19.00 paiku juhtis Kuldar Lugna mootorsõidukit IVECO 35515
registreerimismärgiga XXXX. Juht tagurdas ning sõitis otsa liiklusmärgi postile, mille kohaselt
tekkis liiklusmärgi postile mõlk ning see läks kiiva. Juht ei väljunud masinast ning lahkus
sündmuskohalt politseile teatamata.

Kõige üksikasjalikumalt on toimepandut kirjeldatud tunnistaja Eero Noorkõiv (lk 9), kelle
sõnul nägi ta 30.04.2016 kella 19.00 ajal, kuidas valge kaubik tagurdas Vana-Lõuna 39 maja
juures otsa peatumise keelu märgile, mille tõttu liiklusmärgi post vajus kõveraks. Tunnistaja
märgib veel, et juht sõidukist ei väljunud ja lahkus sündmuskohast.
Tunnistaja ütlused haakuvad AS Signaal TM avaldusega liikluskahju tekitamise kohta (lk 2)
Vana-Lõuna 39 juures ning sama ettevõtte saadetud fotodega (lk 3-5), millest on kahtlusteta
näha, et liiklusmärk on kõveraks paindunud ja liiklusmärgi postil on mõlk.
Toimepandut ei eita ka kaebaja ise, väites ülekuulamisel (lk 11), et tagurdas sõidukiga IVECO
XXXX otsa postile, sellele jäi väike täke, kuid ajapuuduse tõttu juhtunust ei teatanud.

Liiklusseaduse (LS) § 16 lg 1 kohaselt peab liikleja oma käitumises hoiduma kõigest, mis võib
kahjustada teise isiku vara. Liiklusõnnetus on LS § 2 p-st 32 tulenevalt ka juhtum, kus sõiduki
teel liikumise tagajärjel tekib varaline kahju. Sama seaduse § 169 lg 5 järgi peab
liiklusõnnetusest, kui varalise kahju saaja ei ole teada või varalise kahju tekitajat ei ole
sündmuskohal, teatama politseile ja tegutsema vastavalt politsei korraldusele.

Toodud tõendite alusel on leidnud kinnitust, et K. Lugna põhjustas oma käitumisega varalise
kahju, kuid lahkus sündmuskohalt politseile teatamata. Seega on kaebaja rikkunud LS § 16 lg-
s 1 ja § 169 lg-s 5 sätestatut ning tema tegu on õigesti kvalifitseeritud LS § 223 lg 1 ja § 236 lg
1 järgi.
Õigusvastasust või süüd välistavaid asjaolusid ei ole kohus tuvastanud.

Kohus ei nõustu kaebaja arvamusega, nagu ei saaks AS Signaal avaldust arvestada, kuivõrd
sellel on käsikirjalised juurdekirjutised, see ei vasta faktilisele olukorrale ja see on
allkirjastamata. KrMS § 63 lg 1 alusel ei ole tõendina kasutatavale dokumendile esitanud
kindlaid nõudeid, sh kuidas see peaks olema vormistatud ja kas peaks olema allkirjastatud. AS
Signaal TM vastutab veebiandmete kohaselt Tallinna linnas asuvate liiklusmärkide korrashoiu
eest. Käesolevast asjast nähtuvalt on menetleja pidanud AS Signaal TM töötajatega ka peale
väärteomenetluse alustamist e-posti teel kirjavahetust ning ettevõtte töötaja on esitanud kahju
tõendamiseks pildid vigastatud postist. Seega ei oma käesolevas asjas tähendust see, et avaldus

                                                3
on jäänud allkirjastamata ja see on kirjutatud blanketile. Erinevalt kaebajast leiab kohus, et
avalduses kasutatud väljend „maha on sõidetud l/m post“ ei tähenda üksnes seda, et post peaks
olema pikali, vaid see võib olla ka oluliselt kiivas, nagu toimikus olevatest piltidest nähtub.

Mis puudutab kaitsja väidet selle kohta, et ei ole selgitatud välja varalise kahju täpset suurust,
siis märgib kohus, et väärteomenetluses ei ole see ilmtingimata vajalik. Alustades
väärteomenetlust, on kohtuväline menetleja jõudnud tõendeid hinnates seisukohale, et süüteoga
ei tekitatud olulist kahju, mille olemasolul tuleks tegu kvalifitseerida kuriteona KarS § 203 järgi
(kahju jäi alla 4000 euro). Tulenevalt VTMS §-s 7 sätestatud põhimõttest ei lahendata
väärteomenetluses väärteo toimepanemise tõttu tekkinud kahju hüvitamise küsimust.
Nimetatud põhimõtte kehtestamisel on seadusandja menetlusökonoomika seisukohalt
otsustanud, et kuna kahju hüvitamise küsimuse lahendamine võib tihti olla keerulisem ja
ressurssinõudvam kui väärteo enda lahendamine, siis peab kannatanu iseseisvalt pöörduma
hagiga tsiviilkohtusse. Seetõttu ei saa menetlusökonoomika seisukohalt nõuda kohtuväliselt
menetlejalt, et ta peab tuvastama tekkinud kahju täpse suuruse. Oluline on see, et kohtuväline
menetleja on tuvastanud varalise kahju tekkimise fakti.

AS Signaal TM esitatud piltidest tulenevalt on täiendava järelepärimisetagi selge, et vastavate
tööde teostamiseta liiklusmärgi post iseenesest püsti ei tõusnud ning selle märgi endisel kujul
taastamiseks kasutati tööliste abi. Samuti oli kaebaja tekitanud liiklusmärgi postile mõlgid.
Seega ei ole teo kvalifitseerimise seisukohalt oluline, kas vana liiklusmärgi post vahetati peale
õnnetust välja või mitte.

5. Kaebajale määratud karistuse hindamisel tuleb lähtuda KarS § 56 lg-st 1, mille kohaselt on
karistamise aluseks isiku süü, arvestada tuleb ka kergendavaid ja raskendavaid asjaolusid,
võimalust mõjutada süüdlast edaspidi hoiduma uute süütegude toimepanemisest ja lähtuda
tuleb ka õiguskorra kaitsmise huvidest.

Riigikohus on korduvalt rõhutanud (RKKKo nr 3-1-1-28-14 p 29; nr RKKKo nr 3-1-1-52-13,
p 19 jt), et karistuse mõistmisel tuleb võtta lähtepunktiks eriosa normi sanktsiooni keskmine
määr. Seejärel tuleb tuvastada süüdistatava süü suurus ja karistust kergendavad ning
raskendavad asjaolud, mille põhjal saadakse konkreetse süüdlase süü suurusele vastav karistuse
määr. See karistuse määr võib jääda kas üles- või allapoole sanktsiooni keskmist määra ja
selliselt saadud süüle vastava karistuse ülemmäära korrigeeritakse eri- ja üldpreventsiooni
kaalutlustest tulenevalt.

LS § 223 lg 1 alusel kvalifitseeritava väärteo eest on karistusena ette nähtud rahatrahv kuni 300
trahviühikut, arest või sõiduki juhtimisõiguse äravõtmine kuni 6 kuuks. Lisakaristusena võib
sama paragrahvi lg 2 alusel kohaldada sõiduki juhtimisõiguse äravõtmist ühest kuni kolme
kuuni.
LS § 236 lg 1 alusel toimepandud väärteo eest on karistusena ette nähtud rahatrahv kuni 300
trahviühikut, arest või sõiduki juhtimisõiguse äravõtmine kuni 12 kuuks. Lisakaristusena võib
sama paragrahvi lg 2 alusel kohaldada sõiduki juhtimisõiguse äravõtmist kolmest kuni üheksa
kuuni.

Kohtuväline menetleja on K. Lugnale määranud LS § 223 lg 1 alusel karistuseks rahatrahvi 75
trahviühikut (300 eurot) ja LS § 236 lg 1 alusel 50 trahviühikut, s.o sanktsiooni alumises
kolmandikus ning jätnud lisakaristuse kohaldamata. Menetleja on arvestanud karistust
kergendava asjaoluna oma süü tunnistamist ja karistust raskendavate asjaolude puudumist. K.
Lugnale määratud karistus vastab kohtu arvates tema süü suurusele, on vajalik isiku

                                                4
mõjutamiseks mitte enam toime panna uusi süütegusid ning on kooskõlas ka õiguskorra
kaitsmise huvidega.

Kohus nõustub kohtuvälise menetlejaga, et karistus ei pea olema süüteo toimepannud isikule
kerge kanda, vaid see peab eelkõige mõjutama teda edaspidi uutest õigusrikkumistest hoiduma.

Kohus leiab, et määratud trahvide vähendamiseks alust ei ole ning selles osas tuleb kaebus jätta
rahuldamata.

6. Kuna K. Lugna keskmine sissetulek on 504,10 eurot ja tal tuleb maksta ka kriminaalasjas
väljamõistetud menetluskulud, rahuldab kohus K. Lugna taotluse rahatrahvi ositi maksmise
osas ning tulenevalt KrMS § 66 lg 2 võimaldab määratud trahvi tasuda osade kaupa, s.o 10 kuu
jooksul alates otsuse jõustumisest, tasudes igas kuus 50 eurot.

Otsuse tegemisel juhindub kohus VTMS §-dest 132 p-st 2, 133, 134.




Külli Iisop
Kohtunik
/allkirjastatud digitaalselt/




                                               5

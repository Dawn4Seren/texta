                              KOHTUOTSUS
                               EESTI VABARIIGI NIMEL

Kohus                              Tartu Ringkonnakohus
Kohtukoosseis                      Maili Lokk, Agu Timmi ja Einar Vene
Otsuse tegemise aeg ja koht        30. august 2016, Tartu
Haldusasja number                  3-14-52282
Haldusasi                          OÜ Loveko kaebus Põltsamaa Linnavalitsuse 1.
                                   septembri 2014. a korralduse nr 40 ning kasutuslubade
                                   väljastamise taotluste lahendamisega viivitamisega
                                   õigusvastaseks tunnistamiseks ning kasutuslubade
                                   väljastamise menetlusega jätkamiseks kohustamiseks
Vaidlustatud kohtulahend           Tartu Halduskohtu 20. mai 2015. a otsus
Menetluse alus ringkonnakohtus     OÜ Loveko apellatsioonkaebus
Asja läbivaatamine                 Kirjalik menetlus
Menetlusosalised                   Kaebaja OÜ Loveko
                                   Vastustaja Põltsamaa Linnavalitsus




RESOLUTSIOON
1. Jätta apellatsioonkaebus rahuldamata ja Tartu Halduskohtu 20. mai 2015. a otsus
muutmata.
2. Jätta apellandi menetluskulud tema enda kanda.
3. Jätta apellandi taotlus istungi korraldamiseks rahuldamata.
4. Jätta rahuldamata OÜ Loveko 12. juuli 2016. a taotlus asjas täiendavate tõendite
juurdevõtmiseks ning tagastada need OÜ-le Loveko.



EDASIKAEBAMISE KORD
Otsuse peale võib esitada kassatsioonkaebuse otse Riigikohtule 30 päeva jooksul otsuse
avalikult teatavakstegemisest (kassatsioonkaebuse esitamise viimane päev on seega 29.
september 2016).



 ASJAOLUD JA MENETLUSE KÄIK
1. OÜ Lovekole kuulub Põltsamaa linnas asuval kinnistul olev hüdroelektrijaam.
Hüdroelektrijaama eelmisele omanikule AS-le Eesti Energia oli 16. detsembril 2010 väljastatud
vee-erikasutusluba    hüdroelektrijaama     taastamiseks ja    rekonstrueerimiseks.    Pärast
hüdroelektrijaama omandamist OÜ Loveko poolt vormistas Keskkonnaamet vee erikasutusloa
30. novembril 2012 OÜ Loveko nimele. Põltsamaa Linnavalitsuse 22. aprilli 2013. a
korraldusega nr 139 väljastati OÜ-le Loveko projekteerimistingimused hüdroelektrijaama
ehitusprojekti koostamiseks ning 25. juuni 2013. a korraldusega nr 224 väljastas Põltsamaa
Linnavalitsus OÜ-le Loveko ehitusloa hüdroelektrijaama rekonstureerimiseks ning 8. juuli ja 9.
detsembri 2013. a korraldustega nr 241 ja 405 ehitusload Põltsamaa paisu osade
(veehaardekanali ja äravoolukanali) rekonstrueerimiseks.

12. augustil 2014 esitas OÜ Loveko Põltsamaa Linnavalitsusele taotluse eelnevalt nimetatud
ehituslubade alusel ehitatud ehitistele kasutusloa väljastamiseks.

1. septembri 2014 a. korraldusega nr 240 algatas Põltsamaa Linnavalitsus Põltsamaa linnas
Silla tn 1a hüdroenergia tootmise käivitamiseks keskkonnamõjude hindamise.

2. OÜ Loveko esitas halduskohtule kaebuse, milles palus tunnistada Põltsamaa Linnavalitsuse 1.
septembri 2014. a korraldus õigusvastaseks. Samuti palus ta tunnistada õigusvastaseks
kasutuslubade taotluste lahendamisega viivitamine ning kohustada linnavalitsust kasutuslubade
menetlusega jätkamiseks. Kaebuse kohaselt ei ole keskkonnamõjude hindamine vajalik, kuna
keskkonnamõju hindamise ja keskkonnajuhtimissüsteemi seaduse (KeHJS) § 6 lg 1 p 21 järgi on
olulise keskkonnamõjuga tegevus tundlikule suublale hüdroelektrijaama, tammi, paisu või
veehoidla püstitamine või selle rekonstrueerimine. Sellest sättest ei tulene, et olulise
keskkonnamõjuga tegevus oleks hüdroenergia tootmisega alustamine. Keskkonnamõju
hindamine on antud juhul läbi viidud juba vee-erikasutusloa taotluse menetluses.
Keskkonnamõju hindamine on vastuolus ka õiguspärase ootuse põhimõttega.

3. Tartu Halduskohtu 20. mai 2015. a otsusega jäeti kaebus rahuldamata järgmistel põhjendustel.
3.1. Enne AS-le Eesti Energia 16. detsembril 2010 vee erikasutusloa väljastamist, mille kohaselt
oli lubatud hüdroelektrijaama taastamis- ja rekonstrueerimistööd ning hüdroenergia tootmine
Põltsamaa jõel, oli Keskkonnaameti poolt läbi viidud keskkonnamõjude hindamine
hüdroelektrijaama rekonstrueerimiseks (arendaja AS Eesti Energia) ning Põltsamaa jõe
paisutamiseks (arendaja Põltsamaa Linnavalitsus).
3.2. Keskkonnamõju hindamine algatati KeHJS § 6 lg 1 p 21 alusel, kuna vee erikasutuse
piirkond asub tundlikul suublal. Nimetatud sätte järgi on üheks olulise keskkonnamõjuga
tegevuseks tundlikule suublale hüdroelektrijaama püstitamine või selle rekonstrueerimine.
KeHJS § 3 järgi tuleb keskkonnamõju hinnata muuhulgas siis, kui taotletakse tegevusluba ja
kavandatav tegevus toob eeldatavalt kaasa olulise keskkonnamõju. KeHJS § 7 p 1 järgi on
tegevusluba ka ehitise kasutusluba. Seega on kasutusluba KeHJS mõistes tegevusluba, mille
taotlemise puhul hinnatakse keskkonnamõju, kui kavandatav tegevus toob kaasa olulise
keskkonnamõju. Põltsamaa Linnavalitsus on lähtunud keskkonnamõju hindamisel asjaolust, et
tegemist on olulise keskkonnamõjuga tegevusega, mille puhul on keskkonnamõju hindamine
tegevusloa taotluse menetlemisel kohustuslik. Linnavalitsus on käitunud õiguspäraselt.
3.3. See, et vee erikasutusloa taotluse menetluses on Keskkonnaamet keskkonnamõju hindamise
läbi viinud, ei tähenda, et ehitusloa või kasutusloa taotluse puhul ei tohi olulise
keskkonnamõjuga tegevuse puhul keskkonnamõju hindamist teostada. KeHJS § 11 lg 7 1 sätestab,
et sama tegevusloa taotluse menetluses algatatakse ainult üks keskkonnamõju hindamine. Kuid
samaks tegevusloaks antud juhul on kasutusluba.
3.4. Antud juhul on vee erikasutusloa taotluse osas küll keskkonnamõju hindamine juba läbi
viidud, kuid kasutusloa taotluse menetluses on otsustaja leidnud, et tal puudub hetkel tegevusloa

                                              2
andmiseks piisav teave seetõttu, et eelmisest keskkonnamõjude hindamisest on möödunud neli
aastat ja olukord on selle aja jooksul muutunud. Vastustaja on esitanud vaidlustatud otsuses ka
sellekohased kaalutlused. Kaalutlusotsuse kohtulik kontroll on piiratud.
3.5. Ettevaatusprintsiibist tulenevalt tuleb riske inimestele ja keskkonnale võimalikult suurel
määral vähendada. Iga võimaliku keskkonnamõju korral tuleb välja selgitada, milliste abinõude
kasutamisega on võimalik riske vähendada ja millised keskkonnatingimused tuleb selleks
tegevusloaga ette näha. Käesoleval juhul on vastustaja käitunud kooskõlas ettevaatusprintsiibiga.
3.6 Võimalik on järeldada, et keskkonnamõju hindamise menetlus on algatatud kõigi ehitiste
jaoks vajalike kasutuslubade osas.
3.7. Kuna seadus võimaldab keskkonnamõju hindamist läbi viia, ei saanud ehitusloa
väljaandmine ja ehitustööde lubamine luua täit kindlust, et kasutusloa taotluse puhul seda ei
algatata.

ASJAOSALISTE PÕHJENDUSED APELLATSIOONIMENETLUSES

4. OÜ Loveko esitas apellatsioonkaebuse, milles palub tühistada Tartu Halduskohtu otsus ning
kaebus rahuldada järgmistel põhjendustel.
4.1. KeHJS tugineb Euroopa Liidu direktiivile nr 2011/92. Ehitise kasutusloa esemeks ei ole
üldjuhul looduskeskkonda füüsiliselt mõjutava tegevuse lubamine. Euroopa Kohtu praktikast
tuleneb, et siseriiklik õigusnorm, mis näeb ette, et projekti keskkonnamõju saab hinnata ainult
loamenetluse esimeses etapis, kuid mitte menetluse hilisemas etapis, ei ole direktiiviga nr
2011/92 kooskõlas. Antud juhul on tegemist mitmeetapilise loamenetlusega, kus keskkonnamõju
hindamine viidi läbi 16. detsembril 2010 väljastatud vee-erikasutusloa väljastamise menetluses.
Keskkonnamõju hindamise järeldustele tuginedes on koostatud ka hüdroelektrijaama
rekonstrueerimise ehitusprojekt. Euroopa Kohus on rõhutanud, et kui ehitustöid ega rajatisi
füüsiliselt muutvaid sekkumisi loamenetluse tulemusel ei toimu, ei saa seda käsitada
kavandatava tegevusena, mille puhul tuleb keskkonnamõju hindamine läbi viia. Pärast seda, kui
kõik ehitustööd on lõpetatud, on Euroopa Kohtu seisukoha järgi keskkonnamõju hindamine
võimalik vaid erandlikel juhtudel. Selliseid erandlikke asjaolusid ei esine. Kaebaja on viinud
tegevuse ellu vastavalt vee-erikasutusloa ja ehitusloa nõuetele.
4.2. Kaebaja poolt esitatud põhjendused keskkonnamõju hindamise menetluse algatamiseks on
paljasõnalised ja põhjendamata.
4.3. KeHJS § 11 lg 6 sätestab, et kui kavandatava tegevusega kaasneb eeldatavalt oluline
keskkonnamõju, jätab otsustaja kavandatava tegevuse keskkonnamõju hindamise algatamata, kui
keskkonnamõju on juba hinnatud tegevuse aluseks oleva strateegilise planeerimisdokumendi
elluviimisega kaasneva keskkonnamõju strateegilise hindamise, ehitusprojekti koostamise või
kavandatavaks tegevuseks vajaliku teise tegevusloa menetlemise käigus, kui otsustajal on
tegevusloa andmiseks piisavalt teavet ja otsustaja hinnangul on selle tegevuse keskkonnamõju
juba asjakohaselt hinnatud. Seega tuleb keskkonnamõju hindamine algatada vaid siis, kui
otsustajal ei ole piisavalt teavet tegevusloa andmiseks.
4.4. Kasutusloa menetluses ei ole võimalik seada uusi tingimusi keskkonna mõjutamiseks.
Sellega ei ole võimalik määrata tegevuse mahtu ega tehnilist lahendust. Kasutusluba on akt, mis
kinnitab vaid ehitise nõuetelevastavust. Kavandatava tegevuse lubamine ja tegevuse mahud on
otsustatud juba vee-erikasutusloa ja sellele järgnenud ehituslubade menetluste käigus.
4.5. Halduskohus ei käsitlenud kaebaja seisukohti vaidlustatud korralduse proportsionaalsuse
osas. Keskkonnamõju hindamine ei ole kohane ega vajalik vastustaja seatud eesmärgi – saada
kasutusloa väljastamiseks keskkonnamõju osas informatsiooni – suhtes. Kavandatava tegevuse
keskkonnamõju on juba piisavalt hinnatud eelnevate tegevuste puhul. Keskkonnamõju
hindamine pole ka mõõdukas, kuna koormav tagajärg kaebajale on suurem, kui sellest saadav
positiivne mõju.


                                              3
4.6. Ebaõige on seisukoht, et kaebajal ei saanud tekkida õiguspärast ootust, et teiste
tegevuslubade osas keskkonnamõju hindamist ei algatata. Vastustaja on ise pidevalt kontrollinud
vajalikke projekteerimistingimusi ja ehituslube väljastades kavandatava tegevuse olulise
keskkonnamõju võimalikkust ning leidnud, et puudub vajadus keskkonnamõju hindamiseks.
4.7. Vaidlustatud korraldus pole piisavalt motiveeritud. Kaebaja on esitanud taotluse
kasutuslubade saamiseks kolmele erinevale ehitisele. Linnavalitsus otsustas ühe otsusega
algatada keskkonnamõjude hindamise menetluse ning sellest ei selgu, kas keskkonnamõju
hindamine on algatatud kõigi kasutuslubadega seoses või ainult ühe kasutusloaga seoses. Kuna
keskkonnamõju tuleb hinnata ühe konkreetse kasutusloa väljastamise menetluses, tuleks
põhjendada keskkonnamõju algatamise vajadust iga tegevusloa lõikes eraldi.
4.8. Kui keskkonnamõju hindamise menetluse algatamine on õigusvastane, on õigusvastane ka
viivitus kasutuslubade väljastamise menetluses.

5. Põltsamaa Linnavalitsuse vastuses apellatsioonkaebusele palutakse jätta apellatsioonkaebus
rahuldamata järgmistel põhjendustel.
5.1. Ebaõige on väide, justkui ei oleks kasutusloa menetluses keskkonnamõjude hindamist enam
võimalik teha. KeHJS näeb selle otseselt ette.
5.2. Kasutusloa andmine on üks osa mitmeetapilisest loamenetlusest, mis on seotud tegevusega,
mille puhul on keskkonnamõju hindamine kohustuslik.
5.3. Viide Euroopa Kohtu lahendile nr C-275/09 ei ole asjakohane, kuna seal oli käsitlemisel
teistsugune küsimus. Pigem on vastustaja käitumine Euroopa Kohtu praktikaga kooskõlas.
Kaebaja viidatud kohtulahendid ning põhimõtted toetavad eelkõige just keskkonnamõju
hindamise läbiviimist.
5.4. Eelmisest keskkonnamõjude hindamisest on möödunud ligikaudu viis aastat. Selle aja
jooksul on asjaolud oluliselt muutunud. Muutunud on hüdroelektrijaama omanik ja
hüdroelektrijaama toimimise lahendus.
5.5. 2010. a keskkonnamõju hindamise käigus keskenduti peamiselt kalapääsule parima
lahenduse leidmisele ja ei hinnatud piisavalt hüdroenergia tootmise otsest mõju
looduskeskkonnale.
5.6. Vaidlustatud korraldus on proportsionaalne ja motiveeritud.


RINGKONNAKOHTU PÕHJENDUSED

6. Apellatsioonkaebuse rahuldamiseks ei ole alust.

7. Vaidlus taandub küsimusele, kas pärast seda, kui vee erikasutusloa andmise menetluses on
keskkonnamõju hindamine juba läbi viidud, on õiguspärane viia läbi keskkonnamõju hindamine
ka ehitisele kasutusloa andmise menetluses.

8. Ringkonnakohtu arvates on uue keskkonnamõju hindamise läbiviimine õiguspärane, kuna
selleks esines reaalne vajadus. Algne, 2010-dal aastal läbi viidud keskkonnamõju hindamine,
algatati kahel eesmärgil – Põltsamaa hüdroelektrijaama rekonstrueerimise ning samal ajal
Põltsamaa paisjärve tõkestamise ja paisutamise keskkonnamõju hindamiseks (tl 9-10). Vastustaja
on kohtumenetluses selgitanud, et 2010. a keskkonnamõju hindamise käigus keskenduti
peamiselt parima keskkonnaaspektidest lähtuva kalapääsu tehnilise lahenduse leidmisele. Seega
ei ole piisavalt hinnatud hüdroenergia tootmise otsest mõju looduskeskkonnale ja kalapääsu
toimimisele ning välja töötatud tingimusi, kuidas keerukas hüdrotehniliste rajatiste süsteem koos
töötaks ja oleks tagatud nii hüdroelektrijaama töö kui ka keskkonnakaitse ja muinsuskaitse
eesmärgid (tl 78). Sellekohased kaalutlused on esitatud ka vaidlustatud keskkonnamõju
algatamise korralduses. Seal märgitakse, et planeeritud tegevused, millele 2010. a

                                              4
keskkonnamõju hindamine keskendus, kavandasid olemasoleva olukorra parandamist, tagamaks
Põltsamaa paisu ning veehoidla ohutut kasutamist ning jõe vee-elustiku olukorra paranemist
kalatee rajamise abil Põltsamaa paisule. Välja töötatud alternatiividest vee-elustikule
soodsaimaks osutus olukord, kus elektrienergia tootmist ei toimu ja Põltsamaa linn viib ellu kogu
kavandatava tegevuse ilma elektrienergia tootmiseta. Põltsamaa linn alustas kalapääsu rajamist
olukorras, kus hüdroelektrijaama omanik AS Eesti Energia oli loobunud projektis osalemast ja
kalapääs rajati eelkõige vee-elustiku heaolust lähtuvalt. 2010. aastal läbiviidud keskkonnamõjude
hindamisel ei olnud võimalik ette näha paisule 2013. aastal ja elektrijaama renoveerimise käigus
2014. aastal sinna paigutatavaid täpseid seadmeid (kalatõkkevõre, turbiin jmt), eelkõige nende
marke-mudeleid ning hinnata kõikide seadmete koostoimimist ühtse tervikuna, ennekõike kas
paigaldatud seadmete töölerakendamisel on tagatud rajatud kalapääsla häireteta toimimine. Ei
ole andmeid, kas ja kuidas on kõikide paigaldatud seadmete koostoimel ja elektrijaama
käivitamisel võimalik pikaajaliselt hoida kehtivas vee erikasutusloas nõutud ühtlast veetaset
paisjärvel, mis on vajalik ülesvoolu asuvate muinsuskaitseliste hoonete vundamentide
säilitamiseks ja on eelduseks kalapääsu toimimiseks. Veetaseme kõikumine paisjärves
halvendaks eeldatavasti kalapääsla toimimise efektiivsust ja halvendaks eluslooduse rände
tingimusi läbi kalapääsla. Eeltoodust tulenevalt ei oma Põltsamaa linna kasutusloa andmiseks
piisavalt teavet ning on seisukohal, et keskkonnamõju ei ole muutunud olukorda arvestades
asjakohaselt hinnatud. On oht olulise keskkonnahäiringu tekkimiseks, kui hüdroenergia tootmist
alustatakse käesoleval kujul. Keskkonnaaspektist oleks vastutustundetu jätta keskkonnamõjude
hindamine algatamata. Selline tegevus ei oleks linna hinnangul kooskõlas ettevaatusprintsiibiga
ja vältimise printsiibiga (tl 68p-69).

Need selgitused on usutavad ja veenvad. 2010. a vee erikasutuslubade keskkonnamõju hindamise
aruandest (tl 11-33) nähtub, et seal oli analüüsitud üheskoos mitme kavandatava tegevuse
keskkonnamõju (jõe paisutamine, hüdroelektrijaama rekonstrueerimine ja Põltsamaa Suursilla
rajamine) võimalikku keskkonnamõju üheskoos (tl 12p). Nõustuda tuleb vastustaja seisukohaga,
et eeskätt on seal keskendutud muudele küsimustele ning mitte niivõrd konkreetselt
hüdroelektrijaama töötamisega kaasnevale keskkonnamõjule. Eeskätt keskenduti selles
kalapääslaga seotud küsimustele. Nagu vastustaja on vaidlustatud korralduses märkinud, ei nähtu
sealt kuskilt nt seda, kas hüdroelektrijaama seadmete töölerakendamisel on tagatud rajatud
kalapääsla toimimine, kas see tagab nõutava ühtlase veetaseme hoidmise paisjärvel jne.

Eeltoodust tulenevalt nõustub ringkonnakohus vastustaja ja halduskohtu seisukohaga, et
hüdroelektrijaamale kasutusloa andmisel on vajalik keskkonnamõju hindamine seetõttu, et
olemasolev keskkonnamõju hindamise aruanne ei kajasta piisavalt hüdroelektrijaama
töölerakendumisega kaasnevaid keskkonnamõjusid. Keskkonnamõju hindamine on vajalik ka
seetõttu, et eelmisest keskkonnamõju hindamisest oli vaidlustatud korralduse andmise hetkeks ca
4 aastat ning kalapääsla oli juba rajatud.

9. Selliseks keskkonnamõju hindamiseks on ka õiguslik alus. KeHJS § 7 p 1 järgi on tegevusluba
ka ehitise kasutusluba. KeHJS § 3 p 1 järgi tuleb keskkonnamõju hinnata tegevusloa andmist
ning kavandatav tegevus toob kaasa olulise keskkonnamõju. Poolte vahel ei ole vaidlust selles, et
kavandatav tegevus toimub tundlikul suublal ja on seega olulise keskkonnamõjuga tegevus
(KeHJS § 6 lg 1 p 21). Seega on käesoleval juhul õiguslik alus keskkonnamõju hindamise
menetluse läbiviimiseks olemas, hoolimata sellest, et sarnases küsimuses oli varem
keskkonnamõju hindamine läbi viidud.

10. Kaebaja väited ei anna alust vastupidisele seisukohale asumiseks.



                                              5
11. Kaebaja on apellatsioonkaebuses viidanud Euroopa Kohtu praktikale, mille järgi siseriiklik
õigusnorm, mis näeb ette, et projekti keskkonnamõju saab hinnata ainult loamenetluse esimeses
etapis, kuid mitte hilisemas menetlusetapis, ei ole kooskõlas direktiiviga nr 2011/92. See praktika
ei ole käesoleval juhul asjakohane, kuna see praktika on samuti suunatud sellele, et hilisemas
menetlusetapis peab samuti keskkonnamõju hindamine võimalik olema. Käesoleval juhul ongi
tegemist olukorraga, kus keskkonnamõju soovitakse hinnata hilisemas menetlusetapis ja see on
viidatud praktikaga kooskõlas.

Ka ei saa kaebaja viidatud Euroopa Kohtu lahenditest teha järeldust, et käesoleval juhul on
keskkonnamõju hindamine lubamatu. Asjaolu, et kasutusloa andmisega ei kaasne otseselt enam
ehitustöid ega rajatisi füüsiliselt muutvaid sekkumisi, ei väära fakti, et kasutusloa andmine loob
eelduse hüdroelektrijaama kasutuselevõtuks. Selle kasutuselevõtuga kaasneb aga otseselt
keskkonda mõjutav tegevus ning vastavalt ka riskid (nt eelnevalt nimetatud paisjärve vajaliku
veetaseme säilitamisele ning kalapääsla toimimisele). Seega on keskkonnamõju hindamine
vajalik ja põhjendatud käesoleval juhul ka kasutusloa väljastamise puhul.

Lisaks läheks kaebaja järeldus otseselt vastuollu keskkonnaõiguses tunnustatud
ettevaatuspõhimõttega. Olukorras, kus eelmisest keskkonnamõju hindamisest möödunud aeg ja
muutunud asjaolud või esialgse keskkonnamõju hindamise pinnapealsus tingivad vajaduse uueks
keskkonnamõju hindamiseks, peab see olema võimalik. Vastasel juhul tähendaks kavandatav
tegevus olulist riski keskkonnale. Sellisel juhul ei saa keskkonnamõju hindamisest loobumist
põhjendada üksnes sellega, et formaalne keskkonnamõju hindamine on kunagi aset leidnud. Kui
on oht, et see on vananenud või ebapiisav, peab olema võimalik keskkonnamõju uus hindamine.

12. Asjaolu, et 2010. a keskkonnamõju hindamine on Keskkonnaameti poolt heaks kiidetud ja
seda ei ole vaidlustatud, ei oma tähtsust. See ei tähenda seda, et käesolevaks ajaks kujunenud
olukorras on see jätkuvalt piisav ja asjakohane võimalike keskkonnariskide hindamiseks.
Eelmise keskkonnamõju hindamise aruande kehtivus ei välista uue keskkonnamõju hindamise
läbiviimist.

Ringkonnakohus märgib ka, et asjaolust, et eelmist keskkonnamõju hindamist ei ole keegi
vaidlustanud ja see on Keskkonnaameti poolt heaks kiidetud, ei saa teha automaatselt järeldust,
et see on õiguspärane või piisavalt põhjalik. Kuna 2010. a keskkonnamõju hindamine ei ole
käesoleva vaidluse esemeks, ei peatu ringkonnakohus sellel küsimusel siinkohal siiski pikemalt.
Siiski märgib ringkonnakohus üldistatud tähenduses, et ebapiisav keskkonnamõju hindamine ei
ole haldusorganile siduv selliselt, et hiljem oleks uue keskkonnamõju hindamise läbiviimine
keelatud põhjendusel, et keskkonnamõju hindamine on juba läbi viidud. Vastasel juhul oleks
haldusorgani veal (puuduliku keskkonnamõju hindamise aktsepteerimine) põhjendamatult
negatiivne tagajärg keskkonnale. Tehtud vigu peab olema võimalik parandada.

13. Nõustuda ei saa kaebaja etteheitega vaidlustatud korralduste põhjendustele, et
keskkonnamõju hindamise eesmärk ei ole hinnata seadmete omavahelist koosmõju. KeHJS § 3 1
järgi on keskkonnamõju hindamise eesmärk anda tegevusloa andjale teavet kavandatava
tegevuse ja selle reaalsete alternatiivsete võimalustega kaasneva keskkonnamõju kohta ning
kavandatavaks tegevuseks sobivaima lahendusvariandi valikuks, millega on võimalik vältida või
vähendada ebasoodsat mõju keskkonnale ning edendada säästvat arengut. Kasutusloa puhul on
kavandatavaks tegevuseks ehitise kasutuselevõtt ning selle tegevuse keskkonnamõju hindamine
on eelpool viidatud KeHJS § 3 p 1 ja § 7 p 1 järgi võimalik ning vajalik.

14. Ka kaebaja väitega, et uue keskkonnamõju läbiviimist ei tingi vajadus uurida mõju paisjärve
veetaseme säilitamisele, ei saa nõustuda. Kaebaja seisukoha järgi on veetaseme säilimine tagatud

                                               6
sellega, et vee erikasutusload on väljastatud tingimustel, mis tagavad veetaseme säilimise ja selle
kohustuse rikkumisel on tegemist vee-erikasutusloa nõuete rikkumisega. Samas vaatab kaebaja
mööda asjaolust, et kui talle väljastatakse kasutusluba ehitisele, mille kasutamine tingib ikkagi
veetaseme alanemise, võimaldab see hõlpsasti püstitada juriidilise konstruktsiooni, kus saab
näidata, et vee erikasutusluba ja kasutusluba on omavahel vastuolus, ning võimalik et väita
koguni seda, et juhinduda tuleks hilisemast kasutusloast. Igal juhul põhineb kaebaja väide
eeldusel, et ta käituks kasutusloa saamisel igal juhul viisil, mis tagab veetaseme säilimise. Kuid
avalik võim peab kindlasti arvestama ka võimalusega, et isik niiviisi ei käitu. Kui selline olukord
tõesti aset leiaks ja hüdroelektrijaama kasutamine alandaks paisjärve veetaset, oleks endise
olukorra saavutamine juba märkimisväärselt keeruline, tõenäoliselt oleks vajalik sekkumine
avaliku võimu poolt, kaebajal oleks omakorda võimalik selliseid sekkumisi vaidlustada jne. On
igati mõistlik, et enne kasutusloa väljastamist hinnataks selle alusel kavandatava tegevuse
keskkonnamõju (st kas hüdroelektijaama kasutamisel ei satu paisjärve veetase ohtu) tulevikku
suunatult, selle asemel, et riskida ohtlike tagajärgede saabumisega ning nende saabumisel neid
hiljem kõrvaldama hakata.

15. Seega on vastustaja esitatud põhjendused keskkonnamõju hindamise algatamiseks täiesti
asjakohased. Sellest tulenevalt puudus alus keskkonnamõju hindamise algatamata jätmiseks
KeHJS § 11 lg 6, mis võimaldab keskkonnamõju hindamata jätta siis, kui keskkonnamõju on
juba keskkonnamõju hindamise või keskkonnamõju strateegilise hindamise käigus asjakohaselt
hinnatud ja otsustajal on tegevusloa andmiseks piisavalt teavet. Sellise olukorraga, nagu
eelnevast nähtus, käesoleval juhul tegemist ei ole.

16. Keskkonnamõju hindamise algatamist tuleb pidada ka proportsionaalseks. Ehkki see võib
olla kaebajale koormav, on sellel siiski legitiimne eesmärk (saada teada kavandatava tegevusega
kaasnevaid keskkonnamõjusid) ning see on sobiv, kuna aitab seda eesmärki saavutada. Samuti
tuleb pidada seda ka vajalikuks, kuna teist võimalust keskkonnamõjudest teadasaamiseks
olukorras, kus esialgne keskkonnamõju hindamine on tehtud kaua aega tagasi, asjaolud on
muutunud ning see hindamine oli hüdroelektrijaama aspektist ebapiisav, ei ole. Seda tuleb lugeda
ka proportsionaalseks kitsamas mõttes, kuna sellest saadav kasu on ilmselgelt suur – see aitab
selgitada, kas ja millised ohud keskkonnale kasutusloa andmisel eksisteerivad.

17. Asjaolu, et projekteerimistingimuste väljastamise ja ehitusloa väljastamise etapis vastustaja
keskkonnamõju hindamisest loobus, ei tähenda, et kaebajal oleks tekkinud kaitstav õiguspärane
ootus ka kasutusloa väljastamiseks ilma keskkonnamõju hindamata. Selline arutlus tähendaks, et
kui haldusorgan korraks ühes etapis keskkonnamõju hindamisest KeHJS § 6 lg 2 alusel (see säte
näeb ette, et kui kavandatav tegevus ei kuulu olulise keskkonnamõjuga tegevuse hulka, peab
otsustaja andma eelhinnangu selle kohta, kas järgmiste valdkondade tegevusel on oluline
keskkonnamõju) loobub, siis ei tohigi ta hiljem üheski menetlusetapis keskkonnamõju enam
hinnata. Selline järeldus oleks meelevaldne. Nagu halduskohus osundas, tulenes kasutusloa
väljastamise etapis keskkonnamõju hindamise võimalus otseselt KeHJS-st ning kaebaja pidi
sellega arvestama. Seega ei ole kaebaja õiguspärase ootuse põhimõtet rikutud.

18. Kaebaja etteheide, et vaidlustatud korraldusest ei selgu, kas keskkonnamõju hindamine
algatati ühe või kõigi kolme kaebaja poolt taotletud kasutusloa (Silla tn 1 a hoone,
veehaardekanalid ja äravoolukanalid) suhtes, on kunstlik. Nii vastustaja kui halduskohus on
selgitanud, et see algatati kõikide kasutuslubade osas, kuna tegemist on omavahel seotud
ehitistega. See on järeldatav ka vaidlustatud korraldusest tervikuna. Ehkki tegemist võib olla
vormilise ebaselgusega korralduses, ei ole see kindlasti selline puudus, mis tingiks kaebuse
rahuldamise.


                                               7
19. Kuna keskkonnamõju hindamise algatamine on õiguspärane, ei saa sellest tingitud viivitust
kasutuslubade väljastamisel pidada õigusvastaseks. Seega on kaebus õigesti ka viivituse
õigusvastasuse tuvastamise nõude osas rahuldamata jäetud.

20. Eeltoodust tulenevalt jääb apellatsioonkaebus rahuldamata ja halduskohtu otsus muutmata.
Kaebaja menetluskulud (riigilõiv 15 eurot) jäävad HKMS § 108 lg 1 alusel tema enda kanda.

21. Kaebaja taotlus asjas istungi korraldamiseks jääb rahuldamata. Ringkonnakohus on
seisukohal, et HKMS § 131 lg 1 p-st 2 tulenevalt ei ole asjas istungi korraldamine vajalik, sest
asjas on esitatud piisavalt tõendeid. On selge, et vajalikud tõendid on asjas kogutud ning istungi
korraldamine ei annaks asja lahendamisele juurde kvalitatiivset väärtust. Küll aga pikendaks see
asjas otsuseni jõudmise aega, kuna asja lahendamine kirjalikus menetluses on võimalik
märgatavalt kiiremini. Seega räägib asja kirjalikus menetluses lahendamise kasuks ka
menetlusökonoomia põhimõte.

23. Pärast apellatsioonimenetluses otsuse teatavakstegemise aja määramist esitas kaebaja 12.
juulil 2016 taotluse asjas uute tõendite asja materjalide juurde võtmiseks. Uute tõendina sooviti
esitada Keskkonnaameti 3. novembri 2015. a korraldust, millega anti kaebajale vee
erikasutusluba, millega anti kaebajale õigus elektrienergia tootmiseks Põltsamaa jõel. Samuti
palutakse asja materjalide juurde võtta Põltsamaa Linnavalitsuse 28. juuni 2016. a kiri
Keskkonnaametile.

Esiteks märgib ringkonnakohus, et HKMS § 51 lg 1 järgi tuleb avaldus esitada nii varakult, kui
menetluse seisund seda võimaldab ning see on asja kiireks ja õigeks lahendamiseks vajalik. Uue
tõendina esitatud vee erikasutusluba oli väljastatud juba 3. novembril 2015. Kaebaja ei ole
selgitanud, miks ei olnud võimalik selle tõendi esitamine koheselt selle saamisest alates.
Ringkonnakohus märgib, et olukorras, kus kaebajale on teatavaks saanud uus tõend, millele ta
soovib käimasolevas kohtumenetluses tugineda, on mõistlik esitada see tõend kohtule
võimalikult vara, et kohus saaks asja läbivaatamisel ning seisukohtade kujundamisel sellega
tutvuda. Seda ka olukorras, kus kaebaja on soovinud asjas istungi korraldamist. Ei ole välistatud,
et kohus võib istungi korraldamist pidada ebavajalikuks nagu käesolevas asjas ning kujundada
asja lahendamiseks vajalikud põhiseisukohad juba selleks ajaks, kui määrab kindlaks kirjalikus
menetluses otsuse teatavakstegemise kuupäeva. Kohtu põhiseisukohad võivad olla kujunenud
ning vormistatud ka istungi toimumise ajaks. Kui oluline tõend, mis oli olemas juba varem,
esitatakse alles istungil või siis kirjalikus menetluses menetlusdokumentide esitamiseks
ettenähtud tähtajal, võib see tähendada seda, et kohtu senine töö asja lahendamisel on olnud
asjatu ning kokkuvõttes pikendab see asja lahendamiseks kuluvat aega. Seetõttu tuleks
kohtumenetluse kestel tekkinud ja asjas tähtsust omavad tõendid ja taotlused esitada kohtule
võimalikult koheselt pärast nende tekkimist vastavalt HKMS § 51 lg-le 1 ning mitte viivitada
nendega istungini või siis kirjalikus menetluses täiendavate dokumentide esitamiseks antud
tähtajani.

Praeguses asjas esitatud tõendite vastuvõtmiseks ringkonnakohus vajadust ei näe. Vee
erikasutusloaga soovib kaebaja näidata seda, et Põltsamaa jõe veetaseme osas on Keskkonnaamet
leidnud, et keskkonnamõju hindamine ei ole täiendavalt enam vajalik. Samas on käesolevas asjas
vaidluse all otsustus Põltsamaa Linnavalitsuse otsustus keskkonnamõjude hindamise
algatamiseks. Tegemist on erinevate haldusorganitega ning Keskkonnaameti seisukoht ei muuda
linnavalitsuse otsustust õigusvastaseks.

Põltsamaa Linnavalitsuse 28. juuni 2016. a kiri on seotud aga hoopiski Põltsamaa Linnavalitsuse
poolt vee erikasutusloa taotlemisega Põltsamaa jõe jätkuvaks tõkestamiseks. Selles kirjas

                                              8
väljendatud seisukohad ei ole võrreldavad haldusakti resolutsiooniga ega oma siduvat tähendust.
Seetõttu ei saa väita, et sellest kirjast saab järeldada vastustaja vastuolulist käitumist. Lisaks on
vastustaja põhjendatult juhtinud tähelepanu sellele, et kaebaja viidatud kohad kirjas ei ole
vastustaja seisukohad, vaid väljendavad Keskkonnaameti seisukohti.

Seetõttu ei ole esitatud tõendid asja lahendamiseks vajalikud ning need tuleb kaebajale tagastada.



  /allkirjastatud digitaalselt/   /allkirjastatud digitaalselt/    /allkirjastatud digitaalselt/
           Maili Lokk                     Agu Timmi                         Einar Vene




                                                 9

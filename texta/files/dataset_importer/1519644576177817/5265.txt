                              KOHTUOTSUS
                                  EESTI VABARIIGI NIMEL

Kohus                                  Tartu Ringkonnakohus
Kohtukoosseis                          Maili Lokk, Madis Ernits ja Einar Vene
Otsuse tegemise aeg ja koht            11. oktoober 2016, Tartu
Haldusasja number                      3-14-52403
Haldusasi                              Karel Kalviku kaebus Tallinna          Vangla    tekitatud
                                       mittevaralise kahju hüvitamiseks
Vaidlustatud kohtulahend               Tartu Halduskohtu 5. juuni 2015. a otsus
Menetluse alus ringkonnakohtus         Tallinna Vangla ja Karel Kalviku apellatsioonkaebused
Asja läbivaatamine                     Kirjalik menetlus
Menetlusosalised                       Kaebaja Karel Kalvik
                                       Vastustaja Tallinna Vangla


RESOLUTSIOON
1. Rahuldada Tallinna Vangla apellatsioonkaebus ja jätta Karel Kalviku
apellatsioonkaebus rahuldamata.
2. Tühistada Tartu Halduskohtu 5. juuni 2015. a otsus. Teha asjas uus otsus, millega
rahuldada Karel Kalviku kaebus osaliselt ja mõista tema kasuks Tallinna Vanglalt välja
hüvitis 60 eurot.
3. Mõista Tallinna Vanglalt Karel Kalviku kasuks välja menetluskulu 2,72 eurot.
4. Jätta rahuldamata Karel Kalviku taotlus hüvitise väljamõistmiseks tema abikaasa
arvele. Jätta Karel Kalviku taotlus tema abikaasa nime varjamiseks kohtuotsuses läbi
vaatamata.


EDASIKAEBAMISE KORD
Otsuse peale võib esitada kassatsioonkaebuse otse Riigikohtule 30 päeva jooksul otsuse
avalikult teatavakstegemisest (kassatsioonkaebuse esitamise viimane päev on seega 10.
november 2016).

 ASJAOLUD JA MENETLUSE KÄIK

 1. Karel Kalvik viibis Tallinna Vanglas vahistatuna 20. juunist 2012 kuni 23. jaanuarini 2013.

 2. Pärast seda, kui K. Kalviku poolt 5. veebruaril 2014 esitatud kahju hüvitamise taotlus jäeti
 Tallinna Vangla rahuldamata, esitas K. Kalvik kaebuse halduskohtule, milles palus Tallinna
Vangla tekitatud mittevaralise kahju eest välja mõista hüvitis, mis oleks proportsionaalne
Euroopa Inimõiguste Kohtu (EIK) praktikas välja mõistetud samalaadiliste hüvitistega, kuid
mitte alla 9 euro päeva eest. Kaebuse põhjenduste kohaselt oli Tallinna Vanglas tagatud kinni
peetavatele isikutele vähem kui 3 ruutmeetrit põrandapinda.

3. Tartu Halduskohtu 5. juuni 2015. a otsusega rahuldati kaebus osaliselt ning mõisteti kaebaja
kasuks välja 534 eurot järgmistel põhjendustel.
3.1. Osas, milles kaebaja esitas kohtumenetluses uusi nõude aluseid võrreldes kohustuslikus
kohtueelses menetluses esitatuga, tuleb kaebus läbi vaatamata jätta.
3.2. Tualetialune pind tuleb kambri üldpinnast välja jätta.
3.3. Vahistatu staatuse tõttu sai kaebaja kambrist ööpäevas välja vaid tunniajalisele
jalutuskäigule. 117 päeva oli ta kambrites, kus jäi põrandapinda kinnipeetava kohta alla 2,5
ruutmeetri. Sellega rikuti justiitsministri 30. novembri 2000. a määrusega nr 72 kehtestatud
vangla sisekorraeeskirja (VsKE) vr § 6 lg-t 6. Lisaks viibis kaebaja 61 päeva vähem kui kolme
ruutmeetrise isikliku pinnaga kambris, mis on samuti õigusvastane.
3.4. Kohane hüvitis selle eest on 534 eurot.

ASJAOSALISTE PÕHJENDUSED APELLATSIOONIMENETLUSES

4. Tallinna Vangla apellatsioonkaebuses palutakse tühistada kohtuotsus osas, milles tuvastati
kinnipidamistingimuste õigusvastasus ja mõisteti kaebaja kasuks välja hüvitis.
Apellatsioonkaebuse põhjendused on järgmised.
4.1. Tualett oleks tulnud arvata kambripinna sisse. Selle arvutuse järgi oleks kaebajale igal
päeval tagatud vähemalt üle 2,5 ruutmeetri põrandapinna.
4.2. Kohus pole arvestanud muid vangistustingimusi.
4.3. EIK-i praktika pole järjekindel ning Eesti riik on võtnud tarvitusele meetmeid kinnipeetavate
ruumikitsikuse vähendamiseks.

5. K. Kalvik esitas apellatsioonkaebuse, milles palub tühistada Tartu Halduskohtu otsus osas,
milles kaebus rahuldamata jäeti, ning rahuldada esitatud kaebus täielikult. Apellatsioonkaebuse
kohaselt on väljamõistetud hüvitis liiga madal. Kui kambris oli üks inimene vähem, ei paranenud
ruumikitsikuse probleem oluliselt, kuna esemeid kambris ei paigutatud ümber.

6. Tallinna Vangla vastustes palutakse jätta K. Kalviku apellatsioonkaebus rahuldamata.

RINGKONNAKOHTU PÕHJENDUSED

7. Tallinna Vangla apellatsioonkaebus         tuleb   osaliselt   rahuldada   ning   K.   Kalviku
apellatsioonkaebus rahuldamata jätta.

8. Käesolevaks ajaks on analoogilistes asjades, st Tallinna Vangla poolt kambripinna suurusega
tekitatud kahju hüvitamise asjades, kujunenud arvestatav hulk Riigikohtu praktikat. Käesoleva
vaidluse lahendamise seisukohalt omavad tähtsust eeskätt järgmised Riigikohtu seisukohad.
8.1. Tualett ja mööblialune pind tuleb kambripindala arvestamisel kambripinna sisse arvestada
(nt RKHKo 3-3-1-21-16, p 8; 3-3-1-42-15, p 17).
8.2. Kui isik oli vanglas 2,5-3 ruutmeetrises kambris kinnipeetavana ja tavarežiimil, ei ole tal
õigust kahju hüvitamisele, kui tema muid vangistusalastest õigusaktidest tulenevaid õigusi ei ole
rikutud, eeskätt kui tal olid tagatud vanglas väljaspool kambrit piisavad liikumisvõimalused.
(RKHKo 3-3-1-68-15, p-d 18-19).
8.3. Kui isik oli vanglas 2,5-3 ruutmeetrises kambris vahistatuna, kellel on võimalik viibida
kambrist väljapool vaid üks tund päevas, võib tal olla õigus kahju hüvitamisele. Sealjuures on

                                              2
hüvitise määramine kohtu individuaalne ja hinnanguline otsus, mille puhul tuleb arvesse võtta
kõiki asjaolusid (RKHKo 3-3-1-21-16, p 10.3 ja 12).

Ringkonnakohus ei näe alust neist Riigikohtu poolt võetud seisukohtadest käesoleva asja
lahendamisel kõrvale kalduda.

9. Ülaltoodust (p 8.1) tuleneb esiteks, et tualeti pindala tuleb kaebaja isikliku ruumi arvutamisel
arvata kambri üldpindala sisse. Nähtuvalt vastustaja esitatud andmetest oli sellisest arvutusest
lähtudes kaebaja kasutuses olnud isiklik pind vaidlusalusel perioodil 95 päeval 2,65 ruutmeetrit
34 päeval 2,78 ruutmeetrit ja 22 päeval 2,63 ruutmeetrit (tl 26-28). Kuna kaebaja oli vahistatu,
kelle liikumisvõimalused väljaspool kambrit piirdusid ühetunnise jalutuskäiguga, oleks kaebajal
põhimõtteliselt õigus kahju hüvitamisele (vt ülal p 8.3).

10. Hüvitise suuruse määramisel arvestab ringkonnakohus järgnevat.

Kaebaja viited suurtele hüvitistele Euroopa Inimõiguste Kohtu praktikas ei ole aluseks talle sama
suure hüvitise väljamõistmisel. Euroopa Inimõiguste Kohtu praktikas mõistetud hüvitised ei ole
sarnaseid asju siseriiklikult lahendavale kohtule siduvad. Väljamõistetav hüvitis peab lisaks
vastama Eesti riigi ühiskondliku heaolu tasemele ning avalikkuse õiglustundele. Ka viited Eesti
kohtupraktikale ei ole asjakohased, sest Riigikohus on sõnaselgelt rõhutanud, et hüvitise
määramine on kohtu individuaalne ja hinnanguline otsus (RKHKo 3-3-1-21-16, p 12). Reeglina
tuleb erinevates asjades, mis võivad esmapilgul näida sarnastena, võtta arvesse siiski erinevaid
aspekte, mis hüvitise suurust mõjutavad.

Ringkonnakohtu hinnangul tuleb hüvitise suuruse määratlemisel arvesse võtta ka seda, kui palju
alla kolme ruutmeetri kaebaja isiklik ruum langes. Esiteks ei langenud kaebaja isiklikus
kasutuses olev ruum kordagi üle 2,5 ruutmeetri, st tollal siseriiklikus õiguses (VsKE § 6 lg 6)
sätestatud 2,5 ruutmeetri. Alla kolme ruutmeetri oli kaebaja kasutuses olev põrandapind vaid
0,37-0,22 ruutmeetrit. Ei ole usutav, et suures kambris, kus viibis 5-6 inimest, on selline
puudujääk põrandapinnas isiku väärikust niivõrd suurel määral kahjustav, et põhjendatud oleks
suure hüvitise väljamõistmine. Kaebaja väide, et isikute vähenemine kambris ei leevendanud
ruumikitsikust, ei ole usutav, kuna ilmselgelt pidi kaebaja olukorras, kus, nagu tema väidetest on
võimalik järeldada, ruumipuudus alandas tema väärikust oluliselt, selgelt tajuma ka
ruumitingimuste paranemist kambrikaaslaste vähenemisel.

Muus osas olid kaebaja (kes oli valdavalt vahistatu staatuses) õigused tagatud. Vangla on välja
toonud positiivsed aspektid kaebaja kinnipidamistingimuste juures (tl 23p-24).

Kokkuvõttes on ringkonnakohus seisukohal, et arvestades Riigikohtu seisukohta, et vahistatu
režiimis viibivale isikule tuleb kolmemeetrise põrandapinna tagamise nõude rikkumisel rahaline
hüvitis siiski välja mõista (RKHKo 3-3-1-21-16), tuleb ka käesolevas asjas kaebajale välja
mõista rahaline hüvitis. Hüvitise suuruse määramisel arvestab aga ringkonnakohus seda, et
kaebaja kasutuses olnud põrandapind ei langenud kordagi alla 2,5 ruutmeetri ja vaidlusalune
periood ei olnud kokkuvõttes väga pikk. Mööda ei saa vaadata ka sellest, et kaebaja vahistatu
staatusest tulenevaid õiguste rikkumisi kohus ei ole tuvastanud. Samuti on vangla osundanud
abinõudele, mis pidanuks ruumikitsikust leevendama.

Lisaks, ehkki Riigikohus ei ole pidanud hüvitise väljamõistmist välistavaks asjaoluks seda, et
kinnipeetav ei ole kasutanud kahju kõrvaldamiseks või vähendamiseks RVastS § 7 lg-s 1
sätestatud esmaseid õiguskaitsevahendeid (RKHKo 3-3-1-21-16, p-d 10-10.2), iseloomustab
ringkonnakohtu hinnangul see, et kaebaja ei esitanud väidetavalt liiga kitsastes tingimustes

                                               3
viibides mitte mingisuguseid pöördumisi ega kaebusi seoses kitsikusega (vt tl 24) siiski üheselt
sellele, et kaebaja jaoks ei olnud ruumikitsikus kuigi intensiivne probleem.

Eelnevast tulenevalt leiab ringkonnakohus, et kohaseks hüvitiseks kaebajale on 60 eurot.

11. Kuna eelnevalt viidatud Riigikohtu lahendid on kujundanud kambripinna suurusega tekitatud
kahju hüvitamise asjades suhteliselt jäiga kohtupraktika, ning sealjuures ei ole aktsepteeritud
hüvitist välistava asjaoluna neid argumente, mis on Tallinna Vangla esitanud ka käesolevas asjas,
ei peatu ringkonnakohus lähemalt kõigil apellatsioonimenetluses vangla poolt esitatud
argumentidel.

12. Eeltoodust tulenevalt tuleb Tallinna Vangla apellatsioonkaebus osaliselt rahuldada ning
kaebaja kasuks väljamõistetavat hüvitist vähendada 60 euroni. Kaebaja apellatsioonkaebus jääb
rahuldamata. Resolutsiooni selguse huvides teeb ringkonnakohus asjas uue otsuse.

13. Kaebaja tasus halduskohtus kaebuse esitamisel riigilõivu 63,42 eurot ja apellatsioonkaebuse
esitamisel 75,54 eurot. Arvestades seda, et kaebaja soovitud summast (3052 eurot) mõistetakse
tema kasuks välja vaid 60 eurot, st 1,96 protsenti, tuleb HKMS § 108 lg-st 2 tulenevalt Tallinna
Vanglalt mõista kaebaja kasuks välja menetluskulu 2,72 eurot.

14. Kaebaja soovis hüvitise maksmist oma abikaasa arveldusarvele ning tema nime varjamist
kohtulahendis. Samas on käesolevaks ajaks kaebaja vanglast vabanenud ning asjas ei kohaldu
enam Riigikohtu seisukohad, mille järgi on kinnipidamisasutuses viibival isikul õigus määrata
isik, kellele vangla hüvitise maksab (RKHKo 3-3-1-38-13, p 24). Seetõttu tuleb hüvitis välja
mõista K. Kalviku kasuks. Kuna tema abikaasa nime kohtulahendis ei mainita, jääb see taotlus
läbi vaatamata.



 /allkirjastatud digitaalselt/   /allkirjastatud digitaalselt/   /allkirjastatud digitaalselt/
         Madis Ernits                     Maili Lokk                      Einar Vene




                                                4

                           KOHTUOTSUS
                              EESTI VABARIIGI NIMEL


Kohus                             Tallinna Ringkonnakohus
Kohtukoosseis                     Ulvi Loonurm, Imbi Sidok-Toomsalu, Indrek Soots
Otsuse tegemise aeg ja koht       07.06.2016, Tallinn
Kohtuasja number                  2-15-5904
Kohtuasi                          VT hagi Korteriühistu Pirita tee 26F vastu kahju
                                  hüvitamiseks
Vaidlustatud kohtulahend          Harju Maakohtu 05.01.2016 otsus

Kaebuse esitaja ja kaebuse liik   VT apellatsioonkaebus
Apellatsioonkaebuse hind          7992 eurot 93 senti
Menetlusosalised     ja    nende Hageja VT (ik XXXXXXXXXX), volitatud esindaja VT
esindajad                        Kostja Korteriühistu Pirita tee 26F (rk 80209429),
                                 lepinguline esindaja vandeadvokaat Olavi-Jüri Luik ja
                                 vandeadvokaadi abi Rainer Ratnik
                                 Kostja poolel iseseisva nõudeta kolmas isik I KS (ik
                                 XXXXXXXXXX)
                                 Kostja poolel iseseisva nõudeta kolmas isik II RD (ik
                                 XXXXXXXXXX)
                                 Kostja poolel iseseisva nõudeta kolmas isik III AV (ik
                                 XXXXXXXXXXX)
                                 Kostja poolel iseseisva nõudeta kolmas isik IV JT (ik
                                 XXXXXXXXXX)
                                 Kostja poolel iseseisva nõudeta kolmas isik V Osaühing
                                 MAKET KINNISVARA (rk 10846131), lepinguline
                                 esindaja vandeadvokaat Merilin Valdmaa
                                 Kostja poolel iseseisva nõudeta kolmas isik VI ERGO
                                 Insurance SE (rk 10017013), esindaja Vaho Vahkal
Menetluse liik                   Kirjalik menetlus


RESOLUTSIOON
  1. Jätta Harju Maakohtu 05.01.2016 otsus muutmata ja apellatsioonkaebus
     rahuldamata.
  2. Jätta maakohtus ja ringkonnakohtus kantud menetluskulud VT kanda.
  3. Mõista VT-lt Korteriühistu Pirita tee 26F kasuks välja ringkonnakohtus kantud
     menetluskulud 276 eurot. Hüvitamisele kuuluvatelt menetluskuludelt tuleb maksta
      viivist VÕS § 113 lg 1 lauses 2 sätestatud määras alates menetluskulusid välja
      mõistva lahendi jõustumisest kuni kohase täitmiseni.
   4. Mõista VT-lt Osaühingu MAKET KINNISVARA kasuks välja ringkonnakohtus
      kantud menetluskulud 240 eurot. Hüvitamisele kuuluvatelt menetluskuludelt tuleb
      maksta viivist VÕS § 113 lg 1 lauses 2 sätestatud määras alates menetluskulusid
      välja mõistva lahendi jõustumisest kuni kohase täitmiseni.


Edasikaebamise kord
Otsuse peale võib esitada kassatsioonkaebuse Riigikohtule 30 päeva jooksul otsuse kassaatorile
kättetoimetamisest, kuid mitte pärast viie kuu möödumist otsuse avalikult teatavaks tegemisest.

Hagimenetluses Riigikohtus võib menetlusosaline menetlustoiminguid teha ning avaldusi ja
taotlusi esitada üksnes vandeadvokaadi vahendusel.

Juhul kui menetlusosaline taotleb menetlusabi, peab ta esitama tähtaja kestel
kassatsioonkaebuse. Kaebuse põhjendamiseks või riigilõivu tasumiseks või kaebuses esineva
sellise puuduse kõrvaldamiseks, mis on seotud menetlusabi taotlemisega, annab kohus
mõistliku tähtaja pärast menetlusabi taotluse lahendamist, kui nimetatud taotlus ei ole esitatud
põhjendamatult või tähtaja pikendamise eesmärgil.


Asjaolud ja hageja nõue
1. 18.04.2015 esitas VT (hageja) maakohtule hagi Korteriühistu Pirita tee 26F (kostja) vastu
kahju hüvitamiseks.

Hagiavalduse kohaselt toimus 02.08.2014 Tallinnas Pirita tee 26F tulekahju, mis sai alguse
elektrikaabelduse šahtis olevast elektripaigaldise rikkest, kuid tulekahju tekitanud rikke põhjus
ei ole teada ja konkreetset elektripaigaldist, mis tulekahju põhjustas, ei õnnestunud tuvastada.
Kostja vastutas hagejale tekkinud kahju eest. Hagejale kuuluv korter nr 74 sai põlengu käigus
suitsu- ja tahmakahjustusi. Hageja nõudis kostjalt kahjustuste kõrvaldamiseks kantud kulude
hüvitamist. Hageja esitas nõude korteriühistu vastu, kuna kostja on elektrikaabelduse šahti
haldaja ja peab tagama selle korrashoiu. Kahju tekkis korteriühistu kohustuse rikkumise tõttu.
Korteriühistu poolt rakendatav hoolsus ei olnud piisav.

Kostja vastuväited
2. Kostja palus jätta hagi rahuldamata ja menetluskulud hageja kanda.

Tulekahju sai alguse elektrikaabelduse šahtis olevatest elektripaigaldistest, mis kuulusid
mitmele erinevale ettevõttele. Kostja ei vastuta teiste ettevõtete seadmete eest, tegemist on
väljaspool kostja mõjupiire olevate seadmetega. Tõendanud oli, et kostja täitis hoolsuskohustust
korrektselt. Kostja ja kostja poolel iseseisva nõudeta kolmanda isiku V Osaühingu MAKET
KINNISVARA (kolmas isik V) vahel on sõlmitud leping, mille kohaselt kohustus kolmas isik
V teostama korteriühistule kuuluvate elektripaigaldiste korrashoidu. Kostja täitis väga selgelt
käsundit vastavalt oma teadmistele ja võimetele. Kõigi tehnosüsteemide hoolduseks on alati
sõlmitud lepingud pädevate hooldusfirmadega, teostatud nõuetekohased kontrollid (sh
elektrisüsteemi kontrollmõõtmised, päästeameti tuleohutuskontrollid). Hageja ei toonud välja,
mis kohustuse kostja konkreetselt täitmata jättis. Isegi kui kahju sai alguse korteriomanike
kaasomandis olevast elektripaigaldisest, ei vastuta kostja ainuisikuliselt, vaid kostja vastutaks
kahju eest korteriomanikega solidaarvõlgnikena.

                                                                                             2
Kolmandate isikute seisukohad
3. Kostja poolel iseseisva nõudeta kolmas isik I KS (kolmas isik I) leidis, et hageja nõue oli
põhjendamata, alusetu ja esitatud vale isiku vastu. Kolmas isik I on korteriühistu juhatuse
kauaaegne liige. Korteriühistul on hoolduslepingud pädevate ettevõtetega kõigi
tehnosüsteemide (sh elektrisüsteemi) hoolduseks. Ettevõtete tegevust on pidevalt jälgitud,
täidetud on seadusest tulenevaid kontrollnõudeid, päästeamet käib iga-aastaselt hoonet
kontrollimas ja ei ole rikkumisi tuvastanud. 2012 kontrollmõõtmised näitasid, et kõik
elektripaigaldised olid nõuetekohased. Korteriühistu täitis ilmselgelt mõistliku
hoolsuskohustuse nõudeid ja tulekahju võis puhkeda ainult mõnest aktiivseadmest.
Korteriühistul šahtis aktiivseadmeid ei olnud. Hageja oleks pidanud korteri kindlustama.
Korteriühistu liikmed leppisid kokku, et tulekahju kulud kannab igaüks ise. Hageja ainukesena
esitas kahjunõude korteriühistu vastu.

4. Kostja poolel iseseisva nõudeta kolmas isik II RD (kolmas isik II) leidis, et tulekahju
põhjuseks oli elektrikaabelduse šahtis olev elektripaigaldis, mis kuulus kellelegi kolmandale
isikule. Hagi esitati vale isiku vastu. Puudusid tõendid, ja neid ei esitanud ka hageja, mis
kinnitaks, et korteriühistu oleks mingil ajahetkel hooldanud, vallanud või tellinud paigalduse
kaabeltelevisiooni, interneti jms teenuste tarbimist võimaldavatele elektriseadeldistele. Hagi on
ebaõiglane korteriomanike ja korteriühistu suhtes, kes on kindlustanud oma korteri, tasunud
selle eest ja kelle arvelt soovib hageja hüvitist.

5. Kostja poolel iseseisva nõudeta kolmas isik III AV (kolmas isik III) arvates esitati hagi vale
isiku vastu. Tulekahju ei põhjustanud korteriühistu, vaid elektripaigaldis, mis kuulus kellelegi
kolmandale isikule. Hageja ei esitanud ühtegi tõendit, millisest konkreetsest elektripaigaldisest
tulekahju alguse sai, kes selle paigaldada lasi ja kes seda elektripaigaldist hooldas. Samuti ei
esitanud hageja ühtegi tõendit, et korteriühistu hooldaks või valdaks või oleks tellinud
paigalduse nendele kaabeltelevisiooni, internetiteenuse jms teenuste tarbimist võimaldavatele
elektripaigaldistele, mis olid paigutatud nende teenuseosutajate poolt erinevate korteriomanike
tellimusel. Arusaamatu oli kahju suurus ja selle seos tulekahjuga. Kolmas isik III palus VÕS §
140 lg 1 alusel väljamõistetavat summat vähendada vähemalt 50%, kuna enamusel kahju
saanud korteriomanikel oli sõlmitud kindlustuslepingud. Kolmas isik III on kolme alaealise
lapse ema ja sellise nõude esitamine kõigi teiste korteriomanike suhtes oli äärmiselt ebaõiglane.

6. Kostja poolel iseseisva nõudeta kolmas isik IV JT (kolmas isik IV) vaidles hagile vastu.

7. Kolmas isik V leidis, et hagi oli alusetu, tõendamata ja tuli jätta rahuldamata. Hageja ei
esitanud tõendeid tulekahju tekkepõhjuste kohta. Hageja ei tõendanud korteriühistu poolt
kohustuste rikkumist. Kolmas isik V ei osuta hõikehõlmavat haldus- ja hooldusteenust, vaid
üksnes elektrisüsteemi ning valgustusseadmete ja rikkevoolukaitselülitite hooldust. Kuna
korteriühistus ei ole kohustust tagada korteriomanike paigaldada lastud nõrkvooluseadmete
hooldust, ei ole seda teenust ka kolmandalt isikult V tellitud. Hageja kahju ei tõendatud ja nõue
oli ebamõistlikult suur. Esitamata olid tõendid, et hageja korter üldse sai tulekahju- ja
suitsukahjustusi ning hageja ei tõendanud, et tema poolt väidetavalt kantud kulude puhul oli
tegemist vajalike ja mõistlike kuludega.

8. Kostja poolel iseseisva nõudeta kolmas isik VI ERGO Insurance SE (kolmas isik VI) toetas
kostja seisukohti ja taotles samuti hagi rahuldamata jätmist.

Maakohtu otsus

                                                                                              3
9. Maakohus jättis 05.01.2016 otsusega hagi rahuldamata ja menetluskulud hageja kanda.
Kohus rahuldas kostja ja kolmanda isiku V menetluskulude kindlaksmääramise avalduse
osaliselt, mõistes hagejalt välja menetluskulud kostja kasuks 987 eurot 48 senti ja kolmanda
isiku V kasuks 530 eurot. Kohtulahendi jõustumisest alates kuni täitmiseni tuleb hagejal tasuda
hüvitamisele kuuluvatelt menetluskuludelt viivist VÕS § 113 lg 1 teises lauses ettenähtud
ulatuses.

Nõue esitati korteriühistu vastu ja hageja on selle korteriühistu liige. Hageja pidi tõendama, et
kostja on kohustust rikkunud (VÕS § 115 lg 1), kostja vastutab kohustuse rikkumise eest (VÕS
§ 115 lg 1), hagejale on tekkinud kahju (VÕS § 127 lg 1, § 128), kahju on hõlmatud rikutud
kohustuse kaitse-eesmärgiga (VÕS § 127 lg 2), rikkumise ja kahju vahel on põhjuslik seos
(VÕS § 127 lg 4). Kostja pidi kahju hüvitamise kohustusest vabanemiseks tõendama, et
rikkumine oli vabandatav (VÕS § 103 lg 2).

Asjas leidis tuvastamist, et tulekahju põhjustanud elektripaigaldist ei õnnestunud tuvastada.
Samuti ei olnud teada, mis põhjustas tulekahju tekitanud rikke. Kostja väitel paiknesid
elektrikaabelduse šahtis mitmete ettevõtete elektripaigaldised, nt AS Starman, AS Eesti
Telekom, Aktsiaselts Telset. Kostja väitis, et elektrikaabelduse šahtis asuvad elektripaigaldised
ei kuulunud korteriomandite omanike kaasomandisse ja olid seega väljaspool kostja mõjupiire.
Hageja ei tõendanud, milline elektripaigaldis ja mis põhjusel tekitas tulekahju. Asjas omas
tähtsust, kas elektrikaabelduse šahtis asuvaid elektripaigaldisi saab lugeda korteriomanike
kaasomandis olevateks. Riigikohtu praktika kohaselt on korteriomandite omanike kaasomandis
ka korteriomandite ühiseks kasutamiseks vajalikud seadmed, mis on üks tervik ega saa olla
jaotatud osadeks (vt nt Riigikohtu lahendid nr 3-2-1-155-14, p 12; nr 3-2-1-144-08, p 13; 3-2-1-
129-13, p-d 45 ja 48). Käesolevas asjas ei leidnud tõendamist, et tulekahju sai alguse
elektripaigaldisest, mis kuuluks korteriomanike kaasomandisse.

Kostja ei rikkunud kohustust sellega, et lubas paigaldada korteriomanikel elektrikaabelduse
šahti erinevaid elektripaigaldisi. Hageja ei tõendanud, et kostja on hooldanud, vallanud või
tellinud paigalduse kaabeltelevisiooni, interneti jms teenuste tarbimist võimaldavatele
elektrikaabelduse šahti paigaldatud elektripaigaldistele. Samuti ei saanud nõustuda hageja
seisukohaga, et kuna elektrikaabelduse šaht iseenesest on korteriomanike kaasomandis, siis see
tekitas kostja vastutuse. Vaidlus puudus, et elektrikaabelduse šaht ei tekitanud tulekahju, vaid
selles olev elektripaigaldis. Välistatud ei ole, et elektrikaabelduse šahtis asusid ka
elektrikaablid, millega varustati kortereid elektrienergiaga. Korterelamu elektrisüsteem on
üldjuhul korteriomanike kaasomandis (KOS § 1 lg 2). Samas hageja ei tõendanud, et tulekahju
tekkepõhjuseks olid elektrikaabelduse šahtis asuvad elektrikaablid. Päästeameti andmetel sai
tulekahju alguse oletatavalt rikkest elektripaigaldises.

Isegi kui eeldada, et tulekahju tekkis paigaldisest või seadmest, mis kuulus korteriomanike
kaasomandisse, siis hageja ei tõendanud kostjapoolset kohustuse rikkumist. Hageja ei toonud
välja ega tõendanud, et kostja jättis tulekahju tekitanud kaasomandi esemele parandustööd
tegemata või vajalikud kontrollid teostamata. Ainuüksi tulekahju tekkimine kaasomandi
esemest ei tekitanud kostja vastutust. Hageja pidi välja tooma ja tõendama kostjapoolse
kohustuse rikkumise. Kostja hoidis kaasomandi eset korrapäraselt korras. Tuvastamist ei
leidnud kostja tegevust või tegevusetust, mida saaks kostjale tulekahju tekkimise põhjusena ette
heita. Kostjal oli sõlmitud kolmanda isikuga V leping elektripaigaldise korrashoiu kohta
vastavalt käidukavale. Kolmas isik I selgitas, et kostja on sõlminud hoolduslepingud pädevate
firmadega kõigi tehnosüsteemide (sh elektrisüsteemi) hoolduseks ja täidetud on seadusest
tulenevad kontrollnõuded (nt kontrollmõõdistamised, Päästeameti ülevaatused). Hagejal tuli

                                                                                              4
tõendada kostja kohustuse rikkumist, mis sai olla tulekahju tekkepõhjuseks. Tõendamata oli, et
kostja jättis kaasomandieseme korrashoiu kohustuse täitmata. Kuna kostja kohustust ei
rikkunud, ei käsitlenud kohus teisi kahju hüvitamise elemente.

TsMS § 162 lg 1 kohaselt jäid maakohtus kantud menetluskulud hageja kanda. Kostja
menetluskuludeks olid kahe lepingulise esindaja kulud 2190 eurot 39 senti (k/m-ga). Kolmanda
isiku V menetluskuludeks oli lepingulise esindaja kulud 1479 eurot 83 senti (k/m-ta). Teistel
kolmandatel isikutel menetluskulud puudusid. Kõik kostja ja kolmanda isiku V poolt
maakohtus kantud kuludest ei olnud vajalikud ega põhjendatud. Arvestades asja olemust
(tegemist ei ole keskmisest keerukama õigusvaidlusega), oli põhjendatud lugeda kostjale ja
kolmandale isikule V osutatud õigusabi mõistlikuks tunnihinnaks maksimaalselt 120 eurot
(k/m-ta) ja vastavalt sellele vähendada menetluskulusid. Kohtu hinnangul olid kostja vajalikud
ja põhjendatud menetluskulud (6 h 55 min, sh 5 h 30 min x 120 eurot/h ja 1 h 25 min x 115
eurot/h) 987 eurot 48 senti (sh k/m 164 eurot 58 senti). Iseseisva nõudeta kolmanda isiku
vajalikud ja põhjendatud menetluskulud olid (4 h 25 min x 120 eurot/h) 530 eurot.

Apellatsioonkaebus
10. Hageja palub apellatsioonkaebuses maakohtu otsus tühistada ja teha uus otsus, millega hagi
rahuldada. Juhul kui ringkonnakohus ei pea uue otsuse tegemist võimalikuks, saata asi
maakohtule uueks läbivaatamiseks. Menetluskulud palus hageja jätta kostja kanda.

Maakohus kohaldas ebaõigesti materiaalõiguse normi. Hageja nõuab kostjalt elektrikaabelduse
šahtist alguse saanud tulekahju tagajärjel tekkinud kahju hüvitamist. Kuna korterelamu ühiseks
kasutamiseks vajalik elektrikaabelduse šaht kuulub KOS § 1 lg-st 2 ja §-st 2 tulenevalt
korteriomanike kaasomandisse, on kostjal KOS § 15 lg-te 5 ja 6 järgi mh kohustus tagada selle
korrashoid ja tagada, et elektrikaabelduse šahti paigaldatud elektripaigaldised ei ohustaks ega
kahjustaks korteriomanike vara. Kuna tulekahju sai alguse elektrikaabelduse šahtist, on kostja
nimetatud kohustust rikkunud ja vastutab KOS § 15 ja VÕS § 115 lg 1 alusel hagejale tekkinud
kahju eest. Kostja vastutuse aluseks on tema tegevusetus, sh elektrikaabelduse šahtis asuvate
elektripaigaldiste korrasoleku kontrollimise või parandamise korraldamata jätmine, samuti
selleks vajalike otsuste tegemata jätmine. Kuna elektrikaabelduse šahtis tekkis tulekahju, siis
järelikult ei olnud elektrikaabelduse šahti hooldus piisav selleks, et tulekahjut ära hoida.
Asjaolu, et kostja sõlmis kolmanda isikuga V elektripaigaldise korrashoiu kohta lepingu, ei
vabasta kostjat vastutusest hagejale tekkinud kahju eest. Kuna kostja kohustuse rikkumine ei
ole vabandatav, vastutab kostja hagejale kohustuse rikkumisega tekitatud kahju eest. Hageja
põhistas kahju tekkimist ja kahju suurust.

Vastused apellatsioonkaebusele
11. Kolmandad isikud I, II ja III vaidlevad apellatsioonkaebusele vastu ja paluvad jätta
maakohtu otsus muutmata.

12. Kostja palub jätta apellatsioonkaebus rahuldamata ja menetluskulud hageja kanda.

13. Kolmas isik V palub jätta apellatsioonkaebus rahuldamata, maakohtu otsus muutmata ja
menetluskulud hageja kanda.


Ringkonnakohtu seisukoht



                                                                                            5
14. Ringkonnakohus leiab, et apellatsioonkaebuse väited ei anna alust maakohtu otsuse
tühistamiseks. TsMS § 657 lg 1 p 1 alusel jätab ringkonnakohus apellatsioonkaebuse
rahuldamata ja kohtuotsuse muutmata.

TsMS § 652 lg 1 p 1 alusel võtab ringkonnakohus apellatsioonkaebuse läbivaatamisel ja
lahendamisel aluseks esimese astme kohtus tuvastatud faktilised asjaolud, kuna puuduvad
kahtlused vastavate faktiliste asjaolude tõendamise menetluse või protokolli õiguspärasuse või
ebapiisava ulatuse kohta ja ringkonnakohus ei pea nimetatud asjaolude uut tuvastamist
vajalikuks. Ringkonnakohtu hinnangul kohaldas maakohus otsuse tegemisel materiaalõiguse
norme õigesti ja ei rikkunud menetlusnorme. Apellatsioonkaebuses kordab hageja maakohtus
esitatud väiteid. Maakohus on nendele hinnangu andnud ja käsitlenud neid piisava
põhjalikkusega. Ringkonnakohus nõustub esimese astme kohtu otsuse põhjendustega ja
tulenevalt TsMS § 654 lg-s 6 sätestatust neid ei korda. Vastuseks apellatsioonkaebuse väidetele
märgib ringkonnakohus järgmist.

Hageja nõuab kostjalt VÕS § 115 lg 1 alusel kahju hüvitamist. Pooled ei vaidle selle üle, et
02.08.2014 toimus Tallinnas Pirita tee 26F korterimajas tulekahju, mis sai alguse
elektrikaabelduse šahtis oletatavalt rikkest elektripaigaldises. Samuti ei ole vaidluse all, et Pirita
tee 26F kortermajas asub hagejale kuuluv korteriomand ning korterimajas on moodustatud
korteriühistu. Poolte vahel on vaidlus, kas kostja vastutas elektrikaabelduse šahtist alguse
saanud tulekahju tagajärgede eest ja kas kostjale tekkis kahju.

Maakohus asus õigesti seisukohale, et asjas ei leidnud tõendamist, et tulekahju sai alguse
elektripaigaldisest, mis kuulus korteriomanike kaasomandisse. Vaidlus puudub selles, et Pirita
tee 26F kortermaja elektrikaabelduse šahtis asuvad mh kolmandatele isikutele kuuluvad
elektripaigaldised. Tõendatud on, et tulekahju põhjustanud elektripaigaldist ei õnnestunud
tuvastada ning et teada ei ole, mis põhjustas tulekahju tekitanud rikke (I kd, tl 9). Hageja ei ole
vastupidist tõendanud. Asjaolu, et tulekahju sai alguse elektrikaabelduse šahtist, ei tähenda, et
kostja vastutab hagejale tekkinud kahju eest kaasomandisse mittekuuluvate paigaldiste osas.
Korteriühistu ei vastuta elektripaigaldise eest, mis kaasomandisse ei kuulu, isegi kui need on
paigutatud kaasomandisse kuuluvasse elektrišahti.

Ringkonnakohus ei nõustu kaebuse väitega, et kostja vastutuse aluseks on tema tegevusetus,
sh elektrikaabelduse šahtis asuvate elektripaigaldiste korrasoleku kontrollimise või parandamise
korraldamata jätmine, samuti selleks vajalike otsuste tegemata jätmine. Kostja on sõlminud
hoolduslepingud elektrisüsteemi hooldamiseks (I kd, tl 48-53, 127) ning on teostanud
nõuetekohased kontrollid. Maakohus selgitas hagejale tema kohustust tõendada kostja
kohustuse rikkumist, mis sai olla tulekahju tekkepõhjuseks (I kd, tl 160). Hageja ei ole
tõendanud, et kostja jättis kaasomandieseme korrashoiu kohustuse täitmata.

Eespool toodust tulenevalt ei leidnud tõendamist, et tuli sai alguse kaasomandisse kuuluvast
elektripaigaldisest, mistõttu ei ole hageja kahju hüvitamise nõue põhjendatud. Maakohtu otsus
jääb muutmata ja apellatsioonkaebus rahuldamata. Eespool käsitlemata kaebuse väited
kordavad maakohtus esitatud seisukohti, millele on maakohus kolleegiumi arvates asjakohases
ulatuses vastanud ja ringkonnakohus maakohtu põhjenduste kordamist vajalikuks ei pea.



Menetluskulud


                                                                                                  6
15. Seoses maakohtu otsuse muutmata jätmisega ja apellatsioonkaebuse rahuldamata jätmisega
jäävad maakohtus ja ringkonnakohtus kantud menetluskulud TsMS § 162 lg 1, § 167 lg 1 ja
§ 171 lg 1 alusel hageja kanda.

Kostja esitas apellatsioonimenetluses kantud menetluskulude nimekirja, mille kohaselt oli tema
lepingulise esindaja apellatsioonkaebusega tutvumise, vastuse koostamise, 09.03.2016
kohtukirjaga ja kolmandate isikute seisukohtadega tutvumise ajakulu 4 h 54 min, rahaliselt 563
eurot 50 senti (4,9 x 115, mille lisandub k/m). Kuivõrd kostja ei ole käibemaksukohustuslane,
palub kostja menetluskuluna välja mõista 676 eurot 20 senti (k/m-ga). Kostja palub märkida
lahendis, et hüvitatavatelt menetluskuludelt tuleb tasuda alates menetluskulude suurust kindlaks
tegeva lahendi jõustumisest kuni täitmiseni viivist VÕS § 113 lg 1 teises lauses ettenähtud
ulatuses. Hageja kostja menetluskuludele vastuväiteid ei esitanud.

Kolmas isik V esitas apellatsioonimenetluses kantud menetluskulude nimekirja, mille kohaselt
oli kolmanda isiku V lepingulise esindaja apellatsioonkaebusega tutvumise ja seisukoha
koostamise ajakulu 2 h 30 min, rahaliselt 325 eurot (2,5 x 130, k/m-ta). Kuna kolmas isik V on
käibemaksukohustuslane, taotleb ta menetluskulude hüvitamist ilma käibemaksuta. Kolmas isik
V palub märkida lahendis, et hüvitatavatelt menetluskuludelt tuleb tasuda alates
menetluskulude suurust kindlaks tegeva lahendi jõustumisest kuni täitmiseni viivist VÕS § 113
lg 1 teises lauses ettenähtud ulatuses. Hageja kolmanda isiku V menetluskuludele vastuväiteid
ei esitanud.

Kostja ja kolmanda isiku V lepingulise esindaja kulud apellatsioonimenetluses on vajalikud ja
põhjendatud osaliselt. Ringkonnakohus nõustub maakohtu seisukohaga, et arvestades asja
olemust on praeguses asjas põhjendatud lugeda menetlusosalisele (kostjale) osutatud õigusabi
mõistlikuks tunnihinnaks maksimaalselt 120 eurot (k/m-ta) ja vastavalt sellele tuleb vähendada
menetluskulusid. Kolmanda isiku V esindaja tunnitasu 115 eurot ilma k/m-ta ei ole ülemäära
kõrge. Ringkonnakohtu arvates ei ole põhjendatud ja vajalik kostja esindaja
apellatsioonkaebusega tutvumise ja vastuse koostamise õigusabikulu taotletud määras (4 h 9
min) ning kolmanda isiku V esindaja apellatsioonkaebusega tutvumise ja vastuse koostamise
õigusabikulu taotletud määras (2 h 30 min), kuivõrd hageja apellatsioonkaebuse sisuline osa on
ca 0,5 lk ja selles ei ole esitatud uusi asjaolusid ega tõendeid. Kostja ja kolmanda isiku V
vastused kaebusele kordavad suures mahus juba varasemalt menetluses väljatoodut. Kolleegium
leiab, et kostja põhjendatud ja vajalik ajakulu apellatsioonkaebusega tutvumisele, sellele
vastuse koostamisele, 09.03.2016 kohtukirjaga ja kolmandate isikute seisukohtadega
tutvumisele on kokku 2 h ning kolmanda isiku V põhjendatud ja vajalik ajakulu
apellatsioonkaebusega tutvumisele ja vastuse koostamisele on 2 h.

Arvestades eeltoodut on kostja põhjendatud ja vajalikud menetluskulud ringkonnakohtu
menetluses 276 eurot (2 x 115, millele lisandub k/m) ning kolmanda isiku V põhjendatud ja
vajalikud menetluskulud ringkonnakohtu menetluses 240 eurot (2 x 120). Vastavalt kostja ja
kolmanda isiku V taotlusele tuleb TsMS § 177 lg 4 alusel hagejalt kostja ja kolmanda isiku V
kasuks välja mõista ka viivis hüvitamisele kuuluvatelt menetluskuludelt alates menetluskulude
suurust kindlakstegeva lahendi jõustumisest kuni lahendi täitmiseni VÕS § 113 lg 1 teises
lauses ettenähtud määras.


/allkirjastatud digitaalselt/       /allkirjastatud digitaalselt/   /allkirjastatud digitaalselt/
        Ulvi Loonurm                Imbi Sidok-Toomsalu                   Indrek Soots


                                                                                              7

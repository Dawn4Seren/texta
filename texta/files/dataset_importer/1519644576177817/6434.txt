                           KOHTUOTSUS
                                  Eesti Vabariigi nimel

Kohus                                 Tallinna Ringkonnakohus

Kohtukoosseis                         Iko Nõmm, Reet Allikvere, Ulvi Loonurm

Otsuse tegemise aeg ja koht           23. september 2016. a, Tallinn

Tsiviilasja number                    2-15-2131

Tsiviilasi                            KI hagi HA vastu tagatisraha ja enamtasutud üüri
                                      väljamõistmiseks

Vaidlustatud kohtulahend              Harju Maakohtu 30. novembri 2015. a otsus

Tsiviilasja hind                      1376,16 eurot
apellatsioonimenetluses

Kaebuse esitaja ja kaebuse liik       HA apellatsioonkaebus

Menetlusosalised      ja      nende Hageja: KI (isikukood XXXXXXXXXXX), lepinguline
esindajad                           esindaja vandeadvokaat Vesse Võhma

                                      Kostja: HA (isikukood XXXXXXXXXXX), lepinguline
                                      esindaja vandeadvokaat Üllar Aedna

Menetluse liik                        Kirjalik menetlus

RESOLUTSIOON:
  1. Tühistada Harju Maakohtu 30. novembri 2015. a otsus õigusabikulude
     kindlaksmääramise osas.
  2. Teha tühistatud osas uus otsus ja mõista HA-lt KI kasuks välja õigusabikuludena
     1400 eurot.
  3. Muus osas jätta Harju Maakohtu 30. novembri 2015. a otsus lõppjärelduses
     muutmata, arvestades otsuse põhjendamisel ka ringkonnakohtu otsuse motiive.
  4. Apellatsioonkaebus rahuldada osaliselt.
  5. Sõnastada kohtuotsuse tervikresolutsioon alljärgnevalt:
     5.1 Hagi rahuldada osaliselt.
     5.2 Väja mõista HA-lt KI kasuks põhivõlg 1370,46 eurot ja viivis 5,70 eurot.
     5.3 Jätta põhinõue 27,21 euro ulatuses ja viivise nõue 0,40 euro ulatuses
         rahuldamata.
     5.4 Jätta maakohtus kantud menetluskulud HA kanda.
       5.5 Välja mõista HA-lt maakohtus kantud menetluskuludena kokku 1704,40
           eurot.
       5.6 Jätta apellatsioonastmes kantud menetluskulud poolte endi kanda.

Edasikaebamise kord
Otsuse peale võib esitada kassatsioonkaebuse Riigikohtule 30 päeva jooksul otsuse
kassaatorile kättetoimetamisest, kuid mitte pärast viie kuu möödumist otsuse avalikult
teatavaks tegemisest.

Hagimenetluses Riigikohtus võib menetlusosaline menetlustoiminguid teha ning avaldusi ja
taotlusi esitada üksnes vandeadvokaadi vahendusel.

Juhul kui menetlusosaline taotleb menetlusabi, peab ta esitama tähtaja kestel
kassatsioonkaebuse. Kaebuse põhjendamiseks või riigilõivu tasumiseks või kaebuses esineva
sellise puuduse kõrvaldamiseks, mis on seotud menetlusabi taotlemisega, annab kohus
mõistliku tähtaja pärast menetlusabi taotluse lahendamist, kui nimetatud taotlus ei ole esitatud
põhjendamatult või tähtaja pikendamise eesmärgil.

Hagiavalduse asjaolud ja hageja nõue
1. 10. veebruaril 2015. a esitas KI (hageja) HA (kostja) vastu hagi, milles palus kostjalt välja
   mõista tagatisraha 1320 eurot, enamtasutud üürimakse 77,67 eurot, viivise 6,10 eurot ning
   jätta menetluskulud kostja kanda.
2. Hagiavalduse kohaselt sõlmisid pooled 24. oktoobril 2014. a AS Ober-Hausi Kinnisvara
   vahendusel üürilepingu, mille alusel andis kostja hagejale tähtajatult üürile Tallinnas Tuvi
   12/1-12 asuva korteri. Üürilepingu §-s 3 määratleti, et leping sõlmitakse algusega 1.
   november 2014. a. Hageja tasus 27. oktoobril 2014. a ja 1. novembril 2014. a tagatisraha 2
   kuu üüri ulatuses kokku 1320 eurot ning üürimakse 2014 novembri eest 660 eurot. Kokku
   tasus hageja kostjale 1980 eurot.
3. 22. novembril 2014. a korteris toimunud poolte kokkusaamisel tegi kostja hagejale
   ettepaneku üürileping lõpetada, millega hageja nõustus. Hageja andis samal päeval
   kostjale üle korteri valduse, sh korteri võtmed. Kostja kirjutas omakäeliselt üürilepingu
   eksemplari viimasele leheküljele, et leping on lõpetatud 22. novembril 2014. a ja hageja
   tegi sellest foto. Kuigi pooled ei allkirjastanud üürilepingu lõpetamise teksti, on hageja
   seisukohal, et üürileping lõpetati 22. novembril 2014. a poolte kokkuleppel ning sellest
   kuupäevast alates puudus hagejal õigus lepingu eset kasutada ning samuti puudus hagejal
   kohustus tasuda üüri ja kõrvalkulusid.
4. Hagejal oli võimalik korterit kasutada perioodil 1. november 2014. a kuni 21. november
   2014. a ning selle perioodi eest oli üürimakse 462 eurot (660x21/30 = 462). Seega oli
   hagejal õigus saada kostjalt tagasi 2014. a novembrikuu enamtasutud üürimakse 198 eurot
   (660-462=198).
5. 26. novembril 2014. a esitas hageja kostjale nõude tagatisraha 1320 euro ja enammakstud
   novembri üüri 198 euro tagastamiseks. Kostja keeldus tagatisraha ja enammakstud üüri
   hagejale vabatahtlikult tasumast.
6. Vaidlusaluse korteri 2014. a novembrikuu kommunaalmaksete kulud olid 171,90 eurot,
   millest tulenevalt perioodil, mil korter oli hageja valduses, oli kommunaalkulude suurus
   120,33 eurot (171,90x21/30=120,33). Arvestades, et hageja pidi tasuma novembris 2014
   üüri 462 eurot ja kommunaalkulusid 120,33 eurot, on kostja kohustatud hagejale
   tagastama enammakstud üüri 77,67 eurot (660-462-120,33=77,67).
7. Kostja kohustus tagastada enammakstud üür 77,67 eurot muutus sissenõutavaks 4.
   detsembril 2014. a ja tagatisraha tagastamise kohustus muutus sissenõutavaks 23.

                                                                                              2
   jaanuaril 2015. a. Viivis perioodi eest 4. detsember 2014. a kuni 9. veebruar 2015. a on
   6,10 eurot.

Kostja vastuväited
8. Kostja palus jätta hagi rahuldamata ja menetluskulud hageja kanda.
9. Kostja oli seisukohal, et tähtajatu üürileping ei sõlmitud 1. novembril 2014. a, vaid 24.
    oktoobril 2014. a, mida kinnitas 24. oktoobril 2014. a AS Ober-Hausi Kinnisvaraga
    sõlmitud vahendustasuleping. Sama kinnitas ka hageja ise oma avalduses Politsei- ja
    Piirivalveametile 10. detsembril 2014. a.
10. Hageja tasus tagatisraha hilinenult ja rikkus üürilepingu §-i 4 alajaotuse „Maksmine“ p-i
    A. Hageja võttis osadeks korteris asunud vitriinkapi ja viis selle ning polüesterkattega laua
    koos kahe tooliga omavoliliselt keldriboksi, rikkudes sellega üürilepingu §-i 6. Hageja on
    süüdi kostja omandi sihilikus kahjustamises, mistõttu on kostjal õigus kahju hüvitamiseks.
    Pooltel olid erimeelt korteris asuva mööbli ladustamise osas ja kostjale tundus olevat
    mõistlikum üürisuhe poolte kokkuleppel lõpetada. Kostja tegi hagejale 6. novembril 2014.
    a ettepaneku üürilepingu lõpetamiseks, millega hageja ei nõustunud, mistõttu jäi leping
    kehtima.
11. 17. novembril 2014. a esitas hageja kostjale avalduse üürilepingu ülesütlemiseks.
    Avalduses nõudis hageja tagatisraha ja osaliselt üüritasu tagastamist.
12. 22. novembriks 2014. a oli kujunenud olukord, kus pooled nägid ainsa võimalusena
    lepingu lõpetamist. Pooled ei jõudnud kokkuleppele lepingu lõpetamise tingimuste osas,
    sest kostja nõudis hagejalt tekitatud kahju hüvitamist ja hageja omakorda tagatisraha ja
    osaliselt üüritasu tagastamist. Hageja keeldus lepingu allkirjastamisest ning lahkus. Kostja
    oli seisukohal, et lepingu lõpetamine oleks eeldanud üleandmisakti allkirjastamist,
    mõõdikute näitude fikseerimist ja lepingu allkirjastamist. Ühtegi eelnimetatud toimingut
    ei tehtud.
13. Kostja leidis, et kuna hageja teatas üürilepingu lõpetamise soovist 17. novembril 2014. a,
    siis vastavalt VÕS § 312 lg-le 1 oli üürilepingu kehtivuse viimane päev 17. veebruar
    2015. a. Kuni nimetatud ajani oli kostja kohustatud tasuma üüri 660 eurot kuus ja
    kommunaalkulusid. 21. jaanuaril 2015. a saatis kostja hagejale kirja, millele olid lisatud
    kommunaalkulude arved novembri ja detsembri eest. Novembrikuu kommunaalkulud olid
    171,19 eurot, millest hageja pidi lepingu järgi tasuma 141,98 eurot. Detsembrikuu
    kommunaalkulud olid 169,67 eurot, millest hageja pidi lepingu järgi tasuma 129,95 eurot.
    Kummagi kuu eest ei ole arvestatud viivist. Kostja on tasaarvestanud üüri ja
    kommunaalkulude nõude 2551,49 eurot 1320 euro ulatuses hageja makstud tagatisrahaga
    ja seetõttu puudub hagejal õigus tagatisraha tagasi saamiseks.

Maakohtu otsus
14. Harju Maakohus rahuldas 30. novembri 2015. a otsusega hagi osaliselt ning mõistis
    kostjalt hageja kasuks välja põhivõlgnevuse 1370,46 eurot ja viivise 5,70 eurot.
    Menetluskulud jättis kohus kostja kanda ja mõistes kostjalt hageja kasuks välja
    menetluskuludena 2006,40 eurot.
15. Maakohtu otsuse põhjenduste kohaselt vaidlesid pooled maakohtus eelkõige üürilepingu
    kehtivuse aja alguse üle ja selle üle, kas üürileping lõpetati poolte kokkuleppel või hageja
    poolt korralise ülesütlemisega.
16. Maakohus leidis, et kuivõrd pooled olid üürilepingu §-s 3 kokku leppinud: „Leping
    sõlmitakse tähtajatuna, algusega 1. novembril 2014“, siis luges kohus tuvastatuks, et
    üürilepingu kehtivuse aeg algas 1. novembrist 2014. a. Kuna pooled väljendasid selgelt
    tahet, et leping hakkaks kehtima eelnimetatud kuupäeval, siis ei ole kostja väited lepingu
    varasema allkirjastamise osas asjakohased.

                                                                                               3
17. Lepingu lõpetamise kokkuleppe tõlgendamise osas leidis maakohus, et 17. novembri
    2014. a hageja e-kirja ei saa käsitada ühepoolse üürilepingu üles ütlemisena VÕS § 312 lg
    1 mõttes, ega ka lepingu lõpetamise kokkleppega, kuna kirjast ei selgu lepingu lõpetamise
    aeg. Maakohtu arvates lõppes leping 22. novembril 2014. a. Seda kinnitab kosja selgitus,
    mille kohalselt oli 22. novembriks oli kujunenud olukord, kus kõik kohalviibijad nägid
    ainsa võimalusena lepingu lõpetamist (I kd, lk 37). Vaidlust ei ei ole selles, et kostja
    kirjutas 22. novembri 2014. a kohtumisel omakäeliselt üürilepingu viimasele lehekülejele
    teksti, mille kohalselt on leping on lõpetatud 22 novembril 2014. a (I kd, lk 18). Samuti
    puudub vaidlus selles, et hageja andis korteri valduse võtmete üleandmisega kostjale
    tagasi 22. novembril 2014. a. Nimetatud tõendieid kogumis hinnates jõudis maakohus
    veendumusele, et pooltel oli selge vastastikune tahe üürilepingu lõpetamiseks 22.
    novembrist 2014. a.
18. Seoses kostja väitega, et pooled olid üürilepingu §-s 9 kokku leppinud lepingu muutmise
    vormis (I kd, lk 15), leidis maakohus, et sellest ei saa järeldada, et pooled oleksid kokku
    leppinud ka lepingu lõpetamise vormis. Tulenevalt VÕS § 13 lg-st 2 võisid pooled
    üürilepingu lõpetada ka suulises vormis.
19. Eelneva põhjal leidis maakohus, et hagejal on õigus nõuda kostjalt enammakstud üüri
    tagastamist 77,67 eurot.
20. Juhindudes TsMS § 163 lg-st 1 jättis kohus menetluskulud kostja kanda. Hageja tasus
    riigilõivu 200 eurot, tõlkekulu 104,40 eurot, õigusabikulu 1702 eurot (13 tundi 10 minutit
    hinnaga 115 eurot tunnis, millele lisandub käibemaks). Kohus leidis, et hageja
    menetluskulud on põhjendatud ja vajalikud ning mõstis kostjalt menetluskuluena välja
    koos käibemaksuga kokku 2006,40 eurot.

Apellatsioonkaebus
21. Kostja palub 31.12.2015 esitatud apellatsioonkaebuses maakohtu otsuse tühistada ja teha
    uus otsus, millega jätta hagi rahuldamata ja menetluskulud hageja kanda.
22. Kaebuse põhjenduste kohaselt jättis maakohus poolte tahet kinnitavad olulised tõendid, s.t
    helisalvestise ja kostja 22. novembri 2014. a ettepanekut sisaldava e-kirja alusetult
    hindamata ja rikkus sellega TsMS § 232 lg-t 1 ja § 442 lg-t 8. Maakohtu hindamata jäänud
    helisalvestiselt selgub, et pooled jäid eriarvamusele nii tagatisraha tagastamise kui ka
    hageja poolt üürilepingu rikkumise tagajärgede suhtes.
23. Maakohus käsitles poolte faktiväiteid valikuliselt. Maakohus jättis hindamata asjaolu, et
    kostja soovis 22. novembri 2014. a kohtumisel sõnaselgelt, et pooled peavad üürilepingu
    lõpetamise kokkuleppe allkirjastama (22. novembri 2014. a helisalvestis 4:30). Maakohus
    kohaldas põhjendamatult VÕS § 13 lg 2. Kohaldada oleks tulnud VÕS § 11 lg-t 2, mis
    sätestab, et kui leping tuleb vastavalt ühe poole taotlusele sõlmida teatud vormis, ei loeta
    lepingut sõlmituks enne, kui lepingule on antud ettenähtud vorm. VÕS § 9 lg 1 kohaselt
    peab kokkuleppe eeldusena olema piisavalt selge, et pooled on saavutanud kokkuleppe.
    Üürilepingut ei saa lugeda lõppenuks üksnes põhjusel, et pooled soovisid üürilepingut
    lõpetada, pidasid selles osas läbirääkimisi ja kostja koostas lepingu lõpetamise tingimuste
    kohta kirjaliku kokkuleppe teksti. Ka korteri valduse üleandmisest ei saa järeldada, et
    üürileping on poolte kokkuleppel lõppenud.
24. Maakohus tugines poolte kokkuleppe tõlgendamisel ekslikult kostja 6. novembri 2014. a
    ettepanekule, kuna pooled ise ei ole sellele e-kirjale kui poolte kokkuleppe aluseks olevale
    asjaolule tuginenud. Hageja väitis hagis, et kostja tegi 22. novembril 2014. a hagejale
    ettepaneku lepingu lõpetamiseks, millega hageja nõustus.
25. Maakohus jättis hageja nõudega samal õigussuhtel põhineva kostja tasaarvestuse
    vastuväite lahendamata. Sellega rikkus maakohus oluliselt TsMS § 438 lg 1, § 442 lg 8 ja
    § 2. Kohtupraktika kohaselt ei pea hagi nõude tasaarvestuseks esitama vastuhagi, piisab

                                                                                              4
    kostja tasaarvestuse vastuväitest. Kohus lahendab otsuses tasaarvestuse vastuväites
    esitatud nõude koos hagi nõudega (Riigikohtu 27. aprilli 2011. a otsus tsiviilasjas nr 3-2-
    1-23-11 p 11 ja 16. juuni 2010.a otsus trsiviilasjas nr 3-2-1-59-10 p 10).
26. Maakohus jättis menetluskulude vajalikkuse ja põhjendatuse hindamata ja rikkus sellega
    TsMS § 436 l-t 1. Maakohus mõistis menetluskulud välja suuremas ulatuses kui tsiviilasja
    hind ja otsuse põhjendus võimaldasid. Maakohus rikkus selgelt TsMS § 175 lg-t 1
    (Riigikohtu 6. mai 2015. a määrus tsiviilasjas nr 3-2-1-4-15 p 14). Ebaselge on ka
    tõlkekulu väljamõistmise õiguslik alus ja põhjendatus.

Vastus apellatsioonkaebusele
27. Kostja palus jätta apellatsioonkaebuse rahuldamata ning menetluskulud hageja kanda.

Ringkonnakohtu seisukoht
28. Ringkonnakohus, tutvunud apellatsioonkaebusega ja tsiviilasja materjalidega, leiab, et
    maakohtu otsus tuleb tühistada menetluskulude kindlaksmääramise osas. Muus osas tuleb
    maakohtu otsus jätta lõppjärelduses muutmata, kuid täiendada tuleb kohtuotsuse
    põhjendusi. Apellatsioonkaebus tuleb osaliselt rahuldada.
29. Vaidlus puudub selles, et pooled sõlmisid tähtajatu üürilepingu. Kuna kostja ei ole
    apellatsioonkaebuses vaidlustanud maakohtu järeldust, et leping sõlmiti alates
    1. novembrist 2014. a, lähtub ringkonnakohus TsMS § 652 lg 1 p 1 ja lg 5 järgi lepingu
    sõlmimise osas maakohtu tuvastatud kuupäevast. Kolleegium nõustub maakohtu
    järeldustega ka üürilepingu lõppemise kuupäeva ja lepingu lõpetamise kokkuleppe
    tuvastamise osas. Võimaluse võlasuhte s.h ka üürilepingu kokkuleppel lõpetamiseks näeb
    ette VÕS § 186 p 4 ja selline kokkulepe võib olla üürilepingu puhul kehtiv, kui see ei riku
    VÕS §-s 275 ja § 309 lg-s 3 sätesatud piirangut, mille järgi ei tohi üürisuhte puhul
    seadusega sätestatust üürniku kahjuks kõrvale kalduvaid kokkuleppeid sõlmida.
    Kolleegiumi hinnangul ei pane kokkulepe üürilepingu lõpetamiseks praegusel juhul
    hagejat kui üürniku seadusega võrreldes kehvemasse olukorda ja seetõttu on poolte
    kokkulepe üürilepingu lõpetamiseks lubatav.
30. Kolleegium nõustub maakohtu hinnanguga esitatud tõenditele ja jagab maakohtu
    järeldust, mille kohaselt ei soovinud poolte käitumisest nähtuvalt kumbki lepingupool
    üürilepingut selle täitmise võimatuse tõttu jätkata ning erimeelt jäädi üksnes küsimuses,
    millises ulatuses peavad pooled täitma vastastikku rahalisi nõudeid. Selles osas on
    maakohtu põhjendus arusaadav ja järelduse kujunemine jälgitav. Maakohus on lepingu
    lõpetamise osas kokkuleppele jõudmise tuvastamisel õigesti tuginenud kostja selgitusele,
    mille kohalselt oli 22. novembriks 2014. a kujunenud olukord, kus kõik kohalviibijad
    nägid ainsa võimalusena lepingu lõpetamist (I kd, lk 37). Samuti on maakohus õigesti
    võtnud arvesse 22. novembril 2014. a poolte kohtumisel kostja omakäeliselt üürilepingu
    viimasele lehekülejele kirjutatud teksti, mille järgi on leping lõpetatud 22. novembril
    2014. a (I kd, lk 18) ning asjaolu, et hageja andis korteri valduse võtmete üleandmisega
    kostjale samal kuupäeval tagasi. Kui pooled ei oleks lepingu lõpetamises 22. novembril
    2014. a kokkuleppele jõudnud, ei oleks hagejal olnud põhjust korteri valdust loovutada
    ning ta oleks eelduslikult kasutanud korterit edasi kuni VÕS § 312 lg 1 järgse
    etteteatamitähtaja lõpuni.
31. Apellatsioonkaebuse väide, et maakohus on jätnud hindamata 22. novembri 2014. a
    kohtumise helisalvestise, ei anna alust maakohtu otsust tühistada, kuna ringkonnakohtul
    on võimalik nimetatud puudus kõrvaldada. Kolleegium kuulas esitatud helisalvestist ning
    ei leia, et see annaks põhjust jõuda üürilepingu lõpetamise kokkuleppe saavutamise osas
    teistsugusele järeldusele. Helisalvestiselt on kuulda kostja endapoolne selge kinnitus, et
    leping lõpetatakse tänasest, s.t kohtumise päevast 22. novembrist 2014. a. Sellele

                                                                                             5
    järgnevast kostja arutlusest, et lisada tuleb lepingule ka selle kohta allkirjad ei anna
    põhjust järeldada, et see oleks kostja poolt öeldud mõttega, et leping on võimalik lõpetada
    kokkuleppega üksnes kirjalikus vormis VÕS § 11 lg-s 2 silmas peetud tähenduses ning et
    allkirjade panemata jäämine oleks tinginud kostjas meelemuutuse lepingu kokkleppel
    lõpetada (helisavestise minutid 04:00 – 04:30 ja 14:55 – 16:03, kirjalik tõlge I kd, tl 133 –
    138). Ka juhul, kui kostja poolt allkirjade kohta öeldut mõista nii, et kostjal oli soov
    lepingu lõpetamine tingimata kirjalikult vormistada, ei saa kostja pärast korteri valduse
    vastuvõtmist selle VÕS § 13 lg 3 järgi siiski tugineda. Kolleegiumi hinnangul võis hageja
    kostja poolt 22. novembril 2014. a korteri valduse vastuvõtmisest järeldada, et leping on
    sõltumata kostja kirjutatud teksti allkirjastamata jäämisest korteri valduse üleandmisega
    siiski kokkuleppel lõpetatud ning hagejal korteri kasutamise võimaluse lõppemisega
    lõppevad ka tema kohustused üüri ja kõrvalkulude tasumiseks.
32. Kuna kohus on eeltoodu põhjal tuvastanud, et leping lõppes 22. novembril 2014. a
    kokkuleppe alusel, ei oma asjas tähtsust varasemalt tehtud tahteavaldused, s.h 16.
    novembri 2014. a e-kiri, millele kostja apellatsioonkaebuses mh tugineb.
33. Kolleegium nõustub kostjaga selles, et maakohus on jätnud otsuses selgelt põhjendamata,
    miks jäeti rahuldamata kostja tasaarvestuse vastuväide. TsMS § 436 lg 1 kohaselt peab
    kohtuotsus olema seaduslik ja põhjendatud. Sama paragrahvi järgnevates lõigetes
    sätestatakse nõuded, millele peab seaduslik ja põhjendatud kohtuotsus vastama.
    TsMS § 442 lg-st 8 tulenevalt märgitakse otsuse põhjendavas osas kohtu tuvastatud
    asjaolud ja nendest tehtud järeldused, tõendid, millele on rajatud kohtu järeldused, samuti
    seadused, mida kohus kohaldas. Kohus peab otsuses põhjendama, miks ta ei nõustu poolte
    faktiliste väidetega, samuti peab kohus otsuses kõiki tõendeid analüüsima ja kui kohus
    mõnda tõendit ei arvestata, tuleb seda otsuses põhjendada. Ringkonnakohus saab
    nimetatud puudused ise kõrvaldada.
34. VÕS § 308 lg-st 1 tulenevalt on üürilepingu sõlmimisel tasutav tagatisraha mõeldud
    üürileandja võimalike nõuete tagamiseks. VÕS § 308 lg 3 kohaselt võib üürnik nõuda
    tagatisraha tagastamist, kui üürileandja ei ole kahe kuu jooksul pärast üürilepingu
    lõppemist teatanud oma nõudest üürniku vastu. Maakohtu otsuse põhjendustest nähtuvalt
    tuvastas kohus, et üürilepingu kokkuleppel lõpetamise seisuga 22. novembril 2014. a ei
    võlgnenud hageja kostjale üüri ega kõrvalkulusid ning tõendamist ei leidnud ka mööbli
    väidetavast ebaõigest kokkupanekust tekkinud kahju. VÕS § 276 lg 2 kohaselt on üürnik
    kohustatud asja kasutama hoolikalt ja vastavalt sihtotstarbele, millest üürileandmisel
    lähtuti. VÕS § 334 lg 1 järgi peab üürnik üüritud asja koos päraldistega pärast lepingu
    lõppemist tagastama seisundis, mis vastab lepingujärgsele kasutamisele. Kui kostja leidis,
    et hageja on talle üürnikuna kahju tekitanud, kuna vitriinkapp on kahjustatud üle tavalisest
    kasutamisest tingitud kulumise määra, tuli kostjal TsMS § 230 lg 1 kohalselt esitada selle
    kohta tõendid. Kostja ei ole selliseid tõendeid esitanud. Kuivõrd pooled lõpetasid
    üürilepingu poolte kokkuleppel, ei saanud kostja nõuda hagejalt ka lepingus kokkulepitud
    kolme kuulise etteteatamistähtaja järgimata jätmisest tulenevat kahju ja seetõttu ei ole
    kostjal hageja vastu ühelgi alusel tõendatud nõuet, millega hageja tagatisraha tagastamise
    nõuet tasaarvestada. Seetõttu on maakohus jätnud tasaarvestuse avalduse otsuse tegemisel
    lõppjärelduses õigesti arvestamata.
35. Lisaks tasarvestuse osas seisukoha võtmata jätmisele puudub maakohtu otsuses ka käsitlus
    kostjalt väljamõisteavate rahasummade kohta. Kaevatavas otsuses on maakohus pärast
    üürilepingu lõppemise tuvastamist märkinud, et järgnevalt võtab kohus seisukoha hageja
    rahalise nõude osas, kuid on seejärel märkinud otsusesse üksnes kohalduvad õigusnormid,
    jättes väljamõistetud võlgnevuse kujunemise otsuses motiveerimata. Väljamõistetud
    summast on kohus otsuse põhjendustes ära toodud üksnes tagastamisele kuuluva
    enammakstud üürisumma 77,67 eurot. Ühtlasi on maakohus põhjendava osa alguses
    märkinud, et hagi kuulub rahuldamisele täies ulatuses, kuid on resolutsioonis mõistud
                                                                                               6
    siiski välja põhivõlgnevusena 1370,46 eurot ja viivise 5,70 eurot. Põhinõude on kohus
    jätnud rahuldamata 27,21 euro ja viivise 0,40 euro ulatuses. Põhjendusi, miks kohus
    selliselt on toiminud, otsus ei sisalda. Selliselt ei vasta maakohtu otsus samuti TsMS § 436
    lõike 1 nõuetele.
36. Kolleegium leiab, et hagi on lisaks enammakstud üüri 77,67 euro tagastamise nõudele
    põhjendatud ka tagatisraha ja viivise välja mõistmise osas ja tulnuks, nii nagu maakohus
    otsuse põhjenduste alguses on märkinud, täies ulatuses rahuldada. Arvestades seda, et
    hageja ei ole hagi osaliselt rahuldamata jätmist vaidlustanud, ei pea kolleegium vajalikuks
    maakohtu otsust vastavas osas siiski kontrollida ega võimalikuks hagi osaliselt
    rahuldamata jätmise osas ostust muuta. TsMS § 651 lg 1 järgi kontrollib ringkonnakohus
    apellatsiooni korras esimese astme kohtu otsuse seaduslikkust ja põhjendatust üksnes osas,
    mille peale on edasi kaevatud.
37. Ringkonnakohus ei nõustu maakohtu otsusega menetluskulude kindlaksmääramise osas.
    Riigikohus on korduvalt märkinud, et TsMS § 175 lg 1 alusel menetlusosalise lepingulise
    esindaja kulude põhjendatuse ja vajalikkuse hindamisel tuleb arvestada mh ka
    kohtuvaidluse asjaoludega, eelkõige asja keerukuse ja mahukusega. Menetluskulude
    hindamisel tuleb eelkõige arvestada sellega, milliseid vajalikke menetlustoiminguid pidi
    esindaja antud kohtuvaidlusega seoses tegema ja kui palju pidi esindaja töötama selleks, et
    menetlusosalise huvid saaksid kohtus kaitstud ning kas väljamõistetav esindaja kulu on
    vastavuses tegelikult kostja esindamiseks tehtud tööga. Kohtul on võimalik
    menetluskulude suuruse põhjendatuse ja vajalikkuse osas hinnang anda lähtudes toimikus
    sisalduvatest materjalidest, kui palju on esitatud, koostatud, analüüsitud erinevaid
    menetlusdokumente või tõendeid, kui kaua on kestnud kohtuvaidluse ajal kohtuistungid
    (vt nt Riigikohtu 9. märtsi 2016. a määrus tsiviilasjas nr 3-2-1-182-15, p 14; 11. veebruari
    2015. a kohtumäärus tsiviilasjas nr 3-2-1-115-14, p 11; 18. mai 2010. a määrus tsiviilasjas
    nr 3-2-1-43-10, p 19). Lisaks sellele on Riigikohus 27. veebruari 2012. a tsiviilasjas nr 3-
    2-1-143-11 tehtud määruse p-s 14 leidnud mh ka seda, et töötaja rahalise nõudega
    vähekeerukate asjade puhul on üksnes erandlike asjaolude esinemise korral vajalik ja
    põhjendatud mõista tööandja lepingulise esindaja kulu välja suuremas ulatuses, kui oli
    hageja nõue (tsiviilasja hind). Tsiviilasjas nr 3-2-1-4-15 6. mail 2015. a tehtud määruse p-
    s 14 on Riigikohus lisanud, et seda põhimõtet on alust rakendada menetluskulude
    väljamõistmisel ka üldisemalt teistes rahaliste nõuetega tsiviilasjades. Riigikohtu
    hinnangul ei tohiks üldjuhul väljamõistetav menetluskulu suurus rahaliste nõuete puhul
    ületada tsiviilasja hinda. Avalduses taotletava hüve väärtus ja selle üle vaidlemise
    menetluskulud peaksid olema mõistlikus proportsioonis ja väljamõistetava menetluskulu
    mõistlikuks piiriks võiks rahaliste nõuete puhul olla üldjuhul hagihind. See tagaks
    menetlusosalisele ühtlasi ka võimaliku menetluskulu ettenähtavuse mingilgi määral
    juhuks, kui ta peab kohtulahendi alusel kandma teise menetlusosalise menetluskulu.
    Tsiviilasja hinnast suuremas ulatuses menetluskulu väljamõistmine rahalise nõudega asjas
    oleks õigustatud üksnes asja erilise keerukuse ja suure mahu puhul (Riigikohtu 6. mai
    2015. a määrus tsiviilasjas nr 3-2-1-4-15, p 14).
38. Maakohus määras tsiviilasja hinnaks 1403,77 eurot. Kolleegium leiab, et praegusel juhul
    ei ole tegemist keskmisest keerulisema vaidlusega. Pooled vaidlesid sisuliselt selle üle,
    kas üürileping lõpetati poolte kokkuleppel või mitte. Kolleegiumi hinnangul oli tegemist
    tavapärase üürilepingust tuleneva vaidlusega, milles tuvastamist vajavad asjaolud ei olnud
    keerukad, samuti ei olnud tõendite hulk ega menetluse kestus tavapärasest suurem.
    Kolleegiumi hinnangul on menetlusosaliste seisukohad erinevates menetlusdokumentides
    valdavas osas samasisulised, mistõttu ei olnud ka vastaspoole seisukohtadele vastamine
    eelduslikult liialt aeganõudev. Seetõttu ei näe kolleegium põhjust kostjalt välja mõista
    hageja menetluskulu haginõudest suuremas ulatuses. Menetlustoimingute ja -dokumentide
    mahtu ning asja keerukust arvestades leiab kolleegium, et maakohtus esindamise vajalik ja
    põhjendatud lepingulise esindaja kulu, mis tuleb kostjalt hageja kasuks välja mõista peaks
                                                                                              7
    jääma tsiviilasja hinna piiresse ja seetõttu peab kolleegim õigeks mõista kostjalt hageja
    kasuks välja õigusabikuluna 1400 eurot.
39. Erinevalt kostjast peab kolleegium maakohtu poolt 104,40 euro suuruse tõlkekulu (I kd, tl
    148-149 väljamõistmist põhjendatuks ja õigeks. Tõlkekulu on osutunud vajalikuks, kuna
    22. novembri 2014. a vestluse helisalvestus, mille hageja tõendina esitas, oli osaliselt
    soomekeelne (CD plaat I kd tl 118, tõlked tl 133-138).
40. Kokku kuulub kostjalt hageja kasuks maakohtus kantud menetluskuludena välja
    mõistmisele 1704,40 eurot (õiguasbikulu 1400 eurot + riigilõiv 200 eurot + tõlkekulu
    104,40 eurot).
41. Apellatsioonkaebuse osalise rahuldamise tõttu peab kolleegium õigeks jätta TsMS § 171
    alusel ringkonnakohtu menetluskulud poolte endi kanda.



 (allkirjastatud digitaalselt)   (allkirjastatud digitaalselt) (allkirjastatud digitaalselt)
         Iko Nõmm                      Reet Allikvere                Ulvi Loonurm




                                                                                               8

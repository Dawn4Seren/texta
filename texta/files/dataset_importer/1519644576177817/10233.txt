                                 MÄÄRUS

 Kohus                             Harju Maakohus
 Määruse tegemise aeg ja koht      27.07.2016, Tallinn
 Väärteoasja number                4-16-5156 (2316,16,005506)
 Kohtunik                          Julia Vernikova
 Kohtuistungisekretär              Raivo Seppo
 Väärteoasi                        Konstantin Gorlovi kaebus Politsei- ja Piirivalveameti
                                   Põhja             Prefektuuri            korrakaitsebüroo
                                   liiklusjärelevalvekeskuse          liiklusmenetlustalituse
                                   08.06.2016 otsusele nr 2316,16,005506 Konstantin
                                   Gorlovi väärteoasjas Liiklusseaduse (LS) § 227 lg 2 järgi.
 Kaebuse esitaja                   Konstantin Gorlov
                                   isikukood: 38409210263; elukoht: XXXX
 Kohtuväline menetleja             Politsei-     ja   Piirivalveamet     Põhja     Prefektuur
                                   korrakaitsebüroo                liiklusjärelevalvekeskuse
                                   liiklusmenetlustalitus
 Istungil osalenud isikud          Kohtuvälise menetleja esindaja Hannes Küünarpuu
 RESOLUTSIOON


 Jätta rahuldamata Konstantin Gorlovi taotlus kaebuse arutamise edasilükkamise kohta
 ning jätta läbi vaatamata Konstantin Gorlovi kaebus Politsei- ja Piirivalveameti Põhja
 prefektuuri     korrakaitsebüroo      liiklusjärelevalvekeskuse liiklusmenetlustalituse
 08.06.2016 otsusele väärteoasjas nr 2316,16,005506.


 Edasikaebamise kord
 Määruse peale saab kaevata. Kaebus tuleb esitada Harju Maakohtu Liivalaia
 kohtumajale 15 päeva jooksul alates päevast, mil kohtumenetluse pool sai teada või pidi
 teada saama vaidlustatavast määrusest

Asjaolud:
Politsei- ja Piirivalveameti Põhja Prefektuuri korrakaitsebüroo liiklusjärelevalvekeskuse
liiklusmenetlustalituse 08.06.2016 otsuse alusel väärteoasjas nr 2316,16,005506 karistati
Konstantin Gorlovit LS § 227 lg 2 järgi mootorsõiduki juhtimisõiguse äravõtmisega 4 kuuks.

01.07.2016 esitas Konstantin Gorlov Harju Maakohtu Liivalaia kohtumajale kaebuse, milles
taotles kohtuvälise menetleja otsuse alusel määratud karistuse kergendamist. Kohus võttis
kaebuse 15.07.2016 menetlusse ning kaebuse arutamiseks määrati kohtuistung 26.07.2016.
Kaebajale saadeti kohtukutse tema poolt deklareeritud e-posti aadressile.

26.07.2016 istungile kaebaja ei ilmunud. Kaebaja saatis 20.07.2016 kohtule taotluse kaebuse
arutamise edasilükkamiseks kuue kuu võrra. Taotluses märgitakse, et kaebaja on sunnitud
perekondlikel põhjustel sõitma välismaale ning tagasitulek planeeritakse mitte varem kui
26.01.2017.a. Samas kaebaja leiab, et tema osavõtuta kaebuse arutamine ei ole võimalik ning
tema osavõtt kohtuistungist on vajalik väärteomenetluse huvides. Taotlusele on lisatud
bussipilet 22.07.2016.a. kell 13.00 Riiga.

Kohtu seisukoht:
VTMS § 42 lg 1 kohaselt peab isik juhul, kui tal ei ole võimalik kutses märgitud ajal menetleja
juurde ilmuda, sellest viivitamata teatama; VTMS § 42 lg 2 p 2 järgi on ilmumata jäämise
mõjuvaks põhjuseks väljakutsutu äraolek, mida ei saa käsitada väärteomenetlusest
kõrvalehoidmisena.

Kaebaja on oma taotluses Eestist lahkumise puhul viidanud perekondlikele põhjustele. Kohus
märgib, et taotluses ei ole välja toodud üksikasjalikke asjaolusid, mille alusel saaks teha
järelduse ja veenduda, kas osutatud perekondlikud põhjused on mõjuvad või mitte ning ühtlasi
on võimatu ka veenduda, kuidas tekkinud perekondlik olukord on seotud vajadusega lahkuda
Eestist.

Kohus märgib, et kuigi äraolekut võib VTMS § 42 lg 2 p 1 tulenevalt lugeda mõjuvaks
põhjuseks, tuleb kohtul tuvastada, et see ei seondu väärteomenetlusest kõrvalehoidumisega.
Antud juhul ei ole kohtule vastavate tõendite esitamata jätmise tõttu võimalik veenduda, et K.
Gorlovi ärasõit Eestist ei oleks käsitatav väärteomenetluse alusetu venitamisena. Isikul tulnuks
samuti ära näidata ja kinnitada, et viidatud äraoleku kestus on sama pikk kui taotletav
kohtuistungi edasilükkamise periood. Konstantin Gorlov on esitanud aga üksnes pileti, mis
kinnitab tema ärasõidu kuupäeva (22.07.2016 kell 13.00), kuid esitatud tõendist ei selgu isiku
tagasituleku aeg.

Seega kohus leiab, et kaebaja küll viitab enda äraolekule määratud kohtuistungi ajal, kuid
kaebaja väiteid istungile ilmumata jätmise mõjuva põhjuse esinemise kohta ei saa kohus
kontrollida.

Kohus juhib tähelepanu ka asjaolule, et vastavalt VTMS § 125 lg 1 võib maakohtunik
kohtumenetluse poole põhjendatud taotlusel lükata kaebuse arutamise edasi ühel korral kuni
üheks kuuks. Kohus möönab, et kaebuse arutamise edasilükkamine võib olla ka pikemaks ajaks,
kuid kohtuistungi edasilükkamiseks kuueks kuuks nagu seda taotleb Konstantin Gorlov oleks
ta pidanud esitama kohtule kaalukaid ja kontrollitavaid argumente ning pelgalt viide teadmata
põhjusele ei anna alust taotluse rahuldamiseks.

Eeltoodu tõttu jätab kohus kaebuse esitaja taotluse kaebuse läbivaatamise edasilükkamiseks
rahuldamata, taotluse rahuldamiseks puudub seaduslik alus. Kaebajale on kohtukutse edastatud
ning temale on teatatud kohustusest kaebuse kohtulikust arutamisest osa võtta ja kaebuse
arutamist ei ole edasi lükatud vastavalt VTMS § 126 lg 2 sätetele. Seega esineb alus jätta kaebus
läbi vaatamata.



/allkirjastatud digitaalselt/

Kohtunik
Julia Vernikova

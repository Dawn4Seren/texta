                                            RIIGIKOHUS
                                   KRIMINAALKOLLEEGIUM


                                           KOHTUOTSUS
                                         Eesti Vabariigi nimel


 Kohtuasja number                      3-1-1-20-16
 Otsuse kuupäev                        10. märts 2016
 Kohtukoosseis                         Eesistuja Hannes Kiris, liikmed Eerik Kergandberg ja Saale
                                       Laos
 Kohtuasi                              Kriminaalasi Aleksei Dobrõnini süüdistuses KarS § 414 lg 2
                                       p-de 1 ja 2 ning KarS § 415 lg 1 järgi
 Vaidlustatud kohtulahend              Tartu Ringkonnakohtu 24. septembri 2015. a otsus
                                       kriminaalasjas nr 1-13-2336
 Kaebuse esitaja ja kaebuse liik       Viru Ringkonnaprokuratuuri ringkonnaprokurör Olga
                                       Dorogan, kassatsioon
 Teised kassatsioonimenetluse          Aleksei Dobrõnini kaitsja vandeadvokaat Irina Žurina
 pooled
 Asja läbivaatamise kuupäev ja         10. veebruar 2016, kirjalik menetlus
 viis

RESOLUTSIOON
1. Tühistada Tartu Ringkonnakohtu 24. septembri 2015. a otsus Aleksei Dobrõninile mõistetud
karistuse osas ja saata kriminaalasi Tartu Ringkonnakohtule uueks arutamiseks samas
kohtukoosseisus.
2. Kassatsioon rahuldada osaliselt.


ASJAOLUD JA MENETLUSE KÄIK
1. Aleksei Dobrõninile esitati süüdistus lõhkeaine ja lõhkeseadeldise oluliste osade ebaseaduslikus
käitlemises. Lõhkeaine ebaseaduslikus käitlemises süüdistati A. Dobrõninit karistusseadustiku (KarS)
§ 414 lg 2 p-de 1 ja 2 järgi seoses sellega, et ta hankis lõhkeaineid ja nende segusid (trotüül,
heksogeen, šneideriit, ammooniumnitraat, kaaliumnitraat ja suitsuta püssirohi), hoidis neid oma
garaažiboksis Kohtla-Järvel ja müüs need (v.a suitsuta püssirohu) 10. aprillil, 6. juunil ja 9. augustil
2012 A. K-le. Lõhkeseadeldise oluliste osade ebaseaduslikku käitlemist heideti A. Dobrõninile
süüdistuses KarS § 415 lg 1 järgi ette seetõttu, et ta hankis detoneernöörid, süütenöörid ja
elektridetonaatorid, hoidis neid oma garaažiboksis Kohtla-Järvel ning müüs osa neist 10. aprillil ja 6.
juunil 2012 A. K-le.
2. Viru Maakohtu 24. märtsi 2014. a otsusega mõisteti A. Dobrõnin osaliselt õigeks, osaliselt aga
tunnistati süüdi KarS § 414 lg 1 järgi ja karistati kahe ning poole aasta pikkuse vangistusega.
3. Maakohtu otsuse peale esitas Viru Ringkonnaprokuratuuri ringkonnaprokurör Olga Dorogan
apellatsiooni, milles taotles maakohtu otsuse tühistamist ja A. Dobrõnini süüditunnistamist
KarS § 414 lg 2 p-de 1 ja 2 ning § 415 lg 1 järgi.
4. Tartu Ringkonnakohus jättis 15. septembri 2014. a otsusega maakohtu otsuse muutmata ja
apellatsiooni rahuldamata.
5. Tartu Ringkonnakohtu otsuse peale esitas kassatsiooni ringkonnaprokurör O. Dorogan, kes taotles
ringkonnakohtu otsuse tühistamist ja asja saatmist ringkonnakohtule uueks arutamiseks.
6. Riigikohtu kriminaalkolleegiumi 6. aprilli 2015. a otsusega asjas nr 3-1-1-3-15 tühistati Viru
Maakohtu 24. märtsi 2014. a ja Tartu Ringkonnakohtu 15. septembri 2014. a otsus ning kriminaalasi
saadeti Viru Maakohtule uueks arutamiseks teises kohtukoosseisus. Riigikohus leidis, et maakohus
peab hindama jälitustoimingutega kogutud tõendeid ja analüüsima muu hulgas võimalikku
teoprovokatsiooni.
7. Viru Maakohtu 15. juuni 2015. a otsusega tunnistati A. Dobrõnin KarS § 414 lg 2 p-de 1 ja 2 järgi
süüdi ning karistati nelja aasta pikkuse vangistusega. Samuti tunnistati A. Dobrõnin süüdi KarS § 415
lg 1 järgi ja karistati kolme aasta pikkuse vangistusega. KarS § 64 lg 1 alusel mõisteti A. Dobrõninile
raskema karistuse suurendamise teel liitkaristuseks viie aasta pikkune vangistus, mida vähendati
KarS § 68 lg 1 alusel eelvangistuses viibitud aja võrra, saades sel moel ärakantavaks karistuseks nelja
aasta kümne kuu ja kahekümne kaheksa päeva pikkuse vangistuse. Lühidalt leidis maakohus järgmist.
7.1   Tegude toimepanemist tõendavad muu hulgas jälitustoimingutega kogutud teave, A. K. ütlused
ja A. Dobrõnini juurest garaažist leitud lõhkeaine. DNA-ekspertiisi aktid süüdistatava süüd ei tõenda,
ent uute ekspertiiside tegemise vajadus puudub. A. Dobrõnini ütlused tuleb kõrvale jätta, sest need on
vastuolulised ja süüdistatav ei oska vastuolusid usutavalt selgitada. A. K. käitumist ei saa pidada
lubamatuks teoprovokatsiooniks, sest lõhkematerjali käitlemise initsiatiiv tuli A. Dobrõninilt ja A. K.
ei survestanud süüdistatavat tegusid toime panema.
7.2    Karistuse osas leidis maakohus järgmist. A. Dobrõnin on varem karistamata. Ametlikult ta ei
tööta ja tal on 60% ulatuses töövõimekaotus. Samas pani ta toime mitu kuritegu. Raskendavad
asjaolud on teo toimepanek omakasu motiivil ja üldohtlikul viisil. A. Dobrõnin käitles suurt hulka
lõhkematerjali. Muu hulgas käitles ta üle üheteist kilo trotüüli, mis on lõhkeainetest üks võimsamaid.
Süüd suurendab asjaolu, et A. Dobrõnin mitte üksnes ei hoidnud lõhkematerjali, vaid andis selle
isikliku kasu saamise eesmärgil üle talle sama hästi kui tundmatule isikule, tundmata huvi, mida
lõhkematerjali saaja sellega peale hakkab. A. Dobrõnin ei ole tegu kahetsenud. Asjaolu, et
süüdistataval on pere ja lapsed, ei saa karistuse mõistmisel arvesse võtta, kuivõrd need olid tal olemas
ka tegude toimepanemise ajal. Juba aastakümneid lõhkematerjali ebaseadusliku kogumisega
tegelevale A. Dobrõninile tuleb mõista reaalne vangistus.
8. Maakohtu otsuse peale esitatud apellatsioonis taotles A. Dobrõnini kaitsja vandeadvokaat Irina
Žurina süüdistatava õigeksmõistmist või alternatiivselt kergema karistuse mõistmist. Kaitsja leidis, et
kohus ei tohtinud tugineda jälitustoimingute protokollidele, A. K. ütlused on vastuolulised ja A.
Dobrõnini ütlusi ei tohtinud kõrvale jätta. Tunnistajana oleks pidanud üle kuulama asjas esialgu
samuti kahtlustatavaks olnud V. R-i. DNA-ekspertiisi aktid ei kinnita süüdistatava süüd.
Süüditunnistamine tuleks kõne alla üksnes seoses garaažist leitud lõhkematerjali käitlemisega.
Karistust mõistes tuleb arvestada, et A. Dobrõnin on suures ulatuses töövõimetu, saab üksnes väikest
pensioni, peab ülal kuut last, on varem karistamata, tunnistab oma süüd seoses garaažist leitud
asjadega ega ole ühiskonnale ohtlik inimene.
9. Tartu Ringkonnakohtu 24. septembri 2015. a otsusega tühistati maakohtu otsus A. Dobrõnini
karistuse osas. Kohus mõistis A. Dobrõninile KarS § 414 lg 2 p-de 1 ja 2 järgi karistuseks kolme ja
KarS § 415 lg 1 järgi kahe aasta pikkuse vangistuse. KarS § 64 lg 1 alusel mõisteti A. Dobrõninile
kergemat karistust raskemaga kaetuks lugedes liitkaristuseks kolme aasta pikkune vangistus. Seda
vähendati KarS § 68 lg 1 alusel eelvangistuses viibitud aja võrra, saades sel moel liitkaristuseks kahe
aasta kümne kuu ja kahekümne kaheksa päeva pikkuse vangistuse. Kohe ärakantavaks karistuseks
määras ringkonnakohus viiekuulise vangistuse. Ülejäänud, st kahe aasta viie kuu ja kahekümne
kaheksa päeva pikkune vangistus jäeti KarS § 73 lg-te 1 ja 3 alusel neljaaastast katseaega kohaldades
tingimisi täitmisele pööramata. Kokkuvõtvalt leidis ringkonnakohus järgmist.
9.1      Kuivõrd A. K. ei näidanud kuritegude toimepaneku suhtes üles initsiatiivi, ei saa tema
tegutsemist pidada mittelubatud teoprovokatsiooniks. A. K. ütlused olid valdavas osas loogilised ja
usaldusväärsed, mistõttu sai neile tugineda. Süüdistatava ütlused on neis esinevate vastuolude tõttu
õigesti kõrvale jäetud. V. R-i tunnistajana üle kuulamata jätmine ei kujuta endast menetlusõiguse
rikkumist. Kui kaitsja soovis V. R-i tunnistajana üle kuulata, oleks ta pidanud seda taotlema.
Maakohus on leidnud õigesti, et DNA-ekspertiisid A. Dobrõnini süüd ei kinnita. Samas ei ole
ringkonnakohtu hinnangul vaja teha uusi ekspertiise, sest tegude toimepanemine on teiste tõenditega
piisavalt tõendatud.
9.2   Karistuse osas tühistas ringkonnakohus maakohtu otsuse järgmistel põhjustel. Maakohus leidis
õigesti, et kuritegude suur hulk, lõhkematerjali suur kogus ja asjaolu, et A. Dobrõnin müüs
lõhkematerjali talle vähe tuttavale inimesele, suurendavad süüdistatava süüd. Ringkonnakohtu
hinnangul tuvastas maakohus korrektselt sellegi, et A. Dobrõnini karistust kergendavad asjaolud
puuduvad. Samas ei saanud kohus viidata raskendavale asjaolule KarS § 58 p 1 (omakasu motiiv)
tähenduses, sest KarS § 59 keelab arvestada karistuse kohaldamisel selliseid raskendavaid asjaolusid,
mida on seaduses kirjeldatud süüteokoosseisu tunnustena: A. Dobrõninile ette heidetav
lõhkematerjali võõrandamine hõlmab omakasu motiivi. KarS § 59 tõttu ei saa karistust raskendada ka
KarS § 58 p 7 (üldohtlik viis) alusel, sest lõhkematerjali käitlemine ei tähenda automaatselt kuriteo
toimepanemist üldohtlikul viisil. Erinevalt maakohtust leidis ringkonnakohus, et eripreventiivsetel
kaalutlustel tuleb arvesse võtta, et süüdistatav on töövõimetusinvaliid, kes peab üleval kuut last,
sõltumata sellest, et need asjaolud esinesid ka kuritegude toimepanemise ajal. Jääb arusaamatuks,
millisel alusel leidis maakohus, et A. Dobrõnin on lõhkematerjali kogunud juba aastakümneid. Et
A. Dobrõnini süü on küllaltki suur, tuleb teda karistada vangistusega. Küll aga tuleb varem
karistamata ja raskes isiklikus olukorras oleva süüdistatava karistus jätta tingimisi täitmisele
pööramata. Siiski peab A. Dobrõnin reaalselt ära kandma viie kuu pikkuse šokivangistuse.


KASSATSIOONIMENETLUSE POOLTE SEISUKOHAD
10. Ringkonnakohtu otsuse peale esitas kassatsiooni ringkonnaprokurör O. Dorogan, kes taotleb
ringkonnakohtu otsuse tühistamist ja maakohtu otsuse jõustamist. Kassaator põhjendab oma taotlust
järgmiselt. Ringkonnakohus mõistis A. Dobrõninile liiga leebe karistuse. Karistuse mõistmisel tuleb
võtta aluseks sanktsiooni keskmine määr, mis on nii KarS § 414 lg 2 kui ka KarS § 415 lg 1 puhul
kuus aastat. Ühelt poolt küll ringkonnakohus möönis, et A. Dobrõnini süü on suur, ent mõistis talle
ikkagi alammääralähedase karistuse ja liitkaristuse absorbtsiooniprintsiibi alusel. Lisaks ei
põhjendanud ringkonnakohus oma sellist otsustust. Maakohus võis tugineda süüd raskendava
asjaoluna omakasu motiivile, sest lõhkematerjalide võõrandamine on võimalik ka ilma varalise kasu
saamise eesmärgita. Ringkonnakohus jättis suuresti tähelepanuta A. Dobrõnini teo asjaolud ja
keskendus liigselt süüdistatava isikule. Ei ole tõendatud, et A. Dobrõnini perekondlik ja tervislik
olukord on sedavõrd raske, nagu süüdistatav väidab ja ringkonnakohus leidis. A. Dobrõnin pani
toime rasked korduvad kuriteod, kergendavad asjaolud puuduvad ja A. Dobrõnin toimepandut ei
kahetse, mistõttu tuleb süüdistatavat karistada reaalse vangistusega.


KOLLEEGIUMI SEISUKOHT
11. Ringkonnakohus on õigesti leidnud, et A. Dobrõnini süüd suurendab kuritegude arvukus,
lõhkematerjali suur kogus ja selle korduv müümine kohtualuse jaoks peaaegu tundmatule isikule ning
karistust   kergendavate   asjaolude     puudumine.    Sellest   hoolimata   mõistis   ringkonnakohus
süüdistatavale KarS § 414 lg 2 p-de 1 ja 2 järgi sanktsiooni alammäära lähedase ja KarS § 415 lg 1
järgi minimaalse karistuse ning lähtus liitkaristuse mõistmisel absorbtsiooniprintsiibist, lugedes
kergema karistuse kaetuks raskema karistusega. Kolleegiumi hinnangul ei ole ringkonnakohus
selliselt toimimist piisavalt põhjendanud. Samuti on apellatsioonikohus karistuse mõistmisel
kohaldanud ebaõigesti materiaalõigust.
12. Ringkonnakohtu hinnangul ei saa KarS §-s 59 sätestatud karistust raskendava asjaolu korduva
arvestamise keelu tõttu lugeda A. Dobrõnini karistust raskendavaks asjaoluks KarS § 58 p 1 esimeses
alternatiivis sätestatud omakasu motiivi, kuna lõhkematerjali korduv müümine, mis on ebaseadusliku
käitlemise aktina süüdistuses välja toodud, vastab omakasu motiivi sisaldavale KarS § 414
teoalternatiivile "turustamine" ja § 415 teoalternatiivile "võõrandamine". Riigikohus on KarS § 184
analüüsides leidnud, et narkootikumide edasiandmine ei ole samastatav tegutsemisega omakasu
motiivil, kuivõrd edasiandmine võib toimuda ka tasuta ega pruugi seega olla seotud varalise kasu
saamisega (Riigikohtu kriminaalkolleegiumi 5. detsembri 2013. a otsus asjas nr 3-1-1-114-13, p 13).
Samasugust tõlgendust tuleb kasutada ka KarS §-de 414 ja 415 kohaldamisel. Esiteks on nimetatud
karistusnormides avatud loeteluna tunnistatud karistatavaks lõhkeaine ja lõhkeseadeldise või selle
olulise osa mistahes vormis ebaseaduslik käitlemine. Teiseks loeb lõhkematerjali seaduse § 3 lg 1 p 6
lõhkematerjali käitlemiseks valmistamise, omandamise, võõrandamise, veo, hoidmise, kasutamise,
hävitamise ja pürotehnilise toote valmistamise. Võlaõigusseaduse teise osa kohaselt saab
võõrandamiseks pidada millegi müüki, vahetust, faktooringut või kinget. Asja kinkimine aga ei eelda
seda, et asja käsutusõigust teisele isikule üle andev isik saab varalist kasu. Nii ei saa väita, et
võõrandamine tähendab tingimata omakasu motiivil tegutsemist. Seega kohaldas ringkonnakohus
KarS § 58 p 1 esimest alternatiivi karistuse mõistmisel arvesse võtmata jättes ebaõigesti
materiaalõigust.
13. Samuti ei ole ringkonnakohus talitanud korrektselt, arvestades A. Dobrõnini kasuks tema osalist
töövõimetust ja kuue lapse ülalpidamist. Kassaator osutab õigesti sellele, et ringkonnakohtu otsusest
ei ilmne, mille põhjal on kohus need asjaolud tuvastatuks lugenud. Ka ei ole otsuses selgitatud, miks
ja millisel määral mõjutavad need süüdistatava isikut iseloomustavad asjaolud A. Dobrõnini karistust.
Ringkonnakohus on oma otsuse p-s 17 vaid tähendanud, et „karistuse mõistmisel tuleb kohtul
arvestada, milliseid võimalikke tagajärgi toob mõistetav karistus kaasa süüdistatava perekonnale, aga
ka tema tervisele, kuigi tuleb tõdeda, et need asjaolud ei ole eripreventsiooni taustal kaugeltki mitte
esmatähtsad“. Otsuse p-s 18 ringkonnakohus esmalt nendib, et A. Dobrõnini süü on suur, arvestades
sh süüdistatava küünilist suhtumist ja kuritegude toimepanemise eitamist, kuid seejärel leiab
üldsõnaliselt, et A. Dobrõnini süüle ja tema isikule vastab karistus selle alammäära lähedases
suuruses.
14. Kriminaalkolleegium on varem selgitanud, et karistust mõistes tuleb esmajoones lähtuda
toimepandud teost ning üldjuhul ei või süüdistatava isik kuriteost lahutatult olla iseseisvaks karistuse
liigi ning määra valiku aluseks. Süü suurusest lähtumise kohustus karistuse liigi ja määra valikul ei
tähenda, et karistusseadustik keelaks absoluutselt süüdistatava isiku arvestamise karistuse
kohaldamisel (vt nt Riigikohtu kriminaalkolleegiumi 15. märtsi 2010. a otsus asjas nr 3-1-1-11-10,
p 6.1.). Nii tuleb karistuse mõistmisel kooskõlas KarS § 56 lg 1 teises lauses sisalduva kolmanda
alternatiiviga vältimatult arvestada süüdistatava isikuga eripreventiivsest prognoosist lähtudes. Samas
on kolleegium leidnud, et lisaks süü suurusele saab karistuse kohaldamisel täiendavalt arvestada
üksnes teoga lahutamatult seotud isikulisi asjaolusid. (Riigikohtu kriminaalkolleegiumi 20. veebruari
2007. a otsus asjas nr 3-1-1-99-06, p-d 15 ja 15.1). Näiteks on süüteo toimepanemine raske isikliku
olukorra mõjul karistust kergendav asjaolu KarS § 57 lg 1 p 4 mõttes (vt ka Riigikohtu
kriminaalkolleegiumi 20. veebruari 2007. a otsus asjas nr 3-1-1-99-06, p 23), kuid selle kergendava
asjaolu arvestamise põhjendused peavad nähtuma kohtuotsusest.
15. Küll on ringkonnakohus õigesti märkinud, et isiku karistusest tingimisi vabastamise aluseks on
kuriteo toimepanemise asjaolude kõrval olulisel määral ka süüdlase isik, mis iseseisvalt või
koostoimes võib muuta karistuse ärakandmise ebaotstarbekaks. Riigikohus on seejuures aga
selgitanud, et alles pärast seda, kui kohus on otsustanud, milline peaks olema toimepandud
konkreetse teo eest sellele konkreetsele süüdistatavale mõistetav karistus, saab järgmise sammuna
hakata kaaluma, kas kõne alla võiks tulla ka tema tingimuslik karistusest vabastamine (vt nt
Riigikohtu kriminaalkolleegiumi 20. veebruari 2007. a otsus asjas nr 3-1-1-99-06, p 16). Samuti on
Riigikohtu varasemas praktikas asutud seisukohale, et KarS §-de 73 ja 74 esimestes lõigetes
sätestatust ei tulene karistusest tingimusliku vabastamise keeldu ka raskemate kuritegude puhul, kuid
seda siiski vaid tingimusel, et selline vabastamine on põhjendatav samal ajal nii kuriteo
toimepanemise asjaolusid kui ka süüdlase isikut iseloomustavatest erandlikest asjaoludest lähtudes
(otsus asjas nr 3-1-1-99-06, p 18).
16. Põhjendusi ei ole apellatsioonikohus toonud ka selle kohta, miks tuleb liitkaristuse mõistmisel
lugeda kergem karistus kaetuks raskemaga. Selle põhjenduse puudumine on eriti vajalik seetõttu, et
liitkaristuse mõistmisel mõne kuriteo ebaõiguse sootuks arvestamata jäämise vältimiseks tuleks
pigem hoiduda absorbtsioonipõhimõtte rakendamisest juhul, kui liidetavatest raskeima kuriteo eest
mõistetud üksikkaristus ei vasta selle kuriteo eest ette nähtud sanktsiooni ülemmäärale.
17. Tulenevalt eeltoodust leiab kriminaalkolleegium, et ringkonnakohus on otsust vajalikul määral
põhjendamata jättes rikkunud KrMS § 3051 lg-s 1 sätestatud kohtuotsuse põhistamise kohustust.
Tegemist on kriminaalmenetlusõiguse olulise rikkumisega KrMS § 339 lg 2 tähenduses (vt
Riigikohtu kriminaalkolleegiumi 30. juuni 2014. a otsus asjas nr 3-1-1-14-14, p-d 699–700 ja
15. juuni 2015. a otsus asjas nr 3-1-1-42-15, p 83).
18. KrMS § 361 lg 2 ja § 341 lg 3 järgi peab kaebust lahendav kohus kriminaalmenetluse olulise
rikkumise KrMS § 339 lg 2 mõttes võimalusel ise kõrvaldama. Riigikohtu pädevus otsuse tegemisel
on sätestatud KrMS § 361 lg-s 1. Praeguses olukorras tuleks lõpliku otsuse tegemise alustena kõne
alla vastavalt maakohtu otsuse jõustamine (KrMS § 361 lg 1 p 5) või süüdistatava olukorda
ringkonnakohtu otsusega võrreldes raskendamata uue karistuse mõistmine (KrMS § 361 lg 1 p 5).
Maakohtu otsust ei saa aga jõustada seetõttu, et kohus luges ekslikult A. Dobrõnini karistust
raskendavaks asjaoluks KarS § 58 p-s 7 sätestatud süüteo toimepanemise üldohtlikul viisil. Samuti on
ringkonnakohus leidnud õigesti, et maakohus ei saanud heita A. Dobrõninile ette tõendamata väidet,
et süüdistatav tegeles lõhkematerjali kogumisega alates noorpõlvest ehk juba aastakümneid. Ka ei saa
Riigikohus kohaldada A. Dobrõninile sellist karistust, nagu mõistis süüdistatavale ringkonnakohus.
Kolleegium asus eespool seisukohale, et A. Dobrõnini karistust raskendavaks asjaoluks tuleb lugeda
tegutsemist omakasu motiivil KarS § 58 p 1 tähenduses. Samuti võib karistuse mõistmisel olla vajalik
võtta seisukoht A. Dobrõnini töövõimetuse ja laste ülalpidamise kohta, mida kolleegium KrMS § 363
lg-s 5 sisalduva faktiliste asjaolude tuvastamise keelu tõttu teha ei saa.
19. Eeltoodut kokku võttes ja lähtudes KrMS § 362 p-dest 1 ja 2, tühistab Riigikohtu
kriminaalkolleegium ringkonnakohtu otsuse A. Dobrõninile mõistetud karistuse osas ja saadab
kriminaalasja KrMS § 361 lg 1 p 6 kohaselt uueks arutamiseks Tartu Ringkonnakohtule samas
kohtukoosseisus. Kassatsioon rahuldatakse osaliselt.


(allkirjastatud digitaalselt)

                                   TARTU HALDUSKOHUS
                                      Tartu kohtumaja
                             KOHTUMÄÄRUS
       esialgse õiguskaitse kohaldamise taotluse lahendamise kohta

Kohtuasja number                  3-16-2120
Määruse kuupäev                   31.10.2016
Kohtunik                          Mare Priks
Kohtuasi                                         A.L.    taotlus        esialgse      õiguskaitse
                                                 kohaldamiseks

Resolutsioon                      1.      Vabastada A.L. riigilõivu tasumise kohustusest
                                  esialgse õiguskaitse kohaldamise taotluse esitamisel;
                                  2.      Jätta A.L. esialgse õiguskaitse kohaldamise taotlus
                                  haldusasjas nr 3-16-2120 rahuldamata;
                                  3.      Määrus saata A.L.le, Tartu Vanglale ning
                                  Rahandusministeeriumile.

Edasikaebamise kord               Määruse resolutsiooni p 2 peale on õigus esitada määruskaebus
                                  otse Tartu Ringkonnakohtule 15 päeva jooksul määruse
                                  kättesaamisest arvates. Määruse resolutsiooni p 1 on võimalik
                                  sama tähtaja jooksul vaidlustada esitades määruskaebuse Tartu
                                  Ringkonnakohtule Tartu Halduskohtu kaudu.

Asjaolud

1. Tartu Vanglas kinni peetav isik A.L. esitas 23.10.2016 Tartu Halduskohtule taotluse esialgse
õiguskaitse kohaldamiseks. Taotluses soovib A.L. Tartu Vangla kohustamist viia viivitamatult läbi A.
L. volitatud esindaja või advokaadi juuresolekul tema riskihindamine, tingimisi ennetähtaegse
vabastamise menetlus, individuaalse täitmiskava koostamine ja vestlus. Vangla on keeldunud
esindaja kaasamisest ning esialgse õiguskaitse kohaldamine on vajalik, sest protsesside käigus
koostatud dokumentidest sõltub A. L. ennetähtaegne vangistusest vabastamine kohtu poolt ning
kohus võib toimuda üsna pea. A.L. palub vabastada end riigilõivu tasumise kohustusest.

Kohtu seisukoht

2. Riigilõivuseaduse § 60 lg 6 kohaselt tasutakse halduskohtule esialgse õiguskaitse taotluse
esitamisel riigilõivu 15 eurot. A.L. on taotlenud enda vabastamist riigilõivu tasumise kohustusest.

Halduskohtumenetluse seadustiku (HKMS) § 110 lg 1 p 1 kohaselt võib kohus isiku taotlusel
määrata, et menetlusabi saaja vabastatakse täielikult või osaliselt riigilõivu tasumisest. Vastavalt
HKMS § 111 lg-le 1 antakse taotlejale menetlusabi, kui menetlusabi taotleja ei suuda oma
majandusliku seisundi tõttu menetluskulusid tasuda või suudab neid tasuda üksnes osaliselt või
osamaksetena ja on piisav alus eeldada, et kavandatav menetluses osalemine on edukas.

A.L. vanglasisese isikukonto väljavõttest nähtub, et tema HKMS § 112 lg 1 p 1 alusel taotluse
esitamisele eelnenud nelja kuu (23.06.2016 – 22.10.2016) laekumiste ja mahaarvamiste pinnalt
arvestatud kahekordne keskmine ühe kuu sissetulek ei võimalda riigilõivu tasumist. Viidatud
perioodil on A.L. sissetulek olnud kokku vaid 55 eurot, millest kuuluksid mahaarvamisele
põhjendatud ja vajalikud kulud. Kohus on seisukohal, et menetlusabi andmise majanduslikud
eeldused on täidetud. Kuigi esitatud taotlust ei saa pidada eriti perspektiivikaks, asub kohus
seisukohale, et menetlusökonoomia põhimõttest tulenevalt tuleb see lahendada sisuliselt. Eeltoodust
tulenevalt vabastab kohus A.L. HKMS § 110 lg 1 p 1 alusel täielikult riigilõivu tasumisest taotluse
esitamisel.

3. HKMS § 249 lg 1 sätestab, et kohus võib kaebaja põhjendatud taotluse alusel või omal algatusel
teha igas menetlusstaadiumis määruse kaebaja õiguste esialgse kaitse kohta, kui vastasel juhul võib
kaebaja õiguste kaitse kohtuotsusega osutuda oluliselt raskendatuks või võimatuks. HKMS § 249 lg 3
kohaselt arvestab kohus esialgse õiguskaitse määruse tegemisel avalikku huvi ja puudutatud isiku
õigusi ning hindab kaebuse perspektiive ja esialgse õiguskaitse määruse ettenähtavaid tagajärgi.

HKMS § 249 lg 2 sätestab, et esialgse õiguskaitse taotluse võib esitada halduskohtule ka
vaidemenetluse ajal.

A.L. poolt kohtule esitatud taotlusest saab järeldada, et ta soovib HKMS § 251 lg 1 p-s 3 nimetatud
abinõu rakendamist. Viidatud sätte kohaselt võib esialgse õiguskaitse määrusega kohustada
haldusorganit taotletavat haldusakti välja andma, toimingut tegema või jätkuvat toimingut lõpetama.

4. Kohus leiab, et A.L. esialgse õiguskaitse kohaldamise taotlust ei ole võimalik rahuldada. Kaebaja
soovib käesolevas asjas esialgse õiguskaitse kohaldamist vaidemenetluse ajal. Tartu Vangla poolt
kohtule 27.10.2016 edastatud dokumentidest nähtub, et A.L. pöördus 06.10.2016 vangla poole
taotlusega, milles palus uue riskihindamise läbiviimist tema ja tema advokaadi juuresolekul. Vangla
27.10.2016 vastusest kohtule nr 1-10/201-2 nähtub, et viidatud taotlusele ei ole veel vastatud.
25.10.2016 on vanglas registreeritud A.L. vaie, milles taotletakse riskihindamise, tingimisi
ennetähtaegse vabastamise menetluse, individuaalse täitmiskava koostamise ja vestluse läbiviimist
A.L. volitatud esindaja või advokaadi juuresolekul. Tartu Vangla 27.10.2016 vastusest kohtule nr 1-
10/201-2 nähtub, et volitatud esindajaks on A.L. soovinud kaaskinnipeetav M.L.t ning 28.09.2016
toimunud riskihindamisel ning 30.09.2016 toimunud individuaalse täitmiskava täitmise vestlusel on
sellest suuliselt keeldutud.

Eeltoodust nähtub, et advokaadi juuresolekut toimingute tegemisel on A.L. esmakordselt taotlenud
06.10.2016 vanglale esitatud kirjalikus taotluses, millele vangla ei ole veel vastanud ning millele
vastamise tähtaeg ei ole veel saabunud. Kuna vangla ei ole veel otsust teinud, siis ei saanud kaebaja
samasisulist vaiet veel vanglale esitada nagu toob välja ka Tartu Vangla oma 27.10.2016 vastuses
kohtule nr 1-10/201-2. Seega asub kohus seisukohale, et A.L. esialgse õiguskaitse taotlus, mis
puudutab viivitamatult advokaadi lubamist toimingute tegemise juurde, ei ole kohtus lubatav, sest
vangla keelduvat otsust ei ole veel tehtud ja seega ei ole tegemist ka vaidemenetluse ajal esitatud
esialgse õiguskaitse kohaldamise taotlusega. Mis puudutab volitatud esindaja lubamist toimingute
juurde, siis nähtub Tartu Vangla 27.10.2016 vastusest kohtule nr 1-10/201-2, et selleks volitatud
esindajaks on A.L. soovinud kaaskinnipeetav M.L.t. Kohtule esitatud dokumentidest ei nähtu, et M.L.
haridustase vastaks esindajale kehtestatud nõuetele. Vangla on seda suuliselt ka A.L.le selgitanud.
Seetõttu ei pea kohus käesolevat vaidlust perspektiivikaks ning A.L. 25.10.2016 vanglas
registreeritud vaidel puuduvad volitatud esindaja M.L. puudutavas osas ilmselgelt edulootused.
2                                                2
Lisaks eelnevale leiab kohus, et A.L. taotlusest ei nähtu ka seda, millised kahjulikud tagajärjed talle
esialgse õiguskaitse taotluse rahuldamata jätmisel saabuksid, arvestades seda, et kohtus kaasatakse
A.L. tingimisi enne tähtaega vangistusest vabastamise menetlusse kaitsja, kui ta seda soovib.

5. Eeltoodust tulenevalt jätab kohus A.L. esialgse õiguskaitse kohaldamise taotluse rahuldamata.

(allkirjastatud digitaalselt)

Mare Priks
kohtunik




3                                                 3

                           KOHTUMÄÄRUS
Kohus                                 Tartu Ringkonnakohus
Kohtukoosseis                         Maili Lokk, Agu Timmi ja Tanel Saar
Määruse tegemise aeg ja koht          14. detsember 2016, Tartu
Haldusasja number                     3-16-2120
Haldusasi                             Andrus     Luku      taotlus   esialgse     õiguskaitse
                                      kohaldamiseks
Menetluse alus ringkonnakohtus        Andrus Luku määruskaebus Tartu             Halduskohtu
                                      31. oktoobri 2016. a määruse peale
Menetlusosalised                      määruskaebuse esitaja Andrus Lukk



RESOLUTSIOON
Tagastada Andrus Luku määruskaebus Tartu Halduskohtu 31. oktoobri 2016. a
määrusele läbivaatamatult.
EDASIKAEBAMISE KORD
Määruse peale saab esitada määruskaebuse otse Riigikohtule 15 päeva jooksul määruse
kättetoimetamisest arvates.
ASJAOLUD
1. Määruskaebuse esitaja esitas 23. oktoobril 2016 Tartu Halduskohtule esialgse õiguskaitse
taotluse Tartu Vangla kohustamiseks viivituseta läbi viia riskihindamine, tingimisi
ennetähtaegse vabastamise menetlus ning individuaalse täitmiskava koostamine ja vestlus
A. Luku volitatud esindaja või advokaadi juuresolekul.
2.  Tartu Halduskohus vabastas 31. oktoobri 2016. a määrusega määruskaebuse esitaja
riigilõivu tasumise kohustusest ning jättis esialgse õiguskaitse kohaldamise taotluse
rahuldamata.
3. Esialgse õiguskaitse taotluse esitaja esitas Tartu Halduskohtu 31. oktoobri 2016. a määruse
peale määruskaebuse, milles ta palub tühistada Tartu Halduskohtu määruse p 2, millega
halduskohus jättis esialgse õiguskaitse kohaldamise taotluse rahuldamata. Määruskaebus
sisaldab menetlusabi taotlust riigilõivu tasumisest vabastamiseks.
4.  Tartu Ringkonnakohus jättis 14. novembri 2016 määrusega rahuldamata kaebaja taotluse
riigilõivu tasumisest vabastamiseks määruskaebuse esitamisel, ei jätkanud kaebajale Tartu
Halduskohtu 31. oktoobri 2016 määrusega antud menetlusabi riigilõivu tasumisest
vabastamiseks, jättis kaebaja määruskaebuse käiguta ning andis kaebajale tähtaja 10 päeva
alates määruse kättesaamisest riigilõivu 15 euro tasumiseks.
RINGKONNAKOHTU PÕHJENDUSED
5. HKMS § 206 lg 1 teise lause kohaselt kontrollib kohus pärast määruskaebuse saamist, kas
määruskaebuse esitamine on seaduse kohaselt lubatud ning kas määruskaebus on esitatud
seadusega ettenähtud nõuete kohaselt ja tähtajast kinni pidades. Sama paragrahvi kolmanda
lause kohaselt kohaldatakse määruskaebuse menetlusse võtmisel apellatsioonkaebuse
ringkonnakohtu menetlusse võtmise kohta sätestatut, kui seadusest ei tulene teisiti.
6.   HKMS § 104 lg 1 kohaselt tuleb ringkonnakohtule määruskaebuse esitamisel tasuda
riigilõiv vastavalt seadusele. HKMS § 187 lg 3 p 3 kohaselt apellatsioonkaebus tagastatakse,
kui tasutud ei ole riigilõivu. HKMS § 104 lg-st 2 ja § 187 lg-st 4 tulenevalt peab kohus enne
HKMS § 187 lg 3 p 3 alusel apellatsioonkaebuse tagastamist jätma apellatsioonkaebuse
määrusega käiguta ja andma apellandile mõistliku tähtaja apellatsioonkaebuse menetlusse
võtmist takistava puuduse kõrvaldamiseks (st riigilõivu tasumiseks ja selle tasumise kohta
ringkonnakohtule andmete esitamiseks vastavalt HKMS § 182 lg 1 p-le 8). HKMS § 187 lg 4
teise lause kohaselt tagastab kohus apellatsioonkaebuse määrusega apellandile, kui apellant
jätab tähtajaks täitmata kohtu nõudmise kõrvaldada apellatsioonkaebuse menetlusse võtmist
takistav puudus.
7.  Tartu Ringkonnakohus on 14. novembri 2016 määrusega andnud kaebajale tähtaja
määruskaebuse menetlusse võtmist takistava puuduse kõrvaldamiseks, s.o selle esitamisel
riigilõivu tasumiseks summas 15 eurot. Kaebaja sai Tartu Ringkonnakohtu määruse kätte
15. novembril 2016. Kaebajal oli tulenevalt määruse resolutsiooni punktist 3 kohustus tasuda
määruskaebuse esitamisel tasumisele kuuluv riigilõiv ja esitada kohtule tasumist tõendavad
dokumendid hiljemalt 25. novembril 2016.
Tartu Ringkonnakohtu 14. novembri 2016 määruse p 11 oli märgitud hoiatus, et kui
määruskaebuse esitaja jätab riigilõivu määratud tähtajaks tasumata, jätab ringkonnakohus
määruskaebuse läbi vaatamata
8. Kuni käesoleva määruse tegemiseni ei ole kaebaja riigilõivu tasumist tõendavaid
dokumente kohtule esitanud ning riigilõivu laekumist ei nähtu ka Kohtute Infosüsteemist.
Samuti ei nähtu, et kaebaja oles edasikaebetähtaja jooksul esitanud määruskaebuse
Riigikohtule.
9. Ringkonnakohus leiab, et kaebajal on olnud alates ringkonnakohtu 14. novembri 2016
määruse kättesaamisest mõistlik aeg määruskaebuse puuduse kõrvaldamiseks. Kaebajale on
selgitatud ka puuduse kõrvaldamata jätmise tagajärgi, kuid hoolimata eeltoodust on ta jätnud
kohtu poolt nõutava riigilõivu tasumata. Kuna ringkonnakohus ei saa menetleda
määruskaebust, millelt on tasumata seaduses ette nähtud riigilõiv, tuleb kaebaja määruskaebus
HKMS § 203 lg 2 ning § 187 lg 4 alusel kaebajale läbivaatamatult tagastada.




     /allkirjastatud digitaalselt/   /allkirjastatud digitaalselt/   /allkirjastatud digitaalselt/
              Maili Lokk                      Agu Timmi                       Tanel Saar

                                 KOHTUOTSUS
                                    Eesti Vabariigi nimel


 Kohus                                      Tallinna Ringkonnakohus
 Kohtukoosseis                              Tiit Kollom (eesistuja), Reet Allikvere, Ulvi
                                            Loonurm
 Otsuse tegemise aeg ja koht                11.03.2016 Tallinnas
 Tsiviilasja number                         2-12-23777
 Tsiviilasi                                 AS-i DNB Liising (nüüd AS DNB Pank) hagi RP
                                            vastu võla väljamõistmiseks

 Tsiviilasja hind                           8694,93 eurot
 apellatsioonimenetluses
 Vaidlustatud kohtulahend                   Harju Maakohtu 10.10.2014 otsus

 Kaebuse esitaja ja kaebuse liik            AS-i DNB Pank apellatsioonkaebus

 Menetlusosalised ja nende esindajad        Hageja AS DNB Pank (end. AS DNB Liising,
                                            registrikood 11315936), lepinguline esindaja adv.
                                            Indrek Leppik

                                            Kostja RP (IK XXXXXXXXXXX), lepinguline
                                            esindaja adv. Madis Vinni
 Menetluse liik                             Kirjalik menetlus

RESOLUTSIOON:

Harju Maakohtu 10.10.2014 otsus tsiviilasjas nr. 2-12-23777 tühistada ja teha uus otsus hagi
osaliseks rahuldamiseks.

Välja mõista RP-lt AS DNB Pank kasuks põhivõlga 5367,13 eurot ja alates ringkonnakohtu
otsuse jõustmisest viivise põhivõlalt 0,25% päeva kuni põhivõla tasumiseni.

Ülejäänud osas jätta hagi rahuldamata.

AS-i DNB Pank apellatioonkaebus rahuldada osaliselt.

Maakohtu menetluses ja apellatsiooniastmes kantud menetluskulud jätta poolte endi kanda.

Edasikaebamise kord

Otsuse peale võivad menetlusosalised vandeadvokaadi vahendusel esitada kassatsioonkaebuse
otse Riigikohtule 30 päeva jooksul otsuse kättetoimetamisest arvates.
TsMS § 218 lg 4 kohaselt võib hagimenetluses Riigikohtus menetlusosaline ise esitada
menetlusabi saamise taotluse. TsMS § 187 lg 6 kohaselt peab seaduses sätestatud tähtaja
järgimiseks tegema menetlusabi taotleja tähtaja kestel ka menetlustoimingu, mille tegemiseks
ta menetlusabi taotleb, eelkõige esitama kaebuse. Kaebuse põhjendamiseks või riigilõivu
tasumiseks või kaebuses esineva sellise puuduse kõrvaldamiseks, mis on seotud menetlusabi
taotlemisega, annab kohus mõistliku tähtaja pärast menetlusabi andmise taotluse lahendamist,
kui nimetatud taotlus ei olnud esitatud põhjendamatult või tähtaja pikendamise eesmärgil. See
ei välista menetlustähtaja ennistamist.

Asjaolud

Eesti Teede Grupp osaühing (endise nimetusega OÜ MHG Baltic) ja aktsiaselts DNB Liising
sõlmisid 14.04.2008 liisingulepingu nr 023595. RP ja hageja sõlmisid 08.08.2007
käenduslepingu nr 023595, mille p 1 järgi kohustus käendaja koos liisinguvõtjaga solidaarselt
vastutama kõigi liisingulepingust nr 023595 tulenevate kohustuste täitmise eest. Käendaja
vastutuse rahaliseks ülempiiriks lepiti kokku 51 129,32 eurot.

AS DNB Liising esitas 15.06.2012 Harju Maakohtule hagi liisingulepingu käendaja RP vastu
põhivõlgnevuse 10 471,07 euro, viiviste 10 471,07 euro ja edasiulatuva viivise 0,25% päevas
väljamõistmiseks.

Liisinguvõtja ei täitnud osamaksete tasumise kohustust. Hageja ütles liisingulepingu üles
24.07.2009, s.t. 14 päeva pärast 05.06.2009 lepingu ülesütlemishoiatust sisaldava teatise
kättesaamist liisinguvõtja poolt. Liisingulepingu ese müüdi 08.10.2009 hinnaga 21 303,82
eurot. Liisingulepingust nr 023595 tulenev võlgnevus koosneb tasumata liisingumaksetest
2211,20 eurot, sõiduki tagastamisega seotud kuludest 159,78 eurot, sõiduki müügikorda
seadmise kuludest 69,92 eurot, sõiduki müügikuludest 1065,19 eurot ja nõudejäägist 28 268,80
eurot. Liisingulepingust tulenevast nõudest 31 774,89 eurot on lahutatud sõiduki müügist
saadud tulu 21 303,82 eurot, millest tulenevalt kostja vastu esitatava nõude suurus on 10 471,07
eurot. Hageja saatis 29.06.2010 kostjale võlateatise, kuid kostja võlgnevust ei tasunud.

Hagiavalduse seisuga esitatud viivisearvestuse kohaselt on perioodi 29.06.2010 - 14.06.2012
eest hagejal viivisenõue 17 917,76 eurot, mille hageja vähendab põhinõude summani.

Kostja vastus

Kostja vaidles hagile vastu. Poolte kokkuleppel liisingulepingu ennetähtaegse lõpetamisega
liisinguvõtja tagastas hagejale 10.07.2009 liisingueseme ja kuna hageja ei ole vara
tagasisaamisel mingeid pretensioone esitanud, arvestas kostja asjaoluga, et tagastatud
liisingueseme müügist saadud rahast on liisinguandjale kõik kulud korvatud. Kostja hinnangul
vara tagastamise hetkel sõiduki turuväärtus ületas vara jääkmaksumuse. Kostja käendus on
võlasuhte lõppemise tõttu lõppenud, kuivõrd liisinguvõtja Eesti Teede Grupp osaühingu
pankrot kuulutati välja 23.09.2009 ja 01.07.2011 tsiviilasjas nr 2-09-24749 kinnitas kohus
hageja, kostja ja Eesti Teede Grupp osaühingu vahel sõlmitud kompromissotsuse, mille
kohaselt pidid lõppema kõik võlgniku vastu suunatud nõuded.

Hageja ei ole Eesti Teede Grupp osaühingu pankrotimenetluses esitanud nõudeid kogu ulatuses
ja kui hageja oleks kõik nõuded esitanud, siis oleks hageja nõue rahuldatud oluliselt suuremas
ulatuses ning kostja kahju oleks väiksem VÕS § 146 lg 3 kohaselt. Hageja ei ole arvestanud
pankrotimenetluses hagejale tasutud 749,25 euro tasumisega ja nõuab kostjalt teistkordset

                                                                                              2
kohustuse täitmist. Hageja nõuded tasumata liisingumaksete osas 1529,09 euro nõudmiseks
arvete nr 023595-21 ja nr 023595-22 alusel on aegunud. Kostja palus arvestada TsÜS §-ga 144,
mille järgi aegub koos põhikohustusest tuleneva nõudega ka kõrvalkohustusest tulenev nõue.
Hageja ei ole hagiavalduses esitatud väiteid lepingu erakorralise ülesütlemise kohta tõendanud,
liisingleping nr 023595 on lõpetatud poolte kokkuleppel, mistõttu pole hagejal õigus võlgnikult
nõuda lepingu ülesütlemisest tekkinud lisakulusid.

Hageja nõuded sõiduki müügikorda seadmise kuludest, sõiduki müügikuludest ja nõudejäägist,
millest on maha arvatud sõiduki müügist saadud tulu, ei kuulu rahuldamisele juba ainuüksi
seetõttu, et hageja ei ole sõidukit müünud. 08.10.2009 anti liisinguandjale 10.07.2009
tagastatud sõiduk hageja poolt kasutusse uuele isikule, mistõttu vahetunud on vaid rentnik ja
hageja ning uue rentniku kokkulepe liisingueseme maksumuse osas ei tõenda sama vara
turuväärtust eelmiselt rentnikult tagasisaamisel. Kuivõrd hageja ei ole vara ära müünud, siis ei
ole ta selle müügist kahju saanud ega saanud ka kulusid kanda.

Viivise tasumise nõuet ei ole hageja mitte kordagi esitanud. Hageja 29.06.2010 võlateatistele
on kostja 27.07.2010 vastanud ja hageja on vastuse samal päeval kätte saanud. Kostja keeldus
hageja põhjendamatuid nõudeid rahuldamast juba 27.07.2010 ja mitte miski ei ole teda
takistanud juba siis hagi esitamast. Eeltoodut arvestades ei ole hageja käitunud heas usus ja
mõistlikult. Juhul kui mingiski osas hageja nõue on põhjendatud, taotles kostja VÕS § 162
lõikest 1 tulenevalt viivisenõuete vähendamist ja viiviseid mitte välja mõista.

Hageja nõue on lõppenud kompromissilepingu, mitte pankroti väljakuulutamise tõttu, ja
käenduslepingu nr 023595 p-s 2 ei ole piirangut kohustuse lõppemisest tuleneva vastuväite
esitamiseks. Hageja ei ole lepingut põhivõlgniku poolse rikkumise tõttu üles öelnud, mistõttu
pole sellest saanud lisakulusid tekkida ja hageja need nõuded rahuldamisele ei kuulu.
Arvestades asjaolu, et kostjal oli hagejaga sõlmitud kaks käenduslepingut sama võlgniku
kohustuse täitmise tagamiseks, millest tulenevate nõuete sissenõudmiseks on hageja esitanud
erinevad hagid ja neid menetlevad erinevad kohtud (tsiviilasjad nr 2-12-23771 ja nr 2-12-
23777), siis kostjal ei ole teada, millistest lepingutest, milliste põhivõlgniku kohustuste
rikkumistest ja kui suures summas on hageja nõuded Eesti Teede Grupp osaühingu
pankrotimenetluses esitanud.

Liisingulepingu üldtingimuste p 10.2 ja 05.06.2009 teatise kohaselt oli teatis täiendava tähtaja
andmine võlgnikule liisingulepingust tulenevate võlgnevuste täitmiseks, alles misjärel tekib
hagejal õigus liisinguleping üles öelda. Puudub norm, mis võimaldaks täiendava tähtaja andmist
samaaegselt käsitleda ka tingimusliku ülesütlemise avaldusena.

Liisingueseme väärtus oli lepingu lõpetamisel suurem kui lepingujärgsed kohustused, mistõttu
liisinguvõtja ja kostja eeldasid põhjendatult, et hagejal puuduvad võimalikud nõuded. Hageja
lähtus ebaõigest liisingueseme jääkmaksumusest ja jääkväärtusest. Liisingueseme jääkväärtus
oli 10.07.2009 seisuga 28 268,80 eurot ja liisingulõpetamise hetkeks liisinguvõtja poolt
tasumata osamaksete summa oli 22 021,90 eurot, seega ületas liisingueseme väärtus võlgniku
poolt tasumisele kuuluvaid summasid. Ka portaali auto24.ee avaldatud müügikuulutuse
kohaselt on 04.10.2009 kuupäeva seisuga keskmiseks sõiduki müügihinnaks 25 031,66 eurot
ilma käibemaksuta. Hageja äririsk on see, et ta liisis liisingueseme kolmandale isikule edasi
lähtudes hinnast 21 303,82 eurot, mistõttu jääkväärtus erineb müügihinnast umbes 25%. Hageja
on esitanud kostja vastu nõude suuremas ulatuses kui on pankrotimenetluses põhivõlgniku
vastu põhjendatuks peetud 2211,20 eurot.



                                                                                              3
Võlgnik tagastas sõiduki ise 10.07.2009, mistõttu on sõiduki tagastamisega seotud kulud 159,78
eurot põhjendamatud. Sõiduki realiseerimise eest makstud sõiduki müügikulu 1065,19 eurot ei
ole kontrollitav, tegemist on hageja riisikoga ja sõiduki müüki ei ole toimunud, hageja on
sõiduki edasi liisinud kolmandale isikule. Sõiduki müügikorda seadmise kulud 69,92 eurot on
põhjendamatud, tegemist on sõiduki väärtust tõstvate kuludega, mis ei ole vajalikud.

Liisingueseme 10.07.2009 üleandmise-vastuvõtmise aktist nähtub, et sõiduk tagastati hagejale
ilma igasuguse hagejapoolse surveta, sõiduk oli tehniliselt korras ja nii seest kui väljast pestud.
Hageja nõue võiks teoreetiliselt seisneda selles, mis hagejal jäi pankrotimenetluses saamata ehk
7492,53 eurot, millest on lahutatud kompromissi alusel saadud summa 10% ning nõue, mis
tulenes liisingulepingust nr 065184 (s.o 5281,33 eurot). Väide, et hageja kliendihaldur on
püüdnud kostjaga ühendust saada seoses liisingulepingu esemega, on paljasõnaline.

Aktronte Grupp OÜ tagastusteenuse ja konsultatsioonikulu 159,78 eurot peaks hõlmama
rohkemat kui kõne tegemist. Kostja hinnangul tehniline ülevaatus ongi liisinguvõtja risk ja
remonttööde maksumus sisaldub ka sõiduki müügihinnas, seega nõutakse seda summat topelt.
Sõiduki realiseerimise kulu on liisinguandja risk ja on põhjendamatu selle sissenõudmine
kostjalt. Kuivõrd hageja ei ole liisingueset edasi müünud, siis müügikahju ei ole tekkinud.
Hinnavahe hüvitamise riisiko on hagejal, kostja soodushinnast ei teadnud ja hinna alandamist
on hagejal õigus teha juhul, kui oleks sellest teavitatud käendajat.

OÜ Eesti Teede Grupp pankrotimenetluses tunnustati hageja nõuet 2295,12 euro ulatuses.
Hageja väide tasaarvestatava nõude aegumise kohta ei ole asjakohane, kuna kostja
tasaarvelduse avaldus põhineb VÕS § 146 lg 2 järgse kohustuse rikkumises ja sellest tulenevas
kahjus ning määrav on see, kas õigus oma nõuet tasaarvestada tekkis enne selle väidetavat
aegumist või mitte. VÕS § 197 lg 1 järgne tasaarvestuse olukord oli vaieldamatult olemas enne
nõude väidetavat aegumist.

Maakohtu otsus

Kohus rahuldas hagi 10.10.2014 otsusega osaliselt ja mõistis kostjalt hageja kasuks välja
põhivõla 1776,14 eurot ja intressid 307,21 eurot ning viivise 447,56 eurot ja viivise põhinõudelt
alates 15.06.2010 kuni kohustuse täitmiseni VÕS § 113 lg 1 teises lauses sätestatud määras.
Kohus jättis menetluskulud 83% ulatuses hageja ja 17% ulatuses kostja kanda. Kohus tugines
VÕS § 101 lg 1 p-dele 1, 4 ja 6, § 145 lg-le 1, § 196 lg-le 1, §-le 361, § 367 lg-tele 1 ja 4.

Pooled vaidlesid selle üle, kas liisinguleping on lõppenud hagejapoolse ülesütlemisega või
poolte kokkuleppel. Vaidlust ei olnud, et Eesti Teede Grupp osaühingul oli hageja ees arvete nr
023595-21, 023595-22 ja 023595-23 osas võlgnevus ja täidetud oli liisingulepingu
üldtingimuste p. 10.1.3. sätestatud ülesütlemise alus. Hageja koostas 05.06.2009 teatise, mille
kohaselt hageja ütleb liisingulepingu erakorraliselt üles juhul, kui liisinguvõtja ei tasu
võlgnevust 14 päeva jooksul pärast teatise kättesaamist. Liisinguvõtja sai 05.06.2009 teatise
kätte 09.06.2009.

Hageja arvates lõppes liisinguleping nr 023595 hagejapoolse ülesütlemisega ja kostja leidis, et
liisinguleping on lõpetatud poolte kokkuleppel.

Liisingulepingu üldtingimuste p 7.1 ei näe ette liisingulepingu lõpetamist poolte kokkuleppel.
VÕS § 13 lg 1 ja 2 kohaselt võib lepingu lõpetada ka poolte kokkuleppel ning kui leping on
sõlmitud teatud vormis, ei pea seda vormi lepingu lõpetamisel järgima, kui lepingust ei tulene
teisiti.

                                                                                                 4
Lepingu üldtingimuste p-dest 16.4 ja 16.5 tuleneb, et pooltevaheline suhtlus toimub kirjalikult
või erandkorras faksi või e-postiga. Kohus leidis, et nimetatud punktidest lähtuvalt tuleb
05.06.2009 teatise alusel tõendatuks pidada asjaolu, et liisinguleping on lõpetatud Eesti Teede
Grupp osaühingu poolse lepinguliste kohustuste rikkumise tõttu hageja poolt lepingu
ülesütlemisega. Tunnistaja MM ütlustega leidis tõendamist, et 2009. a juulis hageja ja Eesti
Teede Grupp osaühing suhtlesid liisingulepingu lõpetamise ja liisingueseme tagastamisega
seonduvalt, kuid tõendamata on kostja väide, et liisingulepingu ülesütlemiseks oli konkreetne
vorm, mille esitamine oleks saanud olla ainus hagejapoolset ülesütlemist tõendav asjaolu.
Eeltoodust tulenevalt oli liisingulepingu nr 023595 lõpetamiseks hageja poolt erakorralise
ülesütlemisega VÕS § 196 lg 1 kohaselt alus üldtingimuste p-st 10.1.3 tulenevalt lepingu
rikkumise tõttu.

Kohus leidis, et liisinguvõtja ei ole tarbija VÕS § 34 tähenduses ning liisinguleping nr 023595
ei ole tarbijaleping. Eeltoodust tulenevalt ei saa määravaks pidada asjaolu, et 05.06.2009 kiri
on pealkirjastatud kui „teatis“, mitte kui „ülesütlemisavaldus“. 05.06.2009 teatisest on selgelt
tuvastatav hageja tahe lõpetada leping kui liisinguvõtja ei tasu hageja poolt määratud tähtajaks
osamaksete võlgnevust. Üldtingimuste p-ga 10.2 on kooskõlas liisinguandja õigus öelda
liisinguleping üles pärast 14-päevase tähtaja möödumist. Kohus leidis, et 05.06.2009 teatises
sisaldub VÕS § 196 lg 1 ja TsÜS § 102 lg 2 kohane tingimuslik tahteavaldus liisingulepingu
ülesütlemiseks ja tulenevalt asjaolust, et 05.06.2009 teatis on liisinguvõtja poolt kätte saadud
09.06.2009, tuleb pidada liisinguleping üles öelduks alates 24.06.2009. Kohus leidis, et kuivõrd
liisingulepingu üldtingimuste p-s 10.4 on sätestatud liisinguvõtja kohustus liisingulepingu
ülesütlemise korral viivitamatult liisinguese tagastada, siis saaks liisingueseme tagastamise
asjaolude ja korra kokkuleppimist 2009. a juulis pidada hagejapoolseks kaudseks
tahteavalduseks liisingulepingu ülesütlemiseks.

08.08.2007 käenduslepingus on käendaja vastutuse maksimumsummaks määratud 51 129,32
eurot ja käenduslepingu p 2 kohaselt käendaja ei või esitada kliendi kohustuste lõppemise või
vähendamise vastuväidet tema likvideerimis- või pankrotimenetluses. Kohus leidis, et VÕS §
149 lg-st 2 tulenevalt ja kooskõlas käenduslepingu p-ga 2 ei või käendaja esitada vastuväidet
põhivõlgniku tema pankrotimenetluses kohustuse lõppemise või vähendamise.

Poolte vahel puudus vaidlus, et Eesti Teede Grupp osaühingul oli arvete nr 023595-21, 023595-
22 ja 023595-23 alusel võlgnevus ja nõue ei ole aegunud, kuivõrd kostja loobus aegumise
vastuväitest. Samuti puudus vaidlus, et hageja nõuet tunnustati põhivõlgniku
pankrotimenetluses 2295,12 euro ulatuses, millest tasumata lepingulised maksed olid 2211,20
eurot. Kuivõrd kostja ei esitanud vastuväidet hageja poolt 05.02.2014 kohtuistungil esitatud
väitele, et pankrotimenetluses saadud raha 749,25 eurot on maha arvestatud tsiviilasjas nr 2-12-
23771, leidis kohus, et Eesti Teede Grupp pankrotimenetluses 08.09.2011 maksekorraldusega
hagejale tasutud 749,25 eurot ei ole arvestatud liisingulepingust nr 023595 tulenevate nõuete
rahuldamiseks.

Kohus leidis, et kostja vastutab VÕS § 108 lg 1 ja § 145 lg 2 alusel arvetest nr 023595-21,
023595-22 ja 023595-23 tulenevate lepinguliste maksete, intressi ja viivise võlgnevuse
tasumise eest ning hageja nõue ei kuulu vähendamisele Eesti Teede Grupp osaühingu
pankrotimenetluses tasutud summa võrra, kuivõrd tegemist ei ole kohustuse teistkordse täitmise
nõudega. Samuti ei ole hageja rikkunud VÕS § 146 lg 2 sätestatud kohustust ja puudub alus
käendaja vastu esitatud nõude vähendamiseks. Eeltoodust tulenevalt ja võttes arvesse, et pooled
ei vaielnud lepinguliste perioodiliste kohustuste osas võlgnevuse tekkimise üle, on põhjendatud


                                                                                              5
kostjalt VÕS § 108 lg 1 ja § 145 lg 1 ning 06.04.2009 arve nr 023595-21, 06.05.2009 arve nr
023595-22 ja 02.06.2009 arve nr 023595-23 alusel välja mõista võlgnevus 2211,20 eurot.

Hageja esitas nõude müügikahjumi (nõudejääk 28 268,80 eurot – sõiduki müügist saadud tulu
21 303,82 eurot) 6964,98 euro hüvitamiseks. Hageja leidis, et majandussituatsiooni arvestades
oli sõiduki väärtus selle tagastamise hetkel reaalne müügihind. Kostja ei ole huvi tundnud
sõiduki müügi vastu ja ei ole hagejaga koostööd teinud. Tähtsust ei oma, kas hageja sõlmis uue
ostjaga liisingu- või müügilepingu. Kostja hageja nõudega ei nõustunud, kuivõrd hageja ei ole
liisingueset edasi müünud, siis müügikahju ei ole tekkinud. Hinnavahe hüvitamise riisiko oli
hagejal, kostja soodushinnast ei teadnud ja hinna alandamist on hagejal õigus teha juhul, kui
sellest oleks teavitatud käendajat.

Liisingulepingu nr 023595 üldtingimuste p 10.5 kohaselt liisingulepingu ülesütlemisel (välja
arvatud kui liisinguvõtja on liisingulepingu üles öelnud kasutades omandamise õigust, kui
liisinguleping öeldi üles müügilepingust taganemise tõttu või kui liisinguese hävib või muutub
kasutuskõlbmatuks), võõrandab liisinguandja liisingueseme. VÕS § 367 lg 3 kohaselt kui
liisinguese jääb pärast liisingulepingu ülesütlemist liisinguandja omandisse, tuleb käesoleva
paragrahvi lõikes 1 nimetatud kulutuste hüvitamise nõude suuruse määramisel arvestada
liisingueseme väärtust selle liisinguandjale tagastamise hetkel.

Hageja esitas 08.10.2012, 27.06.2013 ja 17.01.2014 taotlused ekspertiisi määramiseks, mille
kohus jättis rahuldamata, juhtides hageja tähelepanu asjaolule, et sarnaste sõidukite keskmise
turuhinna kohta või ligilähedase väärtuse osas on hagejal võimalik ka ise tõendeid esitada.
Kohus märkis, et hageja võib esitada soovi korral kohtule vastava asjatundja arvamuse. Kohus
leidis, et käesolevas tsiviilasjas on kogutud piisavalt tõendeid, mis võimaldavad VÕS § 367 lg
3 kohaselt määratleda liisingueseme väärtust selle liisinguandjale tagastamise hetkel.

14.04.2008 liisingulepingu nr 023595 kohaselt liisinguandja oli hageja, liisinguvõtja Eesti
Teede Grupp osaühing (endise nimega osaühing MHG Baltic) ja müüja osaühing Saranomic,
mistõttu tegemist on VÕS § 361 sätestatud nõuetele vastava liisingulepinguga.

08.10.2009 sõlmitud liisingulepingu nr 135108 kohaselt on hageja nii liisinguandja kui müüja
ning liisinguvõtja on kolmas isik, mistõttu ei saa 08.10.2009 lepingut pidada VÕS § 361
nõuetele vastavaks liisingulepinguks, kuivõrd puudub liisingulepingule iseloomulik
kolmnurksuhe, sest müüja ja liisinguandja on sama isik. 08.10.2009 leping sisaldab mitmeid
tarbijalepingule iseloomulikke elemente (liisinguvõtja on füüsiline isik, lepingus on sätestatud
krediidikulukuse määr, on sätestatud tarbijast liisinguvõtja taganemisõigus), samuti nähtub
lepingust, et liisinguvõtjale võimaldatud krediidi netosumma 18 108,25 euro ja lepingu tähtaja
järgse vara käibemaksuta jääkväärtuse 3195,57 euro summa on 21 303,82 eurot ehk
liisingueseme maksumus, millele lisandub käibemaks.

Eeltoodust tulenevalt ja võttes arvesse, et 08.10.2009 leping nr 135108 sisaldab kinnitust, et
liisinguvõtja on tutvunud liisinguandja juhatuse poolt 04.03.2008 kinnitatud liisingulepingu
üldtingimustega (kasutusrent), leidis kohus, et 08.10.2009 liisinguleping nr 135108 vastab VÕS
§ 29 lg 5 p 4 ja TsÜS § 89 lg 3 kohaselt kasutuslepingu tunnustele, kuid tegemist on pigem
üürilepingule vastava tehinguga, mitte liisingu- või müügilepinguga. 08.10.2009 lepingust nr
135108 ei nähtu kokkulepet lepingu eseme võõrandamise kohta, samuti ei kata võimaldatud
krediidisumma (lepingu alusel tehtavad maksed) lepingu eseme väärtust. Kuna liisinguese jäi
pärast lepingu nr 023595 lõppemist hageja omandisse ja hageja ei ole liisingueset võõrandanud,
ei saa kohaldada üldtingimuste p 10.5, mis reguleerib liisingueseme võõrandamisest saadud
rahasumma arvelt kulutuste ja kohustuste kustutamist. Seetõttu ei ole ka alust Riigikohtu

                                                                                              6
lahendis nr 3-2-1-33-08 suunistest tulenevalt lähtuda liisingueseme tegelikust müügihinnast.
Üldtingimuste p-s 10.5 sätestatud kokkulepe hõlmab müügihinnast lähtumist vaid olukorras,
kus liisinguese on võõrandatud.

Kohus leidis, et põhjendatud on lähtuda VÕS § 367 sätestatud regulatsioonist, kuivõrd poolte
vahel sõlmitud lepingu nr 023595 üldtingimused ei reguleeri olukorda, kus liisinguese jääb
hageja omandisse pärast liisingueseme lõppu. Eeltoodust tulenevalt ei oma asjas tähtsust ka see,
kas hageja teavitas kostjat ja Eesti Teede Grupp osaühingut müügitegevusest ja hinna
alandamisest, kuivõrd müügihinda ei ole põhjendatud praegusel juhul samastada sõiduki
väärtusega selle tagastamise hetkel.

Portaali auto24.ee 04.10.2009 väljavõtte kohaselt oli liisinguese avalikult müüa
komisjonimüügi korras alghinnaga 30 038 eurot (sisaldab käibemaksu) ja soodushinnaga
27 162 eurot (sisaldab käibemaksu). Müügikuulutuse kohaselt sõiduk oli broneeritud kuni
07.10.2009.

Riigikohus leidis otsuses nr 3-2-1-124-08, et kasutusrendi tüüpi liisingulepingu ülesütlemisel
tuleb ka liisingueseme tagastamise aegse väärtuse arvestamisel lähtuda väärtusest, mida on
käibemaksu võrra vähendatud. Eeltoodust tulenevalt on põhjendatud sõiduki võimaliku
väärtuse väljaselgitamisel pidada auto24.ee portaalis avaldatud liisingueseme alghinnaks
vastavalt 25 031,67 eurot ja soodushinnaks 22 635 eurot ilma käibemaksuta.

Liisingulepingu nr 023595 lisaks oleva maksegraafiku kohaselt oli sõiduki algne
soetusmaksumus ilma käibemaksuta 43 329,93 eurot, 15.07.2009 kuupäeva seisuga oli
osamaksetega tasumata liisingueseme jääkväärtus 28 268,80 eurot ja lepingujärgse tähtaja 60
kuu lõpuks oli liisingueseme jääkväärtuseks määratud 7718,16 eurot.

08.10.2009 sõlmitud kasutuslepingus oli liisingueseme maksumuseks märgitud 21 303,82
eurot.

Kohus leidis, et kuivõrd auto24.ee portaalis avaldatud kuulutus oli liisingulepingu nr 023595
liisingueseme müügikuulutus, on põhjendatud asuda seisukohale, et müügikuulutuses
kajastatud alghind 25 031,67 eurot on liisinguandja poolt määratud liisingueseme väärtus.
Müügikuulutuse käibemaksuta alghind moodustab 88,55% liisingulepingu maksegraafikus
15.07.2009 kuupäeva seisuga kajastatud jääkväärtusest. Tsiviilasjas kogutud materjalidest ei
nähtu liisingueseme müügikuulutuse avaldamise kuupäeva ja hageja poolt liisingueseme
väärtuse määramise aega, samuti on teadmata periood, mille jooksul liisingueseme
müügikuulutus oli avaldatud enne 08.10.2009 lepingu sõlmimist kolmanda isikuga.
Tõendamata on hageja väited, et sõiduk oli müügis 4 kuud ja tegemist ei olnud kiirmüügiga.
Kohtule teadaolevalt oli kolm kuud pärast liisingueseme tagastamist 04.10.2009 seisuga
rakendatud soodushinda 22 635 eurot ja liisinguesemega seonduvalt sõlmiti 08.10.2009 leping
vähem kui 3 kuud pärast liisingueseme tagastamist. Eeltoodust tulenevalt ei ole tõendatud, kas
tegemist oli piisavalt avalikustatud ja mõistliku perioodi vältel toimunud müügitegevusega,
mitte kiirmüügiga. Põhjendatud ei ole pidada 08.10.2009 lepingus kajastatud liisingueseme
hinda sõiduki liisinguandjale tagastamise hetkel olevaks harilikuks väärtuseks TsÜS § 65
tähenduses.

Kohus leidis, et kuivõrd liisingueseme tagastamisel ei ole liisingueseme seisukorra osas
märkuseid tehtud, liisingueseme tagastamise hetkel ei ole sõlmitud poolte kokkulepet
liisingueseme väärtuse osas ja hageja ei ole tõendanud asjaolu, et 08.10.2009 lepingus
määratletud hind 21 303,82 eurot kajastab õiglaselt liisingueseme turuväärtust liisingueseme

                                                                                              7
tagastamise hetkel, on põhjendatud liisingueseme väärtuse määramisel lähtuda liisingulepingu
nr 023595 lisaks olevas maksegraafikus kajastatud 15.07.2009 liisingueseme jääkväärtusest
28 268,80 eurot. Liisingulepingut sõlmides leppisid pooled kokku, et liisingueseme osamaksete
graafikust lähtuvalt on lepingu lõppedes liisingueseme väärtus 7718,16 eurot, mistõttu võib ka
pidada liisingueseme väärtuse vähenemise (amortisatsiooni) arvestuse aluseks osamaksetega
tasumata liisingueseme jääkväärtust. Maksegraafikus määratud tasumata jääkväärtuse summast
lähtumine on täiendavalt kooskõlas asjaoluga, et sõiduki 15.07.2009 seisuga jääkväärtus
28 268,80 eurot ja teadmata kuupäeval määratud müügihind 25 031,67 eurot erinevad 11,45%
ehk ligikaudu 10% võrra, mida võib pidada lubatavaks hinnaerinevuseks.

Eeltoodust tulenevalt oli hageja nõudejääk liisingulepingu lõpetamisel 28 268,80 eurot,
liisingueseme väärtus liisinguandjale tagastamise hetkel oli VÕS § 367 lg 3 kohaselt
maksegraafikust lähtuvalt samuti 28 268,80 eurot, liisingueset ei võõrandatud, mistõttu
müügikahju kui sellist ei tekkinud. Kostja ei pea VÕS § 367 lõikest 1 tulenevalt täiendavalt
hüvitama hagejale liisingueseme ostuhinna kulusid, kuivõrd VÕS § 367 lg-st 3 tulenevalt on
liisingueseme ostuhinna kulutuste ja liisingueseme väärtuse vahe 0 eurot. Kohus leidis eeltoodust
tulenevalt, et hageja nõue müügikahjumi hüvitamiseks tuleb jätta rahuldamata.

Hageja esitas kostja vastu nõude sõiduki tagastamisega seotud kulude hüvitamiseks 159,78
eurot (ilma käibemaksuta) tulenevalt Aktronte Grupp osaühingu 10.07.2009 arvest nr 00041-
2009. Arve sisaldab konsultatsiooniteenust vara valduse taastamisel SA platsile
registreerimismärgiga 666MKI, liisinguese on 01.07.2009 otsusest lähtuvalt hageja valdusesse
saadud inkassofirma abiga. Aktronte Grupp osaühingu tasu on fikseeritud ja ei sõltu sellest,
milliste vahenditega ja kuidas sõiduki tagasisaamine käib.

Kostja arvamuse kohaselt ei ole arusaadav, milles seisnes konsultatsiooniteenus vara valduse
taastamisel, võlgnik tagastas sõiduki ise 10.07.2009 ilma igasuguse hagejapoolse surveta. Vara
valduse tagastamise teenus peaks hõlmama rohkemat kui kõne tegemist.

Kohus leidis, et hageja ei ole tõendanud, et kostjaga ei olnud võimalik kontakti saada, samuti
ei ole hageja tõendanud nimetatud asjaolust tulenevalt 01.07.2009 otsuse vastuvõtmist
inkassofirma poole pöördumiseks. Liisinguleping lõppes 24.06.2009, seega on hageja
väidetavalt pöördunud inkassofirma poole 7 päeva pärast liisingulepingu lõppemist. Kohus
leidis, et kuivõrd 05.06.2009 teatises ei olnud määratletud liisingueseme tagastamise tähtaega
ja korda ning MM 05.02.2014 ütluste kohaselt võttis liisinguvõtja 2009. a juulis ise ühendust
hagejaga liisingueseme tagastamise ja liisingulepingu lõppemisega seoses, ei ole hageja
tõendanud, et liisinguvõtja on rikkunud lepingu üldtingimuste p-s 10.4 sätestatud kohustust ja
esines alus 7 päeva pärast liisingulepingu lõppemist üldtingimuste p 10.9.1 kohaselt pöörduda
liisingueseme tagastamisteenuse osutamiseks kolmanda isiku poole.

Liisinguandja riisiko on vara tagastamise kulude tegemine 7 päeva pärast liisingulepingu
lõppemist, kuna tõendamata on liisinguvõtjale vara tagastamiseks tähtaja ja korra määramine,
samuti asjaolu, et liisinguvõtjaga ei ole ühendust saadud. Kuivõrd Akronte Grupp osaühing ei
ole ka isik, kes on hageja poolt volitatud vara tagastamist vastu võtma või kes oleks muul
täiendaval moel seotud vara tagastamisega hagejale, siis ei saa tegemist olla ka vara
tagastamisega seotud vältimatu erikuluga. Eeltoodust tulenevalt jättis kohus nõude sõiduki
tagastamisega seotud kulude hüvitamiseks rahuldamata.

Hageja esitas kostja vastu nõude sõiduki müügikorda seadmise kulude hüvitamiseks 69,92
eurot (ilma käibemaksuta) tulenevalt Saksa Auto aktsiaseltsi 29.07.2009 arvest nr 292603210.
Arve sisaldab aku maksumust 14,89 eurot, kahe pirni vahetust kokku 1,62 eurot, müügieelset

                                                                                              8
tehnilist ülevaatust 1,5 tunni ulatuses 40,05 eurot, remontöösid 0,5 tunni ulatuses 13,35 eurot
ja 100% allahindlusega pesuteenuseid summas 0 eurot. Müügieelse tehnilise ülevaatuse käigus
vaadati, et sõiduk oleks tehniliselt korras, remonttööd on aeg, mis on kulunud pirni ja aku
vahetamisele.

Kostja hinnangul sõiduki müügikorda seadmise kulud on põhjendamatud, tegemist on sõiduki
väärtust tõstvate kuludega, mis ei ole vajalikud. Sõiduk oli tehniliselt korras ja nii seest kui
väljast pestud. Tehniline ülevaatus ongi liisinguvõtja risk ja remonttööde maksumus sisaldub
ju ka sõiduki müügihinnas, seega nõutakse seda summat topelt.

VÕS § 367 lg 4 kohaselt liisinguvõtja peab hüvitama liisinguandjale ülesütlemisest tekkinud
lisakulud, välja arvatud juhul, kui ülesütlemise põhjustasid liisinguandjast tulenevad asjaolud.

Liisingulepingu üldtingimuste p 7.5 kohaselt liisinguvõtja poolt liisinguandjale tagastatav
liisinguese peab olema samas komplektsuses, sisaldama liisinguesemega kaasa antud või sellele
paigaldatud lisaseadmeid ja liisinguandjale kuuluvaid parendusi ning läbima tehnilise
ülevaatuse puudusteta. Liisinguvõtja poolt üleantaval liisinguesemel ei tohi olla kahjustusi ega
puudusi, välja arvatud selline kulumus, mis tekib liisingueseme sihtotstarbekohasel
heaperemehelikul kasutamisel. Kui liisingueseme tagastamisel liisingueseme seisund ei vasta
liisingulepingus ettenähtud tingimustele, on liisinguvõtja kohustatud liisingueseme omal kulul
vastavasse seisu viima.

Kohus leidis, et liisingueseme üleandmise akti kohaselt puudusid sõiduki seisukorra kohta
märkused, sõiduk oli tagastatud komplektselt ja hageja ei ole tõendanud, et liisinguesemel oli
kahjustusi või kulumisi, mis ei vasta liisingueseme sihtotstarbekohasele kasutamisele ja mis
muudaks liisingueseme müügikõlbulikuks. Samuti ei ole hageja kohustanud liisinguvõtjat
vastavalt lepingu üldtingimuste p-le 7.5 kõrvaldama liisingueseme puuduseid, mistõttu kohus
leiab, et remonttööde ja pirni ning aku vahetamise kulud ei ole liisingueseme müügikõlbulikuks
seadmise kulud või lisakulud üldtingimuste p 10.9.2 ja VÕS § 367 lg 4 kohaselt. Eeltoodust ja
tulenevalt jättis kohus rahuldamata hageja nõude kostjalt aku maksumuse, kahe pirni kulu ja
remonttööde kulu (14,89 + 1,62 + 13,35) 29,86 euro välja mõistmiseks.

Kohus leidis, et müügieelne tehniline ülevaatus on VÕS § 367 lg 4 tähenduses lisakulu, mis on
tekkinud seoses liisingulepingu ülesütlemisega, kuivõrd nimetatud kulu on suunatud
liisinguandjale tagastatud sõiduki tehnilise seisukorra kindlakstegemiseks ja puuduste
väljaselgitamiseks. Sõiduki tehnilise seisukorra väljaselgitamine liisingulepingu ülesütlemise
korral on muu hulgas põhjendatud seetõttu, et kontrollida kasutatud sõiduki kui
individuaaltunnustega eseme väärtuse vastavust liisingulepingu sõlmides maksegraafikuga
määratud liisingueseme väärtuse vähenemise arvestusele. Olukorras, kus sõiduk vastab
komplektsuselt ja tehniliselt seisukorralt lepingus sätestatule ja heaperemeheliku kasutamise
kulumile, on tehnilise ülevaatuse kulu vältimatu lisakulu VÕS § 367 lg 4 mõistes. Tehnilise
ülevaatuse teostamist ei saa pidada liisinguandja riskiks, kuivõrd lepingu tähtaegselt lõppemisel
või liisingueseme väljaostmisel liisinguvõtja poolt ei ole igal juhul vältimatult vajalik tehnilise
ülevaatuse teostamisel. Seetõttu ei ole põhjendatud ka asuda seisukohale, et liisingulepingu
maksetega ja liisinguandja poolt rakendatava riskikoefitsendi sisse on arvestatud
liisingulepingu ülesütlemisega kaasnev vajadus tehnilise ülevaatuse teostamiseks ja lisakulude
tegemiseks. Tehniline ülevaatus on tarvilik lepingu ülesütlemisest ja VÕS § 367 lg-st 3 tuleneva
sõiduki õiglase turuhinna väljaselgitamiseks. Eeltoodust tulenevalt on põhjendatud VÕS § 367
lg 4 alusel kostjalt välja mõista 29.07.2009 arvest nr 292603210 tulenevalt müügieelse tehnilise
ülevaatuse kulu 40,05 eurot.


                                                                                                 9
Hageja esitas kostja vastu nõude müügiga kaasnevate kulude 1065,19 euro (ilma käibemaksuta)
hüvitamiseks tulenevalt Saksa Auto aktsiaseltsi 12.10.2009 arvest nr 292604377. Arve sisaldab
sõiduki realiseerimise eest makstavat tasu 1065,19 eurot ja 100% allahindlusega teenust 0 eurot.
Sõiduki realiseerimise kulu oli komisjonitasu, kokku oli lepitud konkreetne protsent sõiduki
müügi korraldamise eest. Tegemist ei ole hageja riskiga, kuna kulu tekkis liisinguvõtja poolsest
lepingu rikkumisest tulenevalt.

Kostja leidis, et sõiduki realiseerimise eest makstud sõiduki müügikulu ei ole kontrollitav,
tegemist on hageja riisikoga ja sõiduki müüki ei ole toimunud, hageja on sõiduki edasi liisinud
kolmandale isikule.

Riigikohus märkis lahendis nr 3-2-1-112-06, et kui kostja on esitanud väite müügikulude
ebamõistliku suuruse kohta, tuleb hinnata, kas müügikulud on mõistlikult põhjendatud.

VÕS § 367 lg 4 kohaselt tuleb liisinguandjale hüvitada ülesütlemisest tulenevad lisakulud.
Kostja on lepingut sõlmides nõustunud sellega, et kui hageja ütleb lepingu üles kostja rikkumise
tõttu, müüb hageja auto ning kulud tuleb tasuda kostjal. Samas ei ole hageja vastavalt lepingule
liisingueset võõrandanud, liisinguese jäi hageja omandisse ja 08.10.2009 sõlmiti sõiduki osas
kasutusleping, mitte võõrandamisleping.

Hageja ei ole sõidukite müügiga tegelev ettevõte, mistõttu on üldjuhul põhjendatud
vahendusteenuse kasutamine liisingueseme müümisel ja nimetatud kulu ei oleks hagejal
tekkinud, kui liisinguleping ei oleks üles öeldud. Sõiduki võõrandamise kulusid saab pidada
põhjendatuks juhul, kui sõiduk on vastavalt lepingus sätestatule ka tegelikult teenuse tulemusena
võõrandatud. Hageja poolt esitatud nõude kohaselt ei ole tegemist ka sõiduki hoiustamise
kuludega ajavahemikul 10.07. - 08.10.2009. Olukorras, kus hagejale jääb vahendusteenuse
kasutamise järgselt jätkuvalt sõiduki omand, on põhjendamata liisinguvõtja ja käendaja poolt
teenuse kulutuste hüvitamine üldtingimuste p 10.9.2 kohaselt, kui liisingueset ei võõrandatud
üldtingimuste p 10.5 kohaselt ja müügihinna arvelt ei arvestatud liisingulepingust tulenevate
kohustuste katmist.

Kohtu hinnangul ei ole liisingueseme müügikulud põhjendatud, kuivõrd liisinguese jäi ka pärast
08.10.2009 lepingu sõlmimist liisinguandja omandisse ning puudus alus liisingueseme väärtuse
hindamisel lähtuda liisingueseme tegelikust müügihinnast. Eeltoodust tulenevalt tuleb hageja
nõue sõiduki realiseerimise kulu hüvitamiseks jätta rahuldamata, kuna asjaolusid arvestades ei
ole tegemist põhjendatud kuluga VÕS § 367 lg 4 kohaselt.

Liisingulepingust tulenevalt on lepinguline viivisemäär 0,25% ja hagiavaldustes esitatud
arvutuste kohaselt oli 29.06.2010 - 14.06.2012 hagejal kostja vastu viivisenõue 17 917,76 eurot.
Hageja vähendas viivisenõuet 10 471,07 euroni. Kostja leidis, et hagi tuleb jätta rahuldamata
muuhulgas viivisenõude osas. Kostja keeldus hageja põhjendamatuid nõudeid rahuldamast juba
27.07.2010 ja mitte miski ei ole teda takistanud juba siis hagi esitamast, viivise tasumise nõuet
ei ole hageja kostjale varem esitanud. Juhul kui mingiski osas hageja nõue on põhjendatud,
taotleb kostja VÕS § 162 lõikest 1 tulenevalt hageja viivisenõuete vähendamist ja viiviseid
mitte välja mõista, kuna viivis ületab võimaliku tulu mitmekordselt, uus liisinguleping sõlmiti
hageja jaoks kasulikuma intressimarginaaliga, lepingujärgne intressimäär oleks 91,25% aastas,
viivis ei saa olla eraldi rikastumise allikas ja hageja ei ole oma õigusi teostanud krediidiasutuselt
oodatava hoolsusega.

Kohus leidis, et hageja nõue on põhjendatud summas (1736,09 + 307,21 + 167,90 + 40,05)
2251,25 eurot, millest põhinõue moodustab (1736,09 + 40,05) 1776,14 eurot. Hageja

                                                                                                  10
viivisenõue põhinõudelt 1736,09 eurot muutus sissenõutavaks alates liisingulepingu
ülesütlemisest 24.06.2009, samas kui kulutuste hüvitamise nõudest 40,05 eurot on hagejat
teavitatud alles 29.06.2010 teatisega, mille kostja sai kätte 30.06.2010 ja millest tulenevalt
hageja nõue 40,05 eurot muutus sissenõutavaks 14 päeva möödudes ehk 14.07.2010.

Kohus leidis, et hageja ei ole põhjendanud vaatamata kostja poolt esitatud vastuväitele
asjaolusid, mis tõendaksid seadusjärgsest viivisest suurema viivisenõude rahuldamist, mistõttu
tuleb Riigikohtu otsuses nr 3-2-1-87-10 avaldatud seisukohast tulenevalt ja VÕS § 113 lg 8 ja
§ 162 lg 1 alusel rahuldada kostja taotlus viivise vähendamiseks ja kohaldada hageja nõudele
seadusjärgset viivisemäära.

Väljaandes Ametlikud Teadaanded avaldatud teadetest tulenevalt oli ajavahemikul 29.06.2009
- 30.06.2011 seadusjärgne viivisemäär 8% aastas. 01.07. - 31.12.2011 oli seadusjärgne
viivisemäär 8,25%, perioodil 01.01. - 31.12.2012 oli seadusjärgne viivisemäär 8%.

Kohus leidis, et võlgnevustelt 1736,09 eurot ja 40,05 eurot on põhjendatud hageja taotluse
alusel perioodi 29.06.2010 - 14.06.2012 eest välja mõista (1736,09 x 8% x 15 / 365 + 1776,14
x 8% x 350 / 365 + 1776,14 x 8,25% x 183 / 365 + 1776,14 x 8% x 165 / 365) 279,66 eurot.
Eeltoodust tulenevalt on VÕS § 113 lg 1 ja 8 ning § 162 lg 1 alusel põhjendatud rahuldada
hageja 14.06.2010 seisuga sissenõutavaks muutunud viivisenõue seadusjärgse viivisemäära
alusel ning põhjendatud ulatuses 279,66 eurot.

Koos arvest nr 023595-21 tuleneva viivisenõudega tuleb kokku rahuldada hageja
sissenõutavaks muutunud viivisenõue (167,90 + 279,66) 447,56 eurot ning edasiulatuva viivise
nõue rahuldada VÕS § 113 lg 8 ja § 162 lg 1 alusel seadusjärgse viivisemäära alusel alates
15.06.2010 kuni nõude kohase täitmiseni.

Apellatsioonkaebus

Hageja palub maakohtu otsuse tühistada osas, millega kohus jättis hagi rahuldamata ja uue
otsusega hagi rahuldada täies ulatuses. Menetluskulud jätta vastustaja kanda.

Hageja esitas maakohtule 08.10.2012, 27.06.2013 ja 17.01.2014 taotlused ekspertiisi
määramiseks, mille kohus jättis rahuldamata. Taotlused ekspertiisi määramiseks olid
põhjendatud, kuivõrd VÕS § 367 lg 3 järgi on liisingueseme tagastamise hetke väärtus asjas
olulist tähtsust omav asjaolu.

Maakohus asus ekslikult seisukohale, et liisingueseme väärtuse määramisel on põhjendatud
lähtuda liisingulepingu lisaks olevast maksegraafikus kajastatud 15.07.2009 liisingueseme
jääkväärtusest 28 268,80 eurot. VÕS § 367 lg 3 kohaselt, kui liisinguese jääb pärast
liisingulepingu ülesütlemist liisinguandja omandisse, tuleb liisinguandja kulutuste hüvitamise
nõude suuruse määramisel arvestada liisingueseme väärtust selle liisinguandjale tagastamise
hetkel. Liisingulepingu lõpetamisel ennetähtaegselt ei ole liisingeseme väärtust võimalik
kuupäevaliselt hinnata, tuginedes liisingueseme maksgraafikule. Liisingulepingu lisaks olev
maksegraafik võtab arvesse liisinguperioodi kestust ning on koostatud põhimõttel, et pärast
esmasissemakset oleks igakuised tagasimaksesummad praktiliselt ühesuurused. Seega
moodustas tasumisele kuuluv intress liisinguperioodi esimesel poolel (s.h kuni 15.07.2009)
suurema osa igakuisest tagasimaksesummast kui liisinguperioodi teises pooles. Liisingulepingu
alusel tasumisele kuuluv intress aga auto väärtust mõjutada ei saa. Lisaks sellele on
maksegraafikus sisalduvad igakuised osamaksed arvutatud välja liisinguperioodi kestuse alusel.
Igakuised osamaksete summad ei ole seega võrdelises seoses auto turuväärtuse vähenemisega.

                                                                                           11
Järelikult ei saa tasumata osamaksete suurus nende osamaksete tasumise tähtpäeval olla
võrdeline liisingueseme tegeliku väärtusega.

Poolte vahel puudub vaidlus selles, et apellant on püüdnud liisingueset pärast lepingu
ülesütlemist maha müüa. Portaali auto24.ee 04.10.2009 müügikuulutuse väljavõtte kohaselt oli
liisinguese avalikult müüa komisjonimüügi korras alghinnaga 30 038 eurot ja soodushinnaga
27 162 eurot. Liisingueseme müügikuulutuses avaldatud hinnad sisaldasid käibemaksu.
Riigikohus leidis tsiviilasjas nr 3-2-1-124-08, et kasutusrendi tüüpi liisingulepingu
ülesütlemisel tuleb ka liisingueseme tagastamise aegse väärtuse arvestamise lähtuda väärtusest,
mida on käibemaksu võrra vähendatud. Seega nähtub portaali auto24.ee väljavõttest, et sõiduk
oli müügis soodushinnaga 22 635 eurot (km-ta) ning sellist müügihinda oleks eelnimetatud
Riigikohtu lahendi valguses saanud lugeda ka liisingueseme väärtuseks, eeldusel, et sõidukile
oleks leitud sellise hinnaga ostja. Kuna ka soodushinnaga müügis olnud liisinguesemele ostjat
leida ei õnnestunud, pidi sõiduki tegelik tagastamise aegne väärtus olema veelgi madalam.

Apellandil õnnestus 08.10.2009 sõlmida liisinguleping nr 2, kus sõiduki maksumuseks määrati
21 303,82 eurot (km-ta). Võttes arvesse Eesti autoturu olukorda 2009. a keskpaigas, oli sõiduki
väärtus selle tagastamise hetkel reaalne turuhind. Seega oli liisingueseme väärtuseks pärast
liisingueseme tagastamist 21 303,82 eurot (km-ta), sest turuolukorda arvestades ei olnud
apellandil võimalik liisingueset kallima hinnaga ei võõrandada ega ka uuesti liisingusse anda.

Kuna liisingulepingu ülesütlemise tagajärjel liisinguvõtja lepingurikkumise tõttu oli apellant
sunnitud andma liisingueseme nõudejäägist tunduvalt madalama hinnaga uuesti liisingusse, on
apellant kandnud kahjumit 6964,98 eurot (nõudejääk 28 268,80 eurot – sõiduki turuväärtus
selle tagastamise hetkel 21 303,82 eurot). Seega on kahju apellandile tekkinud sõltumata sellest,
kas liisinguese ka tegelikult võõrandati või mitte. Järelikult on apellandil VÕS § 367 lg 1 ja lg
3 alusel õigus nõuda vastustajalt kahju 6964,98 euro hüvitamist.

Maakohus asus põhjendamatult seisukohale, et VÕS § 367 lg 4 alusel tuleb vastustajalt välja
mõista vaid müügieelse tehnilise ülevaatuse kulu 40,05 eurot. VÕS § 367 lg 4 kohaselt peab
liisinguvõtja hüvitama liisinguandjale ülesütlemisest tekkinud lisakulud, välja arvatud juhul,
kui ülesütlemise põhjustasid liisinguandjast tulenevad asjaolud. Liisingulepingu lahutamatuks
osaks olevate üldtingimuste p 10.5 kohaselt võõrandab liisinguandja liisingulepingu
ülesütlemisel liisingueseme. Igasuguse võõrandamistegevusega kaasnevad teadupärast kulud.
Seda nii juhul, mil liisinguandja müüks tagastatud sõidukeid ise kui ka siis, mil liisinguandja
kasutab selleks kolmandate isikute müügiteenuseid. Müügikulude kvalifitseerumist
lisakuludeks VÕS § 367 lg 4 tähenduses kinnitab ka Riigikohtu senine praktika. Asjas puudus
vaidlus selle üle, et apellant on ka tegelikult sõiduki realiseerimisega seonduvad kulud kandnud.
Seda tõendavad hagiavaldusele lisatud arved teenuste osutamise eest. Seetõttu ei saa kulutuste
hüvitamise nõude põhjendatust otsustada ainuüksi fakt, kas sõiduk ka tegelikult maha müüa
õnnestus või mitte, eriti kui arvestada autoturu kehva olukorda 2009. a majandussurutise ajal.

Lisaks on apellant senise menetluse kestel korduvalt märkinud, et vastustajal oli soovi korral
võimalik korraldada iseseisvalt sõiduki müük. Apellant ei ole teinud vastustajale ühtegi
takistust ostja leidmisel või sõiduki müügile kaasaaitamisel. Vastustaja ei ole apellandiga
koostööd teinud, kuigi tal olid selleks kõik võimalused olemas.

Apellandi puhul on tegemist äriühinguga, kelle majandustegevus ei hõlma tagastatud
liisinguesemete müüki. Seega on põhjendatud, et apellant kasutas sõiduki tagastamisel,
müügikorda seadmisel ja realiseerimisel kolmandatest isikutest teenuse osutajate abi. Seega ei
saa kulutuste hüvitamisel olla määravaks asjaolu, kas apellandil sõiduk ka tegelikult maha müüa

                                                                                              12
õnnestus või mitte. Kuigi apellant jäi liisingulepingu nr 2 sõlmimise järgselt sõiduki omanikuks,
tuleb lisada, et liisingulepingu nr 2 üldtingimuste p 8 kohaselt on liisinguvõtjal siiski võimalik
liisinguese pärast lepingu lõppemist välja osta.

Kuna liisinguleping öeldi üles liisinguvõtjast tulenevatel põhjustel ning liisinguandja oli
liisingulepingu üldtingimuste p 10.5 kohaselt kohustatud liisingueseme võõrandama, peab
vastustaja hüvitama apellandile liisingueseme realiseerimisest tulenevad kulud täies ulatuses
kokku 1294,89 eurot (s.o sõiduki tagastamise, müügikorda seadmise ja müügikulud).

Apellant ei nõustu maakohtu seisukohaga, et apellant ei ole põhjendanud asjaolusid, mis
tõendaksid seadusjärgsest viivisest suurema viivisenõude rahuldamist. Kokku lepitud
viivisemäär ei ole ebamõistlikult suur ega kuulu vähendamisele. Seadus ei sätesta viivise
suuruse kokkuleppele piiranguid. Viivise ebamõistlikule suurusele võib viidata ainuüksi
asjaolu, kui viivis ületab kordades põhinõuet. Apellant on hagi esitamise seisuga sissenõutavaks
muutunud viivist juba suures ulatuses vähendanud, sest ta nõuab viivist üksnes põhinõude
ulatuses. Samuti tuleb arvestada, et apellant on viivise arvestamist alustanud alates 29.06.2010,
mistõttu on viivise arvestus muutunud sellega vastustajale soodsamaks ehk apellant ei ole
varasema aja eest viivist nõudnud.

Kuna VÕS § 113 lg 1 teise lause kohaselt prevalveerib lepingujärgne viivisemäär seadusjärgse
viivisemäära ees ning tegemist ei ole ebamõistlikult suure viivisemääraga, on apellandil õigus
nõuda lepingujärgset viivist 0,25% päevas arvates kohustuse sissenõutavaks muutumisest kuni
kohase täitmiseni.

Vastus apellatsioonkaebusele

Kostja vaidleb apellatsioonkaebusele vastu.

Ringkonnakohtu seisukoht

Kolleegium leiab, et maakohtu otsus tuleb TsMS § 657 lg 1 p 2 alusel tühistada ja uue otsusega
hagi rahuldada osaliselt. Hageja apellatsioonkaebus tuleb rahuldada osaliselt.

Maakohus tuvastas, et hageja ja Eesti Teede Grupp osaühingu (end. OÜ MHG Baltic,
likvideerimisel) vahel sõlmiti liisinguleping nr 023595, mille esemeks oli sõiduauto Mercedes-
Benz R320 ning kostja vastutab liisinguvõtja kohustuse täitmata jätmise eest tulenevalt
käenduslepingust. Eelnimetatud asjaolude osas vaidlus puudub.

Hageja esitas kostja vastu alljärgnevad liisingulepingust tulenevad nõuded: tähtajaks tasumata
lepingujärgsed liisingumaksed 2211,20 eurot, sh viivis; sõiduki tagastamisega seotud kulud
159,78 eurot; vara müügikorda seadmise kulud 69,92 eurot; müügiga seotud kulud 1065,19
eurot ja nõudejääk 28 268,80 eurot. Liisinguandjale tagastatud vara realiseeriti hinnaga
21 303,82 eurot (ilma käibemaksuta), seega jäi hagi kohaselt kostja võla suuruseks 10 471,07
eurot. Hageja palus kostjalt välja mõista lepingujärgse viivise põhinõude ulatuses. Maakohus
rahuldas hageja nõude osaliselt, mõistis välja kostjalt põhivõlgnevuse 1776,14 eurot, sh
tasumata lepingulised maksed 1736,09 eurot ning sõiduki müügikorda seadmise kulu 40,05
eurot. Maakohus kohaldas viivise väljamõistmisel seadusjärgset viivisemäära.

Hageja palub maakohtu otsuse tühistada osas, millega kohus jättis nõude rahuldamata. Hageja
leiab, et maakohus jättis põhjendamatult rahuldamata hageja taotluse ekspertiisi läbiviimiseks
liisingueseme keskmise turuhinna välja selgitamiseks, ning tuvastas ebaõigesti sõiduki

                                                                                               13
tagastamisaegse väärtuse. Hageja leiab, et sõiduki realiseerimisega seotud kulud on
põhjendatud kulutused, mis tuleb kogu ulatuses kostjalt välja mõista. Viivisemäära osas leiab
hageja, et poolte vahel lepingus kokku lepitud viivisemäär ei ole ebamõistlikult suur ega kuulu
vähendamisele, seda enam, et hageja juba vähendas sissenõutavaks muutunud viivise
põhinõude summani.

Kolleegium on seisukohal, et maakohus leidis ekslikult, et liisingueseme väärtuse määramisel
on põhjendatud lähtuda liisingulepingu lisaks olevast maksegraafikus kajastatud liisingueseme
jääkväärtusest. VÕS § 367 lg-s 1 sätestatud liisinguandja kulude hüvitamise nõude suuruse
määramisel tuleb arvestada liisinguandjale tagastatud liisingueseme väärtust,
s.o. tsiviilseadustiku üldosa seaduse § 65 järgi sarnase eseme kohalikku keskmist müügihinda
liisingueseme liisinguandjale tagastamise hetkel. Liisinguandja nõude arvestamise eelduseks
VÕS § 367 lg 3 järgi ei ole liisingueseme müük, vaid oluline on selle väärtus.

Kuna vaidlus oli liisingueseme väärtuse üle, määras ringkonnakohus asjas ekspertiisi sõiduki
tegeliku väärtuse (turuväärtuse) kindlakstegemiseks selle liisinguandjale tagastamise hetke
seisuga juulis 2009.a.

Kolleegium leiab, et põhjendatud on võtta liisingueseme väärtuse määramisel aluseks kohtule
03.02.2016 esitatud riiklikult tunnustatud eksperdi arvamus, kuna selles on antud objektiivne
hinnang sõiduki harilikule väärtusele ehk tõenäolise turuhinna võimalikule kujunemisele.
Eksperdi arvamus on piisavalt usaldusväärne tõend ning kajastab liisingueseme tegelikku
turuväärtust 2009. a.

Et eksperdi arvamuse kohaselt oli sõiduauto MB R320, reg.numbriga XXX XXX, harilikuks
väärtuseks 2009.aasta juulis 430 000 krooni ehk 27 482 eurot koos käibemaksuga, siis on
sõiduki hinnaks ilma käibemaksuta 22 901,67 eurot, arvestades, et üldine käibemaksumäär on
alates 2009. aasta 1. juulist 20 % kauba või teenuse maksustatavast väärtusest (KMS § 15 lg 1).

Seega on põhjendatud kostjalt hageja kasuks välja mõista 5367,13 eurot (nõudejääk 28 268,80
eurot – sõiduki turuväärtus 22 901,67 eurot).

Pooltel ei ole vaidlust selle üle, et kostjal oli hageja ees tasumata lepingulised maksed 1736,09
eurot ning arvetest nr. 023595-21, nr. 023595-22 ja nr. 023595-23 tulenev intress kokku 307,21
eurot ja viivis 447,56 eurot. Lisades sellele 40,05 eurot tehnilise ülevaatuse kulu ja nn.
müügikahjumi 5367,13, eurot, saame 7 898,04 eurot.

Ringkonnakohus peab otsust tehes arvesse võtma seda, et apellatsioonimenetluse jooksul on
kostja maakohtu otsuse ulatuses, millises maakohus hagi rahuldas, täitnud: 10.11.2014 on
tasutud hagejale 1 776,14 eurot ja 18.06.2015 intressi 307,21 eurot ja 447,56 eurot viivist. Seda
arvestades tuleb kostjalt välja mõista vaid 5367,13 eurot.

Ringkonnakohus on seisukohal, et maakohus jättis põhjendatult hageja kasuks välja mõistmata
kogu ulatuses sõiduki tagastamisega seotud kulud 159,78 ja müügikulud 1065,19 eurot ning
leidis, et põhjendatud on sõiduki müügikorda seadmise kuludest välja mõista tehnilise
ülevaatuse kulu 40,05 eurot, Selles osas nõustub ringkonnakohus maakohtu põhjendustega ning
tuginedes TsMS § 654 lg-le 6 neid üle ei korda.

Vastuseks apellatsioonkaebuse sellekohastele väidetele märgib kolleegium järgmist. Kuna
VÕS § 367 lg 4 järgi saab liisinguandja nõuda liisinguvõtjalt liisingulepingu ülesütlemisest
tekkinud lisakulude hüvitamist, tuleb liisinguandjal TsMS § 230 lg 1 järgi tõendada, millised

                                                                                              14
lisakulud tal liisingulepingu ülesütlemise tõttu tekkisid. Riigikohus on korduvalt märkinud, et
liisinguandja peab piisavalt põhjendama ja tõendama taoliste lisakulude tegemist ning nende
vajalikkust ja põhjuslikku seotust liisingulepingu ülesütlemisega. Lisakuludena ei saa hüvitada
sõiduki remondikulusid, sest sõiduki remondivajadusega tuleb arvestada sõiduki
tagastamisaegse väärtuse määramisel (vt nt RK otsus nr 3-2-1-52-11). Praegusel juhul, kus
liisinguvõtja vaidles liisinguandja lisakulude nõudele vastu, leides, et need ei ole põhjendatud,
ei ole liisinguandja piisavalt tõendanud, et iga lisakulu, mille hüvitamist ta nõuab, on
põhjendatud ja tekkis liisingulepingu ülesütlemise tõttu. Üldjuhul saab sõiduki võõrandamisega
seotud kulusid pidada põhjendatud kuludeks, kuid olukorras, kus liisinguandja on liisingueseme
üle andnud uuele liisinguvõtjale, ei saa lugeda põhjendatuks sõiduki realiseerimisega tegelevale
äriettevõttele sõiduki müügi eest makstavat tasu.

Maakohtu otsus on ebaõige viivise vähendamise põhjenduse osas. Lepinguline viivisemäär oli
0,25% päevas. Hageja nõudis viiviseid ulatuses, mis ei ületa põhivõlga. Kostja palus viivist
vähendada VÕS §-de 113 lg. 8 ja 162 alusel. Maakohus on ekslikult leidnud, et viivist saab
vähendada selliselt, et kohaldatakse VÕS §-ist 113 lg. 1 teises lauses sätestatud viivisemäära:
see oleks vastuolus nimetatud lõike kolmanda lausega, mis ütleb, et kui lepinguga on ette nähtud
kõrgem intressimäär kui seadusjärgne viivisemäär, loetakse viivise määraks lepinguga
ettenähtud viivisemäär.

Ringkonnakohus leiab, et perioodi eest alates lepingu ülesütlemisest kuni ringkonnakohtu
otsuse tegemine tuleb kostjalt nõutavat viivist VÕS §-de 113 lg. 8 ja 162 alusel vähendada
357,51 euroni, arvestades ei hageja ei teinud kohe ise kindlaks sõiduki turuväärtust selle
tagastamise hetkel, esitades põhjendamatult suure nõude, ning kostja heauskset käitumist, kes
tasus pärast maakohtu otsust otsusega väljamõistetud summad hagejale. Kuna kostja tasus
18.06.2015 maksekorraldusega ka 357,51 eurot viivist, siis nimetatud perioodi eest jätab
ringkonnakohus viivise välja mõistmata.

TsMS § 367 alusel mõistab ringkonnakohus kostalt välja etteulatuva viivise 0,25% päevas
võlamõistatavalt summalt 5367,13 eurot alates ringkonnakohtu otsuse jõustumisest kuni
täitmiseni.

Kuna ringkonnakohus rahuldab hagi ja apellatsioonkaebuse osaliselt, siis TsMS § 163 lg 1 järgi
jätab kohus kõik menetluskulud poolte endi kanda.




/allkirjastatud digitaalselt/

  Reet Allikvere                         Tiit Kollom                            Ulvi Loonurm




                                                                                              15

                          KOHTUMÄÄRUS
 Kohus                         Viru Maakohus

 Määruse aeg ja koht           03.märts 2016, Rakvere kohtumajas

 Kohtuasja number              1-15-3136
 Kohtunik                      Kristel Vedro
 Kohtuistungi sekretär         Raili Raja

 Prokurör                      Enn Pustak

 Kaitsja                       Allan Valk (lepinguline)

 Tõlk                          Tatjana Šibajeva

 Kohtuasi                      Viru Vangla materjalid Aleksandr Raki vangistusest
                               tingimisi enne tähtaega vabastamiseks

                               ALEKSANDR RAK, i.k. 38306252240, kannab karistust
 Süüdimõistetu
                               Viru Vanglas, elukoht vabanemisel: xxxx
                               Karistuse kandmise algus 10.06.2014 ja lõpp 10.06.2017.

 Kohtuasja läbivaatamise aeg   15.02.2016, videokohtuistungil
 Kohtumääruse õiguslik alus    KarS § 76; KrMS § 426, § 383, § 384 ja § 387.

 RESOLUTSIOON

Jätta Aleksandr Rak vangistusest tingimisi enne tähtaega vabastamata.

Edasikaebamise kord
Kohtumäärusele on õigus esitada määruskaebus Viru Maakohtule 15 päeva jooksul alates
päevast, mil isik sai vaidlustatavast kohtumäärusest teada või pidi teada saama.
Kohtumääruse väljatrükk saata Viru Vanglale, prokurörile, Aleksandr Rakile ja tema
kaitsjale.

Asjaolud

Viru Vangla esitas 09.12.2015 Viru Maakohtule materjalid kinnipeetava Aleksandr Raki
vangistusest tingimisi enne tähtaega vabastamiseks.



                                            1
Aleksandr Rak on süüdi tunnistatud Viru Maakohtu 07.10.2015 otsusega kokkuleppemenetluse
korras KarS § 121 (alates 01.01.2015 KarS § 121 lg 2 p 3) ja § 136 lg 1 järgi ning KarS § 63
lg 1 alusel mõistis kohus talle karistuseks 3 aastat vangistust. Karistuse kandmise alguseks luges
kohus 10.06.2014.

Arvestades kinnipeetava ohtlikkuse taset ning uue kuriteo toimepanemise tõenäosust toetab
Viru Vangla kinnipeetava tingimisi ennetähtaegset vabastamist.

Kohtuistung

Aleksandr Rak taotleb enda tingimisi ennetähtaegset vabastamist ja selgitab, et teda on vanglas
nakatatud xxxx ning vangla keeldub teda ravimast, invaliidsus on tal selgroo trauma tõttu juba
olemas. Avaldab, et tahab olla koos lähedastega, kasvatada last, käia tööl ja toetada oma peret
ning ema. xxxx ära sõita ei plaani, kuigi ta abikaasa töötab xxxx lennujaamas ja ka laps elab
xxxx, kuid ta tahab teha kõik, et pere xxxx tagasi tuleks. Narkootikumidega pole tal kunagi
probleem olnud ega saagi olema, kuna ta on jahimees ja tal on relv, mistõttu ta on niigi kogu
aeg kontrolli all. Kinnitab, et on oma tehtud tegudest aru saanud, teda ei ole kahtlustatavana
üheski uues kriminaalasjas üle kuulatud, pole kunagi kuulunud ega kuulu ühtegi kuritegelikku
grupeeringusse ja kellegi suhtes kättemaksu mõtteid ei ole.

Prokurör asja arutamisest osa ei võtnud, kuid on esitanud kohtule kirjalikult oma seisukoha,
mille kohaselt prokuratuur kinnipeetava ennetähtaegset vabastamist ei toeta ning on sellele
resoluutselt vastu. Prokurör märgib, et kinnipeetava suhtes on prokuratuuri menetluses
kriminaalasi KarS § 214 lg 2 p 4 tunnustel. Prokurör on ka seisukohal, et isiku ükskõikne
suhtumine teise isiku isikupuutumatusse ja kaaskodaniku turvatundesse viitab kinnipeetava
ohtlikkusele ning Aleksandr Raki puhul ei esine erandlikke asjaolusid, mis võimaldaksid teda
kui vägivaldse isikuvastase kuriteo toimepannud isikut ennetähtaegselt vabastada.

Kaitsja on seisukohal, et kõik eeldused ning tingimused kinnipeetava ennetähtaegseks
vabastamiseks on täidetud (elukoht, töökoht ja toetav tugivõrgustik on olemas). Isik ei
koormanud kohut võttes oma karistuse vastu kokkuleppemenetluses, vanglas on ennast
näidanud ainult positiivsest küljest ja käesolev on üldse tema esimene kriminaalkaristus.
Eeltoodust tulenevalt on kaitsja sõnul lausa hädavajalik anda isikule võimalus naasta uuesti
ühiskonda.

Kohtumääruse põhjendused

Kohus, tutvunud asja materjalide ja prokuröri seisukohaga ning ära kuulanud kinnipeetava ja
tema kaitsja leidis, et taotlus ei ole põhjendatud ega kuulu rahuldamisele.

Vastavalt KarS § 76 lg 4 tingimisi enne tähtaega vangistusest vabastamise otsustamisel arvestab
kohus kuriteo toimepanemise asjaolusid, süüdlase isikut, varasemat elukäiku ning käitumist
karistuse kandmise ajal, samuti tema elutingimusi ja neid tagajärgi, mida võib süüdlasele kaasa
tuua tingimisi enne tähtaega karistusest vabastamine.

Aleksandr Raki käitumine vanglas on olnud seaduskuulekas: kehtivad distsiplinaarkaristused
puuduvad. Vastavalt Riigikohtu kriminaalkolleegiumi 02.11.2006 määrusele kohtuasjas nr
3-1-1-91-06 on vangistusest ennetähtaegse vabastamise oluliseks tingimuseks vangistatu
õiguspärane käitumine. Käesoleval juhul on see tingimus täidetud. Kohus leiab aga, et


                                                2
eelnimetatu on küll oluliseks, kuid mitte otsustavaks tingimuseks kinnipeetava isikuomaduste
üle otsustamisel.

Kinnipeetav on kriminaalkorras karistatud esimest korda ja ka vanglas viibib esimest korda.
Käesolevat karistust kannab seadusliku aluseta vabaduse võtmise ning korduva kehalise
väärkohtlemise eest ja kuritegu on toime pandud kättemaksu eesmärgil. Isik oli kuulutatud
rahvusvaheliselt tagaotsitavaks ning peeti kinni xxxx ja vahistati xxxx väljaandmistaotluse
lahendamise raames. Isiku enda sõnul lahkus ta xxxx teadmata, et on tagaotsitav.

Kriminaalhooldusametniku arvamusest nähtub, et kinnipeetav asuks vabanemisjärgselt elama
ema juurde. Kodukülastuse käigus on välja selgitatud, et tegemist on kinnipeetava emale
kuuluva 3-toalise korteriga. Seega on isikul olemas elukoht, mis on kinnipeetava ennetähtaegse
vabastamise vältimatuks eelduseks.

Positiivseks loeb kohus ka asjaolu, et kinnipeetav läbis vanglas riigikeele õppe A1 tasemel.

Positiivseks ja mitte vähetähtsaks peab kohus ka toetava sotsiaalvõrgustiku olemasolu:
kinnipeetavat ootavad vabaduses tema abikaasa ja alaealine laps, aga ka vanemad, vend ja õed
ning ämm. Suhted lähedastega on head ja toetavad. Vanemad ja ämm on nõus kinnipeetavat
vabanemisel materiaalselt toetama.

Samas peab märkima, et kinnipeetava tutvusringkonnas on kriminaalkorras karistatud isikuid.
Kuna kuritegu on toime pandud grupis, siis kriminaalse mõtteviisi, käitumise ja taustaga
isikutega läbikäimine ei soodusta kinnipeetava taasühiskonnastumist. Isik ise ei pea ennast
mõjutatavaks.

Kinnipeetavale on vabanemisel garanteeritud töökoht OÜ’s xxxx, kohtule on esitatud
garantiikiri. Kohtu hinnangul aitaks tööle asumine vähendada tegevusetust, mis omakorda
peaks vähendama uute kuritegude toimepanemise riske.

Vangla hinnangul on üldise korduva kuriteo toimepanemise tõenäosus kahe aasta jooksul 11%
ning vägivaldse kuriteo toimepanemise tõenäosus kahe aasta jooksul 8%. Ohustatud on
ühiskond tervikuna ning oht seisneb teiselt isikult ebaseaduslikus vabaduse võtmises ja
korduvate kehavigastuste tekitamises. Oht on kõige tõenäolisem, kui isik jätkab kriminaalse
tausta ja mõtteviisiga isikutega läbikäimist.

Vangla iseloomustuse kohaselt on Aleksandr Rak endast heal arvamusel, tahab teistest
kinnipeetavatest parem välja näha. Isik avaldab kriminaalseid hoiakuid ja ei ole nõus vanglas
töötama, leiab selleks erinevaid vabandusi. Aleksandr Rak küll tunnistab probleeme, kuid mitte
alati ei hinda neid objektiivselt ja otsib pigem kiireid tulemusi kui pikaajalisi lahendusi.
Probleemide lahendamisel võib kasutada vägivalda ja eesmärgi saavutamiseks ebaseaduslikke
teid ning vahendeid.

Teabe- ja uurimisosakonna andmetel on kinnipeetav kuritegeliku ühenduse liige ja suhtleb ka
käesoleval ajal kuritegeliku ühenduse liikmetega kirja ja kokkusaamiste teel.

Eeltoodu alusel asub kohus seisukohale, et Aleksandr Raki puhul on tegemist kõrge
käitumiskontrollist kõrvalehoidumise riskiga, mistõttu ei ole kriminaalhoolduse ajal
võimalik tema ohtlikkust ühiskonnas alandada.


                                               3
Kohus leiab, et süüdimõistetu võimalused vabanemisel (elu- ning töökoha olemasolu ja
lähedaste toetus) ning käitumine vangistuse ajal (distsiplinaarkaristuste puudumine) ei kaalu
üles tema käitumist enne vangistusse sattumist ning isikul tuleb karistuse kandmist jätkata
vangistuses.

Kohus on seisukohal, et kuna Aleksandr Rak kannab karistust isikuvastase (teise isiku
tervisevastase) ja vabadusevastase kuriteo toimepanemise eest, siis tema ennetähtaegse
vabastamise korral saaks ühiskonna õiglustunne tugevalt riivata, kuna karistuse
üldpreventsiooni eesmärgiks on näidata ühiskonnale, et teise inimese kehaline väärkohtlemine
ja temalt ebaseaduslikult vabaduse võtmine ei ole tolereeritav ning toob endaga kaasa tugeva
riigipoolse sanktsiooni, mis võib väljenduda pikaajalises vangistuses ning eelduslikult selle
täiel määral ära kandmises.

Kohus märgib täiendavalt, et isik, kes pani toime kuriteo, peab arvestama asjaoluga, et tal tuleb
ära kanda kogu temale mõistetud karistus ning riik ei loo tingimisi ennetähtaegselt vangistusest
vabastamise korra kehtestamisega isikutele õiguspositsioone, millele need hiljem võiksid
toetuda. Süüdimõistmisel ei ole ennetähtaega vabastamine isikule garanteeritud.


(allkirjastatud digitaalselt)

Kristel Vedro
kohtunik




                                               4

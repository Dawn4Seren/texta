RIIGIKOHUS
TSIVIILKOLLEEGIUM


KOHTUOTSUS
Eesti Vabariigi nimel

 Kohtuasja number                     3-2-1-157-15

 Otsuse kuupäev                       Tartu, 30. märts 2016

 Kohtukoosseis                        Eesistuja Peeter Jerofejev, liikmed Henn Jõks, Ants Kull, Jaak
                                      Luik, Jüri Põld, Malle Seppik, Tambet Tampuu

 Kohtuasi                             OAO Bank Sankt-Peterburg hagi kohtutäitur Urmas
                                      Tärno vastu kahjuhüvitise (saamata jäänud tulu)
                                      saamiseks

 Vaidlustatud kohtulahend             Tallinna Ringkonnakohtu 30. juuni 2015. a otsus tsiviilasjas
                                      nr 2-13-50257

 Kaebuse esitaja ja kaebuse liik      Kohtutäitur Urmas Tärno kassatsioonkaebus

 Tsiviilasja hind Riigikohtus         97 446 eurot 18 senti

 Menetlusosalised ja nende            Hageja OAO Bank Sankt-Peterburg (asukoht Maloohtinskij
 esindajad Riigikohtus                Prospekt 64a, 195112 Sankt-Peterburg, Vene Föderatsioon),
                                      esindaja vandeadvokaat Indrek Leppik

                                      Kostja kohtutäitur Urmas Tärno, esindaja vandeadvokaat
                                      Gerly Kask

 Asja läbivaatamise kuupäev           15. veebruar 2016. a, kirjalik menetlus



RESOLUTSIOON
1. Tühistada Tallinna Ringkonnakohtu 30. juuni 2015. a otsus tsiviilasjas nr 2-13-50257 osas,
millega ringkonnakohus hagi rahuldas ja mõistis kostjalt välja 97 446 eurot 18 senti, samuti
menetluskulude jaotuse osas. Tallinna Ringkonnakohtu 30. juuni otsus tsiviilasjas nr 2-13-
50257 on jõustunud osas, milles hagi ei rahuldatud, st 97 446 eurot 18 senti ületavas osas.
2. Saata tsiviilasi tühistatud osas uueks läbivaatamiseks Tallinna Ringkonnakohtule.
3. Kassatsioonkaebus rahuldada osaliselt.
4. Tagastada kassatsioonkaebuselt tasutud kautsjon.


ASJAOLUD JA MENETLUSE KÄIK
1. OAO Bank Sankt-Peterburg (hageja) esitas 24. oktoobril 2013 Harju Maakohtule kohtutäitur
Urmas Tärno (kostja) vastu hagi, milles palus kostjalt välja mõista kahju hüvitamisena või hüvitisena
rahalise kohustuse täitmisega viivitamise eest (viivisena) võlaõigusseaduse (VÕS) § 113 lg 1 alusel
73 480 eurot 92 senti (viivituse aeg 22. novembrist 2010 kuni 24. oktoobrini 2013, viivist arvestada
309 001 eurolt 23 sendilt) ning alates 25. oktoobrist 2013 viivise seadusjärgses määras kuni
kohustuse täitmiseni. Alternatiivselt palus hageja välja mõista kostjalt intressi alusetult saadud raha
eest 54 248 eurot 76 senti.
Hageja palus lõpliku nõudena (pärast Riigikohtu 14. aprilli 2014. a otsuses tsiviilasjas nr 3-2-1-26-14
kui sarnases asjas antud õiguslikke seisukohti) kostjalt välja mõista saamata jäänud tuluna kas:
1) perioodi 1. august 2011 kuni 11. oktoober 2014 (1168 päeva) eest arvestatuna hagejale viivitusega
tasutud 309 001 eurolt 23 sendilt intressimääraga 11,37% aastas: 112 427 eurot 1 senti või lähtumisel
intressimäärast 9,85% aastas: 97 446 eurot 24 senti, või
2) perioodi 21. november 2011 kuni 11. oktoober 2014 eest arvestatuna hagejale viivitusega tasutud
309 001 eurolt 23 sendilt intressimääraga 11,37% aastas: 101 646 eurot 37 senti või lähtumisel
intressimäärast 9,85% aastas: 88 057 eurot 73 senti, või
3) perioodi 18. aprill 2012 kuni 11. oktoober 2014 eest arvestatuna hagejale viivitusega tasutud
309 001 eurolt 23 sendilt intressimääraga 11,37% aastas: 87 207 eurot 93 senti või lähtumisel
intressimäärast 9,85% aastas: 75 587 eurot 58 senti.
2. Hageja väitel tegi Harju Maakohus 19. augustil 2009 tsiviilasjas nr 2-08-84087 (Bergen
Bunkers AS-i hagi Vyborg Shipping Co Ltd vastu võlgnevuse väljamõistmiseks) hagi tagamise
abinõu asendamise määruse, millega lubas müüa Vyborg Shipping Co Ltd-le kuuluva laeva OMG
Tosno (laev) ja kohustas müügist saadud raha hoiustama Rahandusministeeriumi arvelduskontol.
Määrust täitis kostja. Hageja ühines täitemenetlusega. 30. aprillil 2010 müüs kostja laeva
enampakkumisel 1 724 331 euro 16 sendi eest. 19. augustil 2010 tegi ta viimased täitekulude
väljamõistmise otsused (17 otsust kokku 734 694 euro 65 sendi suuruses summas). 27. aprillil 2011
loobus Bergen Bunkers AS hagist laeva omaniku vastu, misjärel jäi hageja täitemenetluses ainsaks
sissenõudjaks. 10. juunil 2011 tühistas Harju Maakohus tsiviilasjas nr 2-08-84087 19. augustil 2009
rakendatud hagi tagamise abinõu (st kostjal ei olnud enam kohustust raha hoiustada). Kostja tegi
hagejale Harju Maakohtu 8. novembri 2012. a määruse alusel väljamakse 989 636 eurot 52 senti ja
jättis maksmata 309 001 eurot 23 senti (arvates viimati nimetatud summa oma täitekulude otsustega
ebaõigesti täitekulude hulka, lisades täitekuludele alusetult käibemaksu ning määrates laeva sadamas
seismise kulud põhjendamatult suurtena). 309 001 eurot 23 senti kandis kostja hagejale üle
11. oktoobril 2014.
Kostja viivitas õigusvastaselt täitemenetluse tulemi väljamaksmisega, mistõttu tekkis hagejal kahju
saamata jäänud tuluna. Hagejal on õigus nõuda kinnihoitud summalt Venemaa pangaturu keskmist
brutointressi (11,37%) arvestatuna. Saamata jäänud tulu nõude õiguslikuks aluseks on VÕS § 128
lg 4. Alternatiivselt on hagejal õigus nõuda enda kui pangaasutuse keskmist brutointressi (9,85%).
Hageja esitas, tõendamaks keskmist laenuintressimäära, millega pangal oli võimalik laenu anda,
intressimäärad aastatel 2011-2012 (II kd, tl 157-225). Samuti 2011. a ja 2012. a majandusaasta
aruanded (II kd, tl 230-251), mis tõendavad, et hageja on andnud laene ja raha väljalaenamiselt
intressitulu teeninud, ning kinnituse, et tal oli võimalus ja kavatsus tulu saada (II kd, tl 227-228, tõlge
tl 226), mis tõendab, et kui hageja oleks saanud kohtutäiturilt õigel ajal täitemenetluse tulemist
väljamakse, oleks ta saanud raha edasi laenata.
Hagejal tekkis kahju kostja õigusvastase tegevusega, mis seisneb õigusvastaste täitekulude
väljamõistmise otsuste vastuvõtmises, täitemenetluse ebaseaduslikus peatamises ja väljamaksete
tegemisest keeldumises. Kostja vastuvõetud 17 täitekulude väljamõistmise otsusest olid 7 osaliselt
või täielikult ebaseaduslikud, mille tõttu tuli hagejale välja maksta veel 309 001 eurot 23 senti.
Kohtulahendite ja kohtutäituri otsustega on tuvastatud, et kostja võttis vastu õigusvastased otsused ja
keeldus seadusliku aluseta toimingu tegemisest (Tallinna Ringkonnakohtu 21. novembri 2011 ja
17. juuni 2013 määrused). Kohtutäituri otsustega või kohtulahenditega on tuvastatud, et kostja arvas
ebaseaduslikult täitekulude hulka 309 001 eurot 23 senti, mis tuli välja maksta hagejale kui
ainukesele sissenõudjale. Kostja tegevuse ja hagejale tekkinud kahju vahel on põhjuslik seos, sest
õiguspäraselt käitudes oleks kostja pidanud hagejale tegema suurema väljamakse. Kostja oli oma
tegevuses hooletu, sest täitemenetluse korraldamine on kohtutäituri kutsetegevus ja kohtutäitur peab
tundma täitemenetluse seadustikku (TMS).
3. Kostja hagi ei tunnistanud. Saamata jäänud tulu tekkimise võimalikkust ei saa eeldada asjaoludest,
et hageja majandustegevus on laenude väljastamine ja et keskmine intressimäär on 11,37%.
Kohtupraktikast (Riigikohtu otsus tsiviilasjas nr 3-2-1-26-14, p 14) tulenevalt peab hageja tõendama,
et tal oli kavatsus ja võimalus tulu saada. Põhjendamatute otsuste vastuvõtmisest ei saa järeldada
kostja rasket hooletust. Kohtutäiturile Harju Maakohtu 10. juuni 2011 määrust ei edastatud,
kohtutäitur sai sellest teada alles Riigikohtu 18. aprilli 2012. a määrusega tutvumisel.
4. Harju Maakohus rahuldas 29. detsembri 2014. a otsusega hagi ja mõistis kostjalt hageja kasuks
välja 75 587 eurot 58 senti. Menetluskulud jättis maakohus kostja kanda.
Maakohtu otsuse põhjenduste järgi vastutab kohtutäitur kohtutäituri seaduse (KTS) § 9 lg 1 järgi
avalik-õigusliku ameti pidajana oma ametitegevuse käigus süüliselt tekitatud kahju eest riigivastutuse
seaduses (RVastS) sätestatud alustel ja ulatuses. Tulenevalt RVastS § 7 lg-st 4 tuleb kohaldada ka
eraõiguse kahju hüvitamise sätteid, kui seadusega ei ole sätestatud teisiti ja kui see ei ole vastuolus
avalik-õiguslike suhete olemusega. RVastS § 7 lg 3 võimaldab kannatanul nõuda ka saamata jäänud
tulu hüvitamist. VÕS § 128 lg 4 kohaselt on saamata jäänud tulu kasu, mida isik oleks vastavalt
asjaoludele, eelkõige tema tehtud ettevalmistuste tõttu, tõenäoliselt saanud, kui kahju hüvitamise
aluseks olevat asjaolu ei oleks esinenud.
Hageja on põhjendanud, et ta oleks saanud raha, mille kostja oleks pidanud talle täitemenetluse
tulemina välja maksma, välja laenata ja sellelt intressitulu teenida. Hageja jäi tulust ilma, kuna
kohtutäitur hagejale tulemit välja ei maksnud vaatamata kohtulahenditele, mis kinnitavad, et tal oli
selline kohustus. Kohtu arvates pidi olema hagejale tekkida võiv kahju kostjale mõistlikult ettenähtav.
Kostjale oli teada, et hageja on pank ning panga üks põhifunktsioone on raha laenamine, mille
tagasimaksmisel tasub laenaja pangale kui laenuandjale intressi.
Tulenevalt panga töö eripärast ei oleks mõistlik oodata, et pank peaks tõendama, et tal oleks olnud
võimalus raha, mille kostja täitemenetluse jaotisena jättis hagejale välja maksmata üsna pika perioodi
vältel, välja laenata ja seega intressitulu saada. Pank on rahaasutus, mis tegeleb raha hoiustamise,
laenamise, investeerimise ja teiste finantsteenuste osutamisega. Pangad teenivad tulu laenuintresside,
investeerimise ja finantsteenuste osutamise eest võetava tasu pealt. Pank krediidiasutusena on
äriühing, mille peamiseks ja püsivaks majandustegevuseks on avalikkuselt rahaliste hoiuste ja muude
tagasimakstavate vahendite kaasamine ning oma nimel laenude andmine või muu finantseerimine.
Pankade peamiseks tuluallikaks on laenudelt teenitavad intressitulud. On normaalne, et pank annab
laenu intressiga. See tähendab, et laenaja peab mingi (kokku lepitud) aja möödudes maksma pangale
tagasi laenatud summa ja sellele lisaks intressi. Ülalmärgitud panga tegevust kirjeldab ka hageja
30. juuli 2014 kinnitus (II kd, tl 227-228, tõlge tl 226). Oodates hagejalt tõendamist, et tal olnuks
võimalus raha, mille ta pidanuks kostjalt saama, välja laenata, pidanuks hageja laenu saada soovijale
teatama, et kuna tal on kostjalt raha saamata, ei saa ta laenutaotlejale laenu anda. Selliselt tegutsemist
ei ole mõistlik pangalt kui krediidiasutuselt oodata. Arvestades panga tegutsemise korda, ei ole
võimalik laenusaajale teada anda, millistest (kellelt saadud) panga rahalistest vahenditest laenatav
raha pärineb. VÕS § 128 lg-s 4 sätestatud kahju liigi (saamata jäänud tulu, sh kasu saamise võimaluse
kaotamine) puhul tuleb hinnata tõenäosust, millega ja millises suuruses tulu oleks saadud, ning
kahjustatud isik peab tõendama üksnes neid asjaolusid, millest nähtub tulu saamise tõenäosus,
kuivõrd tegemist on tulevikus tekkiva kahjuga (oletusliku tuluga). Nimetatud asjaolusid on hageja
tõendanud.
Hageja tõenditena esitatud kohtutäituri otsused ja kohtulahendid (I kd, tl 12-144) tõendavad kostja
täitemenetluses tehtud vigu, mille tagajärjel jättis ta hagejale tulemi välja maksmata. RVastS § 7 lg 4
ja VÕS § 1045 lg 1 p 7 järgi on kahju tekitamine õigusvastane ka siis, kui kahju tekitati seadusest
tulenevat kohustust rikkuva käitumisega. Kostja rikkus TMS §-s 43 sisalduvat kohustust maksta välja
sissenõudjale raha kohtutäituri ametialaselt arvelduskontolt 10 päeva jooksul raha laekumisest
arvates. Riigikohus leidis tsiviilasjas nr 3-2-1-38-12 tehtud lahendis, et kostjal puudus õiguslik alus
keelduda hagejale väljamakse tegemisest.
Tsiviilasja nr 3-2-1-26-14 lahendis on Riigikohus sedastanud, et kostja käitumine väljamakse
tegemata jätmisel ei saanud olla süüline enne seda, mil ta sai või pidi teada saama deponeerimist
tühistava jõustunud kohtulahendi tegemisest. Harju Maakohus tühistas 10. juuni 2011 määrusega
arestitud laeva müügist saadud raha hoiustamise kohustuse. Esitatud tõendi kohaselt edastas hageja
kostjale 28. juunil 2011 teate täiteasjas, 28. juuni 2011 e-kirja manust hageja kohtule ei esitanud.
Kuna saatekiri teate teksti ei sisalda, ei ole tuvastatav, milline oli teate sisu. Kostja väitel talle Harju
Maakohtu 10. juuni 2011 määrust ei edastatud, ta sai sellest teada alles Riigikohtu 18. aprilli 2012. a
määrusega tutvumisel. Seega ei ole hageja tõendanud, millal sai või pidi saama kostja teada
deponeerimist tühistava jõustunud kohtulahendi tegemisest. Arvestades kostja vastuväidet, luges
maakohus tõendatuks, et kostja sai sellest teada 18. aprillil 2012 (Riigikohtu määruse tegemise aeg).
Ülalmärgitu alusel mõistis maakohus kostjalt hagejale välja kahjuhüvitise saamata jäänud tuluna
75 587 eurot 58 senti, arvestades tähtaega 18. aprillil 2012, kohustuse täitmise aega 11. oktoobril
2014, viivitatud päevi 906, hageja intressimäära 9,85% ja võlgnetavat summat 309 001 eurot 23 senti
(0,027 × 309 001,23 : 100 = 83,43 × 906 = 75 587,58).
5. Kostja palus apellatsioonkaebuses tühistada maakohtu otsuse ja teha uus otsus, millega jätta hagi
rahuldamata. Kohus on vastuolus tsiviilkohtumenetluse seadustiku (TsMS) § 230 lg-ga 1 ning
Riigikohtu antud juhistega vabastanud hageja kahju tõendamise kohustusest ning seeläbi lugenud
kahju olemasolu justkui iseenesestmõistetavaks.
Hageja palus jätta apellatsioonkaebuse rahuldamata ning menetluskulud kostja kanda.
6. Hageja esitas vastuapellatsioonkaebuse, milles palus maakohtu otsuse tühistada osas, milles
maakohus tuvastas tulemi väljamaksete tegemise tähtajaks 18. aprilli 2012 ja jättis kostjalt välja
mõistmata 36 839 eurot 43 senti.
Kostja palus jätta vastuapellatsioonkaebuse rahuldamata.

Ringkonnakohtu lahend ja põhjendused
7. Tallinna Ringkonnakohus tühistas 30. juuni 2015. a otsusega maakohtu otsuse osas, millega jäeti
välja mõistmata kahjuhüvitis 21 799 eurot 60 senti ja jaotati menetluskulud. Ringkonnakohus tegi
tühistatud osas uue otsuse, mõistes kostjalt hageja kasuks täiendavalt välja kahjuhüvitise 21 799 eurot
60 senti. Kokkuvõttes mõisteti kostjalt hageja kasuks välja 97 446 eurot 18 senti. Maakohtu
menetluskuludest jäeti 87% kostja ning 13% hageja kanda, apellatsiooniastme menetluskulud
kummagi poole enda kanda.
Ringkonnakohus nõustus maakohtuga, et hageja tõendas piisava veenvusega elulisi asjaolusid, mille
alusel saab asuda seisukohale, et tema kui krediidiasutus oleks oma tavapärases majandustegevuses
saanud vaidlusalust rahasummat kasutades tõenäoliselt kasu, et tal olid kõik ettevalmistused tehtud, et
ka seda summat välja laenates kasu saada. Saamata jäänud tulu arvestamisel tuleb lähtuda kannatanu
omapärast, sh tema tegevuse iseloomust. Panga kui krediidiasutuse puhul on see oluliselt teistsugune
kui nt füüsilisel isikul või muul tegevusalal tegutseval juriidilisel isikul. Hageja tõendas oma
tavapärast tegevust, mille hulka kuulub ka laenude väljastamine, 14. augusti 2014
menetlusdokumendi lisadena esitatud dokumentaalsete tõenditega, milleks on seadusjärgse esindaja
allkirjaga kinnitus ja 2011.-2012. a majandusaastate aruanded (II kd, tl 227-228, 229-351). Kostja
neid tõendeid ümberlükkavaid tõendeid ei esitanud. TsMS § 230 lg 1 kohaselt peab kumbki pool
tõendama neid asjaolusid, millele tuginevad tema nõuded ja vastuväited, kui seadusest ei tulene
teisiti. Kostja seisukohta kinnituse kui lubamatu tõendi kohta ei toeta TsMS ega kehtiv kohtupraktika.
Tegemist on dokumentaalse tõendiga TsMS § 229 lg 2 ning § 272 lg-te 1 ja 2 mõttes.
Õiged on hageja etteheited maakohtule osas, milles kohus luges tõendatuks kostja õigusvastase
viivituse alates 18. aprillist 2012, mitte aga alates 1. augustist 2011. Maakohus tuvastas, et hageja ei
tõendanud, millal kostja sai või pidi teada saama maakohtu 10. juuni 2011. a määrusest tsiviilasjas
nr 2-08-84087, millega kohus tühistas laeva müügist saadud raha hoiustamise kohustuse. Sellest
määrusest teada saamisega tuleb Riigikohtu tsiviilasjas nr 3-2-1-26-14 tehtud lahendi kohaselt
(punktid 19-20) seostada kostja TMS § 43 rikkumise (tegevusetuse) süüliseks muutumist.
Riigikohus on tsiviilasjas nr 3-2-1-26-14 tehtud otsuse p-s 19 selgitanud, et kui kostja käitumise
õigusvastasus põhineb TMS § 43 rikkumisel, tuleb süü küsimuse üle otsustamisel mh analüüsida,
millisest ajast muutus kostja tegevusetus süüliseks, st millal ta sai teada või pidi teada saama, et
väljamakse tegemiseks puuduvad takistused (et Harju Maakohtu 19. augusti 2009 määrus, mille
kohaselt ei võinud kostja teha väljamakset, vaid pidi tulemi deponeerima, on tühistatud). Maakohus
eksis, kui leidis, et põhjusel, et käesoleva tsiviilasja materjalidesse ei ole esitatud 28. juuni 2011
(maakohus on otsuses ekslikult märkinud 28. juuni 2014) e-kirja (II kd, tl 126) manust, on selle sisu
tõendamata. Tsiviilasja materjalidest nähtub, et nimetatud manus oli tegelikkuses maakohtule esitatud
ja asub kohtutoimikus (II kd, tl 11-13). Seega on tõendatud, et hageja teatas 28. juuni 2011 e-kirjaga
kostjale, et pärast teise sissenõudja hagist loobumist on tema jäänud ainsaks sissenõudjaks, ja palus
täitemenetlust jätkata. E-kirjast nähtub, et hageja saatis selle kostja ametialasele e-posti aadressile.
Kuna kostja ei toonud esile selliseid elulisi asjaolusid, mis seaksid usutavalt kahtluse alla e-kirja
kostjani jõudmise, on põhjendatud eeldada, et kostja sai e-kirja saatmise päeval või sellele järgmisel
tööpäeval kätte. Lisaks nähtub Tallinna Ringkonnakohtu 21. novembri 2011 lahendist tsiviilasjas
nr 2-10-60584 (I kd, lk 87-97), millega lahendati maakohtu 30. juuni 2011 määrust, et kostja pidi
olema saanud ka nimetatud tsiviilasja menetluses hageja 28. juunil 2011 esitatud avaldusest teada, et
tsiviilasja nr 2-08-84087 menetlus (ehk selle tsiviilasja menetlus, milles oli tehtud 19. augusti 2009
määrus) on sissenõudja Bergen Bunkers AS-i hagist loobumise tõttu lõpetatud (I kd, tl 91). Sama
nähtub samas asjas maakohtu tehtud 30. juuni 2011 määrusest (II kd, tl 127-132), mille põhjenduste
p-st 5 on näha, et hageja (tolles asjas avaldaja; kostja oli puudutatud isikuks) oli ka 27. juunil 2011
esitatud avalduses samadest asjaoludest teada andnud.
Kostja ei lükanud ümber hageja väidet, et ta e-kirjale ei reageerinud. Selline käitumine on vastuolus
TMS §-s 8 sätestatud kohtutäituri kohustusega võtta viivitamatult tarvitusele kõik seadusega lubatud
abinõud täitedokumendi täitmiseks, koguda vajalikku teavet ning selgitada täitemenetluse osalistele
nende õigusi ja kohustusi. Kuna kostjal pidi hageja e-kirja alusel tekkima arusaam, et täitemenetluse
ajal võivad asjaolud olla oluliselt muutunud (mh teadis ta, et müügist saadud raha deponeerimise
määrus oli tehtud nimelt selles tsiviilasjas ja selle menetlusosalise taotlusel, kes hagist loobus), oli ta
TMS § 8 alusel kohustatud aktiivselt välja selgitama, kas pärast algse sissenõudja loobumist ja ainult
ühe sissenõudja olemasolul on võimalik tulemist väljamakseid teha või kehtib selline keeld jätkuvalt
edasi. Kostjal oli TMS §-st 8 tulenev kohustus selgitada sissenõudjale, mis põhjusel tema arvates
siiski väljamakset teha ei saa, misjärel oleks sissenõudja saanud aluse maakohtult uurida 19. augusti
2009 määruse saatuse kohta ning saanud teavet 10. juuni 2011 määruse olemasolu kohta tsiviilasjas
nr 2-08-84087. Samuti oli kostjal õigus teha järelepärimine maakohtule, et sel viisil saada mõistliku
aja jooksul pärast 28. juuni 2011. a e-kirja ja maakohtu 30. juuni 2011. a määruseid teavet tsiviilasjas
nr 2-08-84087 tehtud lahendite/toimingute kohta. Täitemenetluse formaliseerituse põhimõte ei anna
kohtutäiturile õigust olla täitemenetluses passiivne, seda enam, et konkreetsel juhul ei olnud hageja
tsiviilasjas nr 2-08-84087 menetlusosaline, mistõttu temale maakohus eelduslikult 10. juuni 2011
määrust ei oleks väljastanudki.
Eeltoodust tulenevalt pidi kostja mõistliku aja jooksul, milleks saab lugeda 1 kuu, saama teada, et
täitemenetluses on asjaolud oluliselt muutunud ja raha väljamaksmise takistus on tühistatud. Seega
tuleb nõustuda hageja käsitlusega, et kostja viivitas süüliselt ja õigusvastaselt hagejale tulemi osa
väljamaksmisega alates 1. augustist 2011. Seega tuleb hagi rahuldada täiendavalt 1. augustist 2011
kuni 17. aprillini 2012 saadud kahju väljamõistmiseks. Kokku viivitas kostja toimingu tegemisega
õigusvastaselt 1168 päeva.
Õige ei ole hageja seisukoht, nagu tuleks saamata jäänud tulu suuruse arvutamisel lähtuda Venemaa
Föderatsiooni keskpanga statistika järgsest keskmisest turuintressimäärast (11,37%), mitte hageja
enda keskmisest laenuintressimäärast (9,85%). Küll aga on maakohtu otsus selles osas TsMS § 442
lg-s 8 ettenähtud ulatuses põhjendamata ning otsuse põhjendusi tuleb täiendada. Kahju hüvitamise
eesmärgiga ei oleks kooskõlas olukord, kus kahju suuruse kindlakstegemisel võetaks aluseks kogu
riigi krediidiasutuste laenutegevuse keskmine tulemus, kuigi võimalik on tuvastada kannatanu enda
igapäevase majandustegevuse tulemused ning nende põhjal tuvastada hüpoteetiline saamata tulu.
VÕS § 127 lg 1 kohaselt on kahju hüvitamise eesmärgiks asetada kahjustatud isik olukorda, mis on
võimalikult lähedane olukorrale, milles ta oleks olnud, kui kahju hüvitamise kohustuse aluseks olevat
asjaolu ei oleks esinenud. Hageja on ise tõendanud, et aastatel 2011 ja 2012 oli tema laenutegevuses
keskmine intress madalam kui riigis keskmiselt. Seega ei oleks riigi keskmise intressimäära
kasutamine kooskõlas kahjuhüvitamise üldiste eesmärkidega (VÕS § 127 lg-d 1 ja 5).
Iseenesest asjakohased on kostja seisukohad hageja esitatud Saksa kohtulahendist (II kd, tl 139-147,
tõlge tl 148-156) nähtuva teise riigi kohtupraktika nn automaatse ülevõtmise lubamatuse kohta.
Samas ei ole maakohus selliselt toiminud ja seda möönab kaebuses ka kostja ise. Hageja
menetlusdokumentidest nähtub, et nimetatud kohtulahend oli esitatud eesmärgiga põhistada
seisukohta, et meiega sarnases õigusruumis on kõrgeim kohus aktsepteerinud hagejaga sarnast
käsitlust pangaasutuse saamata jäänud tulu arvustamise võimaluse kohta.


MENETLUSOSALISTE PÕHJENDUSED
8. Kostja palub kassatsioonkaebuses ringkonnakohtu otsuse tühistada ja uue otsusega jätta hagi
rahuldamata või saata asi uueks lahendamiseks ringkonnakohtule.
Kaebuse järgi ei ole kohtuotsuses tõendeid analüüsitud. Analüüsi puudumise tõttu ei ole jälgitav
ringkonnakohtu siseveendumuse kujunemine. Hageja kinnitus võimaluse kohta raha välja laenata ei
saa olla tõend. Saamata jäänud tulu ei saa eeldada ainuüksi seetõttu, et hageja on pank, kes üldiselt
laenabki raha välja.
Osa apellatsioonkaebuse väiteid jäi vastuseta, nt see, et on tõendamata täitemenetlusest saadava raha
suunamine just laenuportfelli, mitte nt aktsia- või võlakirjatehingutesse. Vastuseta jäi ka väide
tavapäraste äririskide (nt ei maksta laenu tagasi) arvestamise vajaduse kohta. Hageja suutis
teenindada kõiki oma laenukliente.
Hageja 2011. a e-kiri ei ole piisav, järeldamaks, et kohtutäitur pidi teadma deponeerimist tühistava
kohtumääruse olemasolust ning oli seega kahju tekkimises süüdi. See kiri ei asenda ka Bergen
Bunkers AS-i enda tahteavaldust hagist loobumise kohta, mida kohtutäiturile ei esitatud.
9. Hageja leiab vastuses kassatsioonkaebusele, et kaebus tuleb jätta rahuldamata ja ringkonnakohtu
otsus muutmata.
10. Riigikohtus asja lahendanud kolmeliikmeline kohtukoosseis andis tekkinud põhimõttelist laadi
eriarvamuste tõttu (eelkõige VÕS § 128 lg 4 kohaldamise osas) 1. detsembri 2015. a määrusega asja
lahendamiseks üle tsiviilkolleegiumi kogu koosseisule.


KOLLEEGIUMI SEISUKOHT
11. Kolleegium leiab, et ringkonnakohtu otsus tuleb TsMS § 691 p 2 ning § 692 lg 1 p 1 alusel
tühistada materiaalõiguse normi väära kohaldamise tõttu osas, millega ringkonnakohus hagi rahuldas
ja mõistis kostjalt välja 97 446 eurot 18 senti, samuti menetluskulude jaotuse osas. Ringkonnakohtu
otsus on jõustunud osas, milles hagi ei rahuldatud, st 97 446 eurot 18 senti ületavas osas. Asi tuleb
tühistatud osas saata uueks läbivaatamiseks samale ringkonnakohtule. Kassatsioonkaebus
rahuldatakse osaliselt.
12. Kolleegium käsitleb esmalt kassatsioonkaebuse väiteid saamata jäänud tulu nõude kohta.
Mõlemad madalama astme kohtud on leidnud, et hageja kui krediidiasutus on tõendanud saamata
jäänud tulu olemasolu, esitades andmed selle kohta, millise intressiga oleks ta vaidlusalusel perioodil
saanud välja laenata raha, mida kohtutäitur talle enampakkumise tulemist õigel ajal välja ei maksnud.
13. Kolleegium ei nõustu kohtute seisukohaga, kuna kohtud ei ole õiguslikult korrektselt käsitlenud
põhjuslikku seost tekitatud kahju ja kohtutäituri tegevusetuse vahel, kohaldades VÕS § 127 lg-t 4
ja § 128 lg-t 4 valesti. Kolleegiumi arvates ei ole avalik-õiguslikus suhtes kohtutäituri tekitatud kahju
üle peetavas vaidluses piisav tõendada saamata jäänud tulu (põhjuslikku seost) üksnes abstraktselt, st
hageja kui krediidiasutuse tavalise laenutegevuse jätkamise eeldamise kaudu selle raha arvel, mida
kohtutäitur hagejale õigel ajal välja ei maksnud.
VÕS § 128 lg 4 kohaselt on saamata jäänud tulu kasu, mida isik oleks vastavalt asjaoludele, eelkõige
tema tehtud ettevalmistuste tõttu, tõenäoliselt saanud, kui kahju hüvitamise aluseks olevat asjaolu ei
oleks esinenud. Kolleegium on varem selgitanud, et saamata jäänud tulu eest kahjuhüvitise saamiseks
peab hageja muu hulgas tõendama, et tal oli kavatsus ja võimalus tulu saada (vt Riigikohtu 21. juuni
2011. a otsus tsiviilasjas nr 3-2-1-55-11, p 12 ja seal viidatud varasem praktika).
Samuti on Riigikohus 14. aprillil 2014 tehtud otsuses tsiviilasjas nr 3-2-1-26-14 kui sarnases
tsiviilvaidluses kohtutäituri tekitatud kahju üle leidnud, et saamata jäänud tulu hüvitamiseks tuleb
hagejal mh tõendada, et kahju tekitanud isiku käitumine on põhjuslikus seoses tekkinud kahjuga
(RVastS § 7 lg 4, VÕS § 127 lg 4). Seega tuleks hagejal tõendada, et temal kui pangal oli kavatsus ja
võimalus tulu saada, tal jäi raha majandustegevuses kasutamata (nt välja laenamata) ja seega tulu
saamata just kohtutäituri tegevusetuse tõttu väljamakse tegemisel (viidatud otsuse p 14). Kolleegium
jääb selle seisukoha juurde. See tähendab, et hageja pidanuks hagi rahuldamiseks tõendama, et tal
jäid laenulepingud sõlmimata seetõttu, et tal polnud (kohtutäiturilt saamata jäänud) raha puudumise
tõttu võimalusi laenude väljaandmiseks klientidele, kes selleks soovi avaldasid. Kui hageja suutis
enampakkumise tulemi kinnipidamisest hoolimata teenindada kõiki oma laenukliente, ei ole saamata
jäänud tulu hüvitamise nõudel alust. Vastupidine seisukoht ei oleks kooskõlas avalik-õiguslikus
suhtes tekitatud kahju hüvitamise olemusega. Hageja seisukohtades viidatud Saksa kõrgeima kohtu
lahend on tehtud tsiviilõigusliku pangalaenulepingu korral laenu tagasimaksetega viivitamise kohta.
14. Ringkonnakohus ei ole eespool kirjeldatud normide sisu ega tõendamiskoormust hagejale
selgitanud, mistõttu tuleb ringkonnakohtu otsus osaliselt tühistada. Hageja ei vaidlustanud
ringkonnakohtu otsust 97 446 eurot 18 senti ületavas osas hagi rahuldamata jätmise tõttu. Asja uuel
läbivaatamisel tuleb hagejale anda võimalus saamata jäänud tulu nõuetekohaselt tõendada.
15. Kassatsioonkaebuse muud väited ei tingi kolleegiumi hinnangul ringkonnakohtu otsuse
tühistamist. Ringkonnakohus on eelkõige tõendite hindamise kaudu jõudnud järeldustele selle kohta,
kas ja millal pidi kostja hageja 28. juuni 2011. a e-kirja alusel mõistlikult võttes aru saama sellest, et
raha väljamaksmise takistus on tühistatud. Riigikohus ei saa TsMS § 688 lg-te 3-5 tõttu ise tõendeid
hinnata. Kolleegium ei näe selles osas ringkonnakohtu menetluslikke rikkumisi. Ringkonnakohus on
mh selgelt põhjendanud seda, miks ta asus viivitusperioodi määrates maakohtust erinevale
seisukohale.
16. Kolleegium peab alljärgnevatel põhjustel vajalikuks käsitleda ka hageja algses hagiavalduses
esitatud viivisenõudega seotud õiguslikke küsimusi.
17. Riigikohtu 14. aprilli 2014. a otsuses tsiviilasjas nr 3-2-1-26-14 on leitud, et asja müügist saadud
raha sissenõudjale ülekandmise kohustus ei ole kohtutäituri rahaline kohustus, vaid haldustoimingu
(täitetoimingu) tegemise kohustus. Seega ei saavat kohaldada ka VÕS § 113, mis reguleerib
seadusjärgse viivise maksmist ainult rahalise kohustuse täitmisega viivitamise korral (vt viidatud
otsuse p 13).
Kolleegium asub osaliselt teistsugusele seisukohale, kui oma varasemas lahendis. Kolleegiumi
arvates on asja müügist saadud raha TMS § 43 lg 1 järgne sissenõudjale ülekandmise kohustus küll
haldustoimingu tegemise kohustus, kuid samal ajal on see ka kohtutäituri avalik-õiguslik rahaline
kohustus sissenõudja vastu.
18. Sarnaselt leidis Riigikohus 21. oktoobril 2015 tsiviilasjas nr 3-2-1-66-15 tehtud tsiviilkolleegiumi
kogu koosseisu otsuses. Nimetatud otsusega lahendatud tsiviilasjas esitas hageja hagi
pankrotihaldurite vastu, kes keeldusid pankrotimenetluses pärast täitemenetluse seadustiku alusel
korraldatud, kuid nurjunud enampakkumist tagastamast hagejale tema tasutud tagatisraha. Riigikohus
luges hageja nõude avalik-õiguslikuks rahaliseks nõudeks (pankrotihaldurid täidavad enampakkumist
korraldades samamoodi avalik-õiguslikke ülesandeid nagu kohtutäitur) ja märkis, et sellelt nõudelt
saab nõuda viivist VÕS § 113 lg 2 alusel (vt otsuse p-d 10 ja 19). Seega oli Riigikohus seisukohal, et
tagatisraha tagastamata jättes (seda kinni hoides) rikkusid pankrotihaldurid avalik-õiguslikku rahalist
kohustust.
Kolleegiumi arvates ei ole otsuse p-s 17 ja praeguses punktis esitatud olukordades rahalise kohustuse
olemasolu aspektist põhimõttelist vahet. Mõlemal juhul on avalik-õiguslikke ülesandeid täitvad
isikud jätnud täitmata sarnase kohustuse, mida saab pidada rahaliseks kohustuseks.
19. Riigikohtu 14. aprilli 2014. a otsuses tsiviilasjas nr 3-2-1-26-14 on leitud ka seda, et avalik-
õiguslikus suhtes rahalise kohustuse täitmisega viivitamisel võib makse saaja üldjuhul nõuda
seadusjärgses määras viivist (p 12). Kolleegium selgitab täiendavalt viivisenõude kohta järgmist.
Riigikohus on 8. mail 2014 haldusasjas nr 3-3-1-9-14 tehtud otsuses leidnud mh seda (vt p-d 48-52),
et avalik-õiguslikus suhtes on võimalik viivist nõuda, ning et seejuures ei eelda viivisenõude
rahuldamine hüvitise maksmisega viivitamisest tingitud kahju tõendamist (p 51). See seisukoht
vastab ka VÕS § 113 järgse viivise loogikale, mille kohaselt on viivisenõude mõte esmajoones
lihtsustada võlausaldajal raha maksmisega viivitamisest tekkiva ja ka üldiselt hüvitatava kahju
suuruse arvutamist. Kolleegiumi hinnangul ei ole praeguse avalik-õigusliku rahalise kohustuse
rikkumise korral viivisenõue vastuolus selle kohustuse olemusega. Samuti ei välista kohtutäiturilt
viivise nõudmist KTS § 9, mis reguleerib üksnes kohtutäituri vastutust ametitegevuse käigus süüliselt
tekitatud kahju eest (lisaks ka alusetu rikastumise nõuet kohtutäituri vastu, Riigikohtu 21. oktoobril
2015 tsiviilasjas nr 3-2-1-66-15 tehtud otsuse p 10), viitega riigivastutuse seadusele.
20. Kolleegium märgib, et avalik-õigusliku rahalise kohustuse täitmisega viivitamisel reguleerivad
seadusjärgse viivisenõude eeldusi eraõiguslikud normid, kui ei ole olemas avalik-õiguslikke
erinorme. Viivisenõude eeldusteks on võlasuhte olemasolu (võib olla ka lepinguväline), rahalise
kohustuse olemasolu, kohustuse sissenõutavus (eelkõige VÕS § 82 lg-d 3 ja 7 või avalik-õigusliku
erisätte olemasolul see erisäte, nt TMS § 43) ning rikkumise vabandatavuse puudumine (VÕS § 103
lg 2 kohaselt on rikkumine vabandatav vääramatu jõu korral, kui sama paragrahvi lg-st 4 ei tulene
teisiti).
Kolleegiumi hinnangul tuleb kohtutäituri vastu esitatud viivisenõude korral lähtuda sellest, et
KTS § 9 lg 1 kohaselt vastutab kohtutäitur ka rahalise kohustuse täitmisega viivitamisel üksnes
süüliselt.
21. Praeguses tsiviilasjas on hageja muutnud oma hagiavalduse viivisenõude esialgset alternatiivset
õiguslikku põhjendust (mõista viivis välja "kas kahju hüvitisena või hüvitisena rahalise kohustuse
täitmisega viivitamise eest", I kd, tl 5) pärast Riigikohtu 14. aprilli 2014. a otsust tsiviilasjas nr 3-2-1-
26-14. Hageja on maakohtu istungil (III kd, tl 34) mh teatanud, et: "Viivist hageja ei nõua tulenevalt
Riigikohtu otsusest asjas 3-2-1-26-14."
Riigikohtu õiguslikud seisukohad on TsMS § 693 lg 2 järgi kitsamas tähenduses kohustuslikud vaid
sama asja uuesti läbivaatavale kohtule, mitte aga kohtutele teistes tsiviilasjades. Kuigi hagejal puudus
vajadus õiguslikku seisukohta muuta, tuleb arvestada sedagi, et praktikas üldjuhul lähtutakse
Riigikohtu õiguslikest seisukohtadest nende kehtima jäämist usaldades laiemalt, st mitte ainult sama
tsiviilasja piirides. Samas ei ole ka Riigikohtu seisukohad ajas alati muutumatud. Praegusel juhul on
hageja seisukohad muutunud Riigikohtu selliste õiguslike seisukohtade alusel, mida praeguse
otsusega osaliselt muudetakse. Sellises erandlikus olukorras peab kolleegium võimalikuks seda, et
hageja saab asja uuel läbivaatamisel otsustada, kas ta nõuab kostjalt viivist või nõuab kahju saamata
jäänud tuluna, tõendades seda nõuetekohaselt. Hageja on ka kassatsioonkaebuse vastuses taotlenud
varasema praktika muutmist ja viivise väljamõistmist.
22. Menetluskulud jaotatakse TsMS § 173 lg 3 alusel asja uuel läbivaatamisel ringkonnakohtus.
Menetluskulude rahaline suurus määratakse kindlaks TsMS § 174 lg-tes 4 ja 6 sätestatu kohaselt.
23. Kassatsioonkaebuse osalise rahuldamise tõttu tuleb TsMS § 149 lg 4 esimese lause alusel kostja
kassatsioonkaebuselt tasutud kautsjon tagastada.


Peeter Jerofejev, Henn Jõks, Ants Kull, Jaak Luik, Jüri Põld, Malle Seppik, Tambet Tampuu

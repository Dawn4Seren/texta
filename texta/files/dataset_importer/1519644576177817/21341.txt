                                TARTU HALDUSKOHUS
                                   Tartu kohtumaja
                             KOHTUOTSUS
                                EESTI VABARIIGI NIMEL

Kohtuasja number                 3-15-2399
Otsuse kuupäev                   14. märts 2016
Kohtunik                         Eda Muts
Kohtuasi                         OÜ Vollmond kaebus Maksu- ja Tolliameti 03.09.2015
                                 ettekirjutuse nr 12.2-7/00115-1 tühistamiseks.
Asja läbivaatamise vorm          Kirjalik menetlus
Menetlusosalised                 Kaebaja – OÜ Vollmond, esindaja vand.adv. Rene Varul
                                 Vastustaja – Maksu- ja Tolliamet

Resolutsioon                         1. Jätta kaebus rahuldamata
                                     2. Jätta menetluskulud poolte endi kanda.

Edasikaebamise kord              Kohtuotsuse peale võib esitada apellatsioonkaebuse Tartu
                                 Ringkonnakohtule 30 päeva jooksul kohtuotsuse avalikult
                                 teatavakstegemisest arvates. Apellatsioonkaebuse esitamise
                                 viimane päev on 13. aprill 2016. a. Apellatsioonkaebus
                                 võidakse lahendada kirjalikus menetluses, kui kaebuses ei
                                 taotleta selle lahendamist istungil.



Asjaolud ja menetluse käik

1. Maksu- ja Tolliameti (MTA) 27. aprilli 2015 otsusega nr 12.2-7/00023-3 määrati OÜ
Vollmond tarbimisse lubatud kütuse müüja käibemaksu suurendatud tagatiseks 2 323 500
eurot, tagatis tuli esitada hiljemalt 20. maiks 2015.
15. mail 2015 esitas OÜ Vollmond kaebuse Tartu Halduskohtusse otsuse tühistamiseks,
esitades selles ka esialgse õiguskaitse taotluse (haldusasi nr 3-15-1246). Tartu Halduskohus
rahuldas taotluse ja peatas MTA 27. aprilli 2015 otsuse täitmise. Tartu Ringkonnakohus tühistas
26. juuni 2015 määrusega halduskohtu 20. mai 2015 määruse osaliselt ning peatas kuni asjas
tehtava lõpliku kohtulahendi jõustumiseni MTA 27. aprilli 2015 otsuse täitmise hetkest, kui OÜ
Vollmond on MTA-le esitanud tagatise summas 100 000 eurot.

2. 03.09.2015 ettekirjutusega nr 12.2-7/00115-1 kohustas MTA OÜ Vollmond esitama tagatise
summas 100 000 eurot vastavalt Tartu Ringkonnakohtu 26.06.2015 määrusega haldusasjas nr
3-15-1246 kohaldatud esialgse õiguskaitsele hiljemalt 24.09.2015 kell 15.00.
3. 23.09.2015 esitas OÜ Vollmond kaebuse Tartu Halduskohtule, taotledes tunnustada MTA
03.09.2015 tühisus, ning kui kohus leiab, et ettekirjutus ei ole tühine, tühistada ettekirjutus.
Kaebuses oli esitatud ka esialgse õiguskaitse taotlus ettekirjutuse täitmise peatamiseks.
Halduskohus võttis 23.09.2015 kaebuse menetlusse. 28.09.2015 määrusega jättis halduskohus
OÜ Vollmond esialgse õiguskaitse taotluse rahuldamata. Tartu Ringkonnakohus jättis
09.11.2015 määrusega halduskohtu 28.09.2015 määruse muutmata.


Kaebuse põhjendused

4. Kaebaja märgib kaebuses, et MTA ettekirjutus on ebaõige, kuna Tartu Ringkonnakohus ei
ole peatanud 100 000 eurose tagatise esitamise tingimusel MTA 27.04.2015 otsuse täitmist,
vaid selles räägitakse 20.05.2015 otsusest. Tartu Ringkonnakohus on nimelt peatanud MTA
20.05.2015 otsuse täitmise kuni asjas tehtava lõpliku kohtulahendi jõustumiseni.
Kaebaja märgib, et seega ei ole ringkonnakohus kunagi tühistanud halduskohtu esialgse
õiguskaitse määrust osas, millega peatati MTA 27.04.2015.a otsuse täitmine – see määrus on
selles osas jõus. Seega ei saa MTA 03.09.2015 ettekirjutusega kohustada OÜ Vollmond
tagatise maksmiseks viitega Tartu Ringkonnakohtu 26.06.2015 määrusele. Kohustused on
vastukäivad ning ettekirjutust ei ole objektiivselt võimalik täita.
Alternatiivselt on kaebaja seisukohal, et MTA ettekirjutus on põhjendamatu, kuna selles
esitatud põhjendused ei vasta tegelikule olukorrale, st viited ringkonnakohtu määruse sisule on
ebaõiged.


Vastustaja seisukohad

5. MTA vaidleb kaebusele vastu ning on seisukohal, et esitatud põhjendused ei saa olla aluseks
MTA 03.09.2015 ettekirjutuse tühistamiseks.

6. Vastustaja märgib, et Tartu Ringkonnakohus on tõepoolest oma määruse resolutsiooni
punktis 2 ja 3 vaidlusaluse otsuse kuupäevaks ekslikult märkinud 20.05.2015, õige olnuks
27.04.2015. Samas kohtumääruse põhjendava osa punktides on kajastatud korrektsed
kuupäevad. Tegemist on ilmselge eksimusega, mida ei saa võtta aluseks määruse õigusliku jõu
hindamisel ning vastav eksimus ei anna alust ringkonnakohtu seisukoha eiramiseks.
MTA käitumine vaidlusaluse ettekirjutuse väljastamiseks oli igati õiguspärane, kuna isik
tegutseb käesoleval juhul kütuse käitlejana ilma tagatiseta. MTA käitus ettekirjutuse näol ka
hea halduse tavaga kooskõlas ning tuletas OÜ-le Vollmond meelde, et kui ta tahab säilitada
kütuse käitlemiseks vajaliku tegevusloa, siis tuleb esitada vajalik tagatis.


Kohtu seisukoht

7. OÜ Vollmond on esmalt esitanud taotluse tunnustada HMS § 63 lg 1 p 5 alusel vaidlustatud
MTA 03.04.1015 ettekirjutuse tühisust, kuna vaidlustatud ettekirjutusega on pandud kaebajale
kohustused, mida tal ei ole võimalik täita. Kaebaja seisukohalt ei ole ringkonnakohus esialgse
õiguskaitse korras peatanud mitte ettekirjutuses toodud MTA 27.04.2015 otsuse täitmise, vaid
MTA 20.05.2015 otsuse täitmise.


                                               2
8. Kohus kaebaja seisukohtadega ei nõustu. Esiteks märgib kohus, et haldusmenetluse seaduse
§ 63 ei sisalda lõikes 1 rohkem alajaotusi, seega puudub § 63 lg 1 p 5, millele on kaebaja
kaebuses viidanud. Küll aga sätestab HMS § 63 lg 2 p 5, et haldusakt on tühine, kui sellest ei
selgu õigused ja kohustused, kohustused on vastukäivad või seda ei ole muul objektiivsel
põhjusel kellegil võimalik täita. Seega on kaebaja osundanud õiguslikule alusele ebatäpselt.

Teiseks ei ole põhjendatud kaebaja väited, et ettekirjutus on kaebajale arusaamatu ning seda ei
ole võimalik täita. Halduskohus ja ringkonnakohus on juba kaebaja esialgse õiguskaitse taotluse
läbivaatamisel toonud välja põhjendused, miks kaebaja väited on ebaõiged. See et
ringkonnakohtu määruse resolutsioonis on osaliselt peatatud MTA 20.05.2015 otsuse täitmine,
tuleb lugeda ebatäpsuseks.

 Kohus jääb ka antud hetkel seisukohale, et kaebaja väide, et Tartu Ringkonnakohtu 26.06.2015
määrus ei ole tehtud MTA 27.04.2015 otsuse suhtes, on otsitud ja meelevaldne.
Ringkonnakohus lahendas 26.06.2015 määruses MTA 27.04.2015. a otsuse täitmise peatamise
kohta tehtud halduskohtu määruse peale esitatud määruskaebust, selles vaidlust olla ei saa.
Kuna kaebaja on ka ise tunnistanud, et 20.05.2015 ei ole MTA tema suhtes ühtki otsust teinud,
ei saanud tal tekkida kahtlust, et ringkonnakohus ei ole teinud määrust MTA 27.04.2015 otsuse
kohta.
Seega puudub alus tunnistada vaidlustatud MTA ettekirjutus tühiseks. Vaidlustatud ettekirjutus
vastas tegelikele asjaoludele, millest kaebaja oli teadlik, ning ettekirjutus oli täidetav. Kui
kaebajal oli kas kohtumääruse või ettekirjutuse suhtes arusaamatusi, oli võimalik esitada
taotlus selgituste saamiseks või taotleda vigade parandamist.

9. Kaebaja on märkinud, et juhul kui kohus leiab, et ettekirjutus ei ole tühine, siis palub kaebaja
tühistada MTA 03.09.2015.a ettekirjutus. Samas ei ole kaebaja ettekirjutuse tühistamise
taotlust põhjendanud, ega märkinud, miks ettekirjutus on õigusvastane. Kui ettekirjutuse
tühistamise põhjendusteks tuleb lugeda neid põhjendusi, mis on esitatud tühisuse tuvastamises
taotluse puhul, siis kohus neid kordama ei hakka. Kohus jääb ka ettekirjutuse tühistamise nõude
puhul otsuse p-s 8 toodud seisukohtade juurde.

10. Kui arvestada esialgse õiguskaitse taotluses kaebaja põhjendusi, siis selles on kaebaja
märkinud, et vaidlusalune otsus riivab intensiivselt kaebaja õigusi, ilma tegevusloata ei saa
kaebaja kütusemüügiga tegeleda. Kaebaja majandustegevuse seiskamine võib põhjustada
kaebajale pöördumatut kahju, selle taastamine ei pruugi olla võimalik.

Kohus kaebaja väidetega ei nõustu. Vaidlustatud ettekirjutus ei too kaebajale iseseisvalt kaasa
mingeid kohustusi. Kaebaja oli teadlik, et kui ta Tartu Ringkonnakohtu 26.06.2015 määruses
toodud kohustust tasuda tagatis 100 000 eurot, ei täida, siis kaebaja suhtes esialgne õiguskaitse
ei kohaldu ning MTA-l on õigus kaebaja kütusemüügi tegevusluba peatada või kehtetuks
tunnistada. Kaebajal pidi olema selge, et kütuse müüja registreeringu omamine olenes tagatise
tasumisest ning ühelgi kütusemüüjal ei ole ilma tagatist maksmata kütuse müügiga õigus
tegeleda.

MTA vastusest määruskaebusele selgub, et MTA 15.10.2015 otsusega on peatatud OÜ
Vollmond kütuse müügi tegevusluba alates 16.10.2015, kuna kaebaja ei ole ettenähtud tagatist
tasunud. OÜ Vollmond on MTA 15.10.2015 otsuse nr 12.2-7/00138-1 vaidlustanud
halduskohtus. Seega on vaidlustatud ettekirjutuse mõju lõppenud ning kaebajal on võimalik
oma õigusi seonduvalt kütuse müügiks ettenähtud tagatise tasumisega kaitsta selles menetluses.

                                                3
11. HKMS § 108 lg 1 kohaselt kannab menetluskulud pool, kelle kahjuks otsus tehti. Kuna
kohus kaebust ei rahulda, jäävad kaebaja kantud menetluskulud (riigilõiv 30,0 eurot) kaebaja
kanda. Vastustaja ei ole menetluskulude väljamõistmiseks taotlust esitanud.


/allkirjastatud digitaalselt/

Eda Muts
kohtunik




                                             4

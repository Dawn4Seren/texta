                                                                                   1-16-7752




                          KOHTUMÄÄRUS
Kohus                             Tallinna Ringkonnakohus

Määruse tegemise aeg ja koht      10. november 2016. a., Tallinn

Kohtuasja number                  1-16-7752

Kohtunik                          Meelika Aava

Apelleeritud kohtuotsus           Harju Maakohtu 27. septembri 2016. a otsus Igor Nižniku
                                  süüdistuses KarS § 199 lg 2 p 4, 7 järgi ja Jevgeni Seizelleri
                                  süüdistuses KarS § 199 lg 2 p 4, 7 järgi kokkuleppemenetluses


Apellatsiooni esitaja             Süüdistatav Igor Nižnik (ik. 38105200244), apellatsioon

Asja läbivaatamise viis           Kirjalik menetlus


RESOLUTSIOON
Jätta süüdistatava Igor Nižniku apellatsioon Harju Maakohtu 27. septembri 2016. a
kohtuotsusele Igor Nižnikult välja mõistetud menetluskulude osas läbi vaatamata ja tagastada.

Edasikaebamise kord
Määruse peale võib süüdistatav advokaadist kaitsja vahendusel esitada määruskaebuse Riigikohtule
15 päeva jooksul Tallinna Ringkonnakohtu kaudu alates päevast, mil menetlusosaline sai
vaidlustatavast kohtumäärusest teada või pidi teada saama.

ASJAOLUD JA MENETLUSE KÄIK
1. Harju Maakohtu 27. septembri 2016. a kohtuotsusega kokkuleppemenetluses tunnistati Igor
Nižnik süüdi KarS § 199 lg 2 p 4, 7 järgi ja teda karistada vangistusega 9 kuuks.

KarS § 68 lg 1 alusel arvati eelvangistuses viibitud aeg alates 28.07.2016. a karistusaja hulka ning
karistusaja algust arvestatakse Igor Nižniku kinnipidamisest, s.o alates 28.07.2016. a.

2. Kohus mõistis süüdistatavalt Igor Nižnikult välja KrMS § 175, § 179 ja § 180 alusel
menetluskuluna riigituludesse sundraha 645 eurot, mis tuleb süüdistataval tasuda kohtuotsuse
jõustumisest arvates 12 kuu jooksul.

Maakohus mõistis Igor Nižnikult solidaarselt koos Jevgeni Seizelleriga välja ka tsiviilhagi 352,50
eurot ZR kasuks.
Samuti lahendas kohus otsuses Igor Nižnikult ära võetud sularaha, summas 95,90 eurot, suhtes
võetavad meetmed ning jättis sularaha aresti alla tsiviilhagi tagamiseks.
3 CD-plaati salvestistega (asuvad kriminaaltoimikus) jättis kohus kriminaalasja materjalide juurde.

3. Igor Nižnik mõisteti süüdi KarS § 199 lg 2 p 4, 7 järgi selles, et ta varem varguse toime pannud
isikuna uuesti 16. juulil 2016. a Tallinnas Vene tänaval koos Leonid Nižniku ja Jevgeni Seizelleriga
varastas ZR rahakoti koos selles olnud sularaha ja pangakaardiga kokku 357,50 euro väärtuses.

4. 26. septembril 2016. a sõlmisid Põhja Ringkonnaprokuratuuri prokurör Natalja Lebed, süüdistatav
Igor Nižnik ja tema kaitsja Sergei Porutško käesolevas kriminaalasjas kokkuleppe Igor Nižniku
süüdi tunnistamise kohta KarS § 199 lg 2 p 4, 7 järgi kvalifitseeritavas kuriteos ning karistuse liigi ja
suuruse osas.

Samuti lepiti kokkuleppes kokku Igor Nižniku süüdimõistva kohtuotsuse korral kuriteoga tekitatud
kahju laadi ja suuruse osas, temal kinnipidamisel ära võetud sularaha summas 95 eurot, jätmisest
arsti alla tsiviilhagi tagamiseks ning menetluskulude suuruses ja hüvitamise kohustuses 12 kuu
jooksul alates kokkuleppe sõlmimisest.

5. Maakohtu otsuse peale esitas apellatsiooni süüdistatav Igor Nižnik, kes vaidlustab kohtuotsust
temalt välja mõistetud menetluskulude osas, paludes jätta poole menetluskuludest riigi kanda, kuna
tal ei ole võimalik tervet summat tasuda. Vanglast vabanedes on tal ülalpidamisel kaks last.

Samuti vaidlustab ta temalt kinnipidamisel ära võetud raha aresti alla jätmise ning palub see kanda
temalt välja võistetud menetluskulude katteks.

RINGKONNAKOHTU PÕHJENDUSED JA SEISUKOHT

6. Ringkonnakohus, tutvunud kriminaaltoimiku materjalidega ja esitatud apellatsiooniga, leiab, et
maakohtu otsus on seaduslik ja põhjendatud, mistõttu esitatud apellatsioon tuleb jätta läbi vaatamata.

Ringkonnakohus märgib, et käesolev kriminaalasi vaadati läbi kokkuleppemenetluses, mis seab
kohtuotsuse vaidlustamisele teatud piirangud.

Alates 29. märtsist 2015. a jõustunud KrMS redaktsiooni kohaselt on KrMS § 245 lg-t 1 võrreldes
varasemaga täiendatud. Riigikohus on lahendis nr 3-1-1-7-16 selgitanud, et KrMS § 245 lg 1 p 12
kohaselt kuuluvad kokkuleppe esemesse ka süüdistatava poolt hüvitatavad kriminaalmenetluse kulud
ning prokurör, süüdistatav ja kaitsja peavad jõudma läbirääkimiste käigus kokkuleppele kohtueelses
menetluses kui ka kohtumenetluses tekkivate menetluskulude hüvitamises, samuti võimalikus
menetluskulude vähendamises ja menetluskulude ositi hüvitamises.

Riigikohtu kriminaalkolleegium on 1. aprilli 2009. a otsuses nr 3-1-1-25-09 märkinud, et
kohtulahendi tegemisel kokkuleppemenetluses tuleb kohtul juhinduda KrMS § 248 lg-st 1, mille
kohaselt võib kohus põhimõtteliselt otsustada, kas tagastab kriminaalasja prokuratuurile (§ 248 lg 1
p-d 1-3), lõpetab kriminaalmenetluse (§ 248 lg 1 p 4) või mõistab süüdistatava süüdi ja kohaldab talle
kokkuleppekohast karistust (§ 248 lg 1 p 5). Nendest sätetest järeldub, et kohtu pädevuses on
kokkuleppemenetluses sõlmitud kokkuleppe n.ö kinnitamine süüdimõistva kohtuotsuse tegemisega
või selle kinnitamisest keeldumine kriminaalasja tagastamisega prokuratuurile. Seevastu puuduvad
kohtul volitused sõlmitud kokkuleppe muutmiseks.




                                                                                             2(3)
26. septembril 2016. a prokurör Natalja Lebedi, süüdistatava Igor Nižniku ja tema kaitsja Sergei
Porutško vahel sõlmitud kokkuleppes märgitakse muuhulgas, et Igor Nižnik peab hüvitama sundraha
645 eurot ning temalt kinnipidamisel ära võetud raha jäetakse tsiviilhagi katteks. Seega lepiti juba
kokkuleppes kokku nii menetluskulude tasumise summa ja kord kui ka kinnipidamisel ära võetud
raha aresti alla jätmine tsiviilhagi tagamiseks.

27. septembril 2016. a toimunud kohtuistungi protokollist nähtub, et Igor Nižnik on kohtuistungil
kaitsja juuresolekul avaldanud, et kokkuleppe sõlmimisega on ta väljendanud tõelist tahet, ta on
sõlminud kokkuleppe vabal tahtel, kokkulepe on talle arusaadav ning jääb kokkuleppe juurde.
Apelleeritud kohtuotsusega ongi Igor Nižnik kokkuleppes märgitud süüdistuses süüdi tunnistatud ja
karistatud ning temalt on välja mõistetud menetluskulud vastavalt kokkuleppes märgitule. Vastavalt
kokkuleppes märgitule on kohus väljamõistetud menetluskulud võimaldanud tasuda 12 kuu jooksul.
Samuti on kohus vastavalt kokkuleppes märgitule jätnud Igor Nižnikult kinnipidamisel ära võetud
sularaha aresti alla tsiviilhagi tagamiseks.

Apellatsioonis palub Igor Nižnik jätta pool temalt välja mõistetud menetluskuludest riigi kanda ning
temalt kinnipidamisel ära võetud raha kanda menetluskulude katteks.

Nagu juba eelpool sedastatud Riigikohtu lahendi (3-1-1-7-16) seisukohast järeldub, on
menetluskulude vähendamine või osaliselt menetluskulude riigi kanda jätmine kokkuleppe esemesse
kuuluv küsimus ning kohtul puudub pädevus selle üle kokkuleppe sõlmimise järgselt otsustada.
Kokkuleppe esemesse kuuluvaks küsimuseks saab käesolevas asjas lugeda ka tsiviilhagi tagamiseks
vara aresti alla jätmise, kuivõrd see on kokkuleppes märgitud ning seega kokkuleppe osaliste läbi
arutatud.

Süüdistatav on kokkulepet sõlmides nõustunud temalt välja mõistetud menetluskulude tasumisega
ning sellega, et temalt ära võetud raha jääb aresti alla tsiviilhagi tagamiseks.

Seega on kohtuotsus kooskõlas eelnevalt kinnitatud kokkuleppega ning mingeid kokkuleppeväliseid
otsustusi kohus ei ole teinud.

Asjaolu, et süüdistatav on kohtus kokkuleppega nõustunud, kuid soovib kohtuistungi järgselt
kokkulepet vaidlustada, ei ole kohtukolleegiumi hinnangul kuidagi võimalik lugeda ka KrMS § 318
lg-s 4 loetletud rikkumiseks. Samasugust seisukohta kokkuleppemenetluses tehtud kohtuotsuse
vaidlustamise aluste suhtes on väljendanud Riigikohtu kriminaalkolleegium oma 4. novembri 2011. a
otsuses kriminaalasjas nr 3-1-1-81-11. Riigikohus on märkinud, et tulenevalt KrMS § 247 lg-st 2
saab süüdistatav sõlmitud kokkuleppest loobuda hiljemalt kokkuleppe kohtulikul arutamisel
maakohtus. Apellatsioonis ei ole enam võimalik kokkuleppest loobuda. See järeldub üheselt KrMS
§ 318 lg 3 p-st 4 ja lg-st 4, mis ei nimeta apellatsiooni võimaliku alusena asjaolu, et süüdistatav on
pärast kokkuleppe arutamist maakohtus oma seisukohta kokkuleppe suhtes muutnud.

KrMS § 326 lg 2 p 3 kohaselt koostab kohtunik apellatsiooni läbi vaatamata jätmise määruse ja
tagastab apellatsiooni apellandile, kui apellatsiooni on esitanud isik, kellel ei ole KrMS § 318 järgi
apellatsiooniõigust.

7. Eeltoodu alusel ja juhindudes KrMS § 326 lg 2 p-st 3 ja § 318 lg-st 4 on ringkonnakohus
seisukohal, et süüdistatava Igor Nižniku apellatsioon tuleb jätta läbi vaatamata.


/allkirjastatud digitaalselt/


                                                                                          3(3)

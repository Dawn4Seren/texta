                                                                                1-15-4434




                        KOHTUMÄÄRUS
Kohus                            Harju Maakohus

Määruse tegemise aeg ja koht     03.02.2016.a Tallinn, Liivalaia kohtumaja

Kohtuasja nr                     1-15-4434

Kohtunik                         Tatjana Bogdanova

Kohtuistungisekretär             Ave Mõistlik

Kohtuasi                          Vangla esitatud materjalid Jaako Ripsi tingimisi enne
                                 tähtaega vangistusest vabastamiseks

Süüdimõistetu                    Jaako Rips (ik: 36601160258; viibib Vanglas)

Kohtuistungi toimumise aeg,      27.01.2016.a Tallinn      Liivalaia   kohtumaja,   avalik
                                 kaugkohtuistung
koht

RESOLUTSIOON

1. Vabastada Jaako Rips karistuse kandmisest tingimisi enne tähtaega katseajaga 6 (kuus)
kuud kohtumääruse jõustumisest ning määrata ta selleks tähtajaks Vangla Lääne-Harju
kriminaalhooldusosakonna juhataja poolt määratud kriminaalhooldusametniku
järelevalve alla.

2. KarS § 76 lg 5 alusel allutada Jaako Rips katseaja lõpuni KarS §-s 75 sätestatud
käitumiskontrollile ning kohustada teda järgima KarS § 75 lg 1 p 1 -6 sätestatud
kontrollnõudeid:
   1) elama kohtu määratud alalises elukohas – XXX;
   2) ilmuma kriminaalhooldaja määratud ajavahemike järel kriminaalhooldusosakonda
      registreerimisele;
   3) alluma kriminaalhooldaja kontrollile oma elukohas ning esitama talle andmeid oma
      kohustuste täitmise ja elatusvahendite kohta;
   4) saama kriminaalhooldusametnikult eelneva loa elukohast lahkumiseks Eesti
      territooriumi piires kauemaks kui viieteistkümneks päevaks;
   5) saama kriminaalhooldusametnikult eelneva loa elu-, töö- või õppimiskoha
      vahetamiseks;
   6) saama kriminaalhooldusametnikult eelneva loa Eesti territooriumilt lahkumiseks ja
      väljaspool Eesti territooriumi viibimiseks.

3. Kohaldada Jaako Ripsi suhtes käitumiskontrolli ajal vastavalt KarS § 75 lg 2, 4
järgmised kohustused:
                                                2
1) pöörduda vanglast vabanemisel 1 (ühe) kuu jooksul psühhiaatri poole ja läbida
alkoholismivastane ravikuur, esitades kriminaalhooldajale sellekohase tõendi;
2) mitte tarvitada alkoholi;
3) mitte omada või tarvitada narkootilisi või psühhotroopseid aineid;
4) asuda tööle või võtta end Töötukassas arvele 2 (kahe) nädala jooksul peale vanglast
vabanemist;
5) mitte suhelda talle teadaolevalt kriminaalkorras karistatud isikutega
kriminaalhooldajalt eelnevalt luba saamata, v.a lähisugulased.

4. Jaako Ripsile määratud katseaja ja käitumiskontrolli kulgemist arvestada alates
kohtumääruse jõustumisest.

5. Jaako Rips vabastada määruse jõustumisel.

Määrus     saata   teadmiseks        Vanglale,       prokurörile,        Vangla      Lääne-Harju
kriminaalhooldusosakonnale ja Jaako Ripsile.

Kohtumääruse jõustumisel teavitada Jaako Ripsi ennetähtaegsest vabanemisest Maanteeametit.

Edasikaebamise kord

Määrusele saab esitada 15 päeva jooksul määruskaebuse Harju Maakohtule.

Asjaolud ja kohtumääruse põhjendused
Vangla esitas 23.12.2015.a Harju Maakohtule kinnipeetava Jaako Ripsi kohta koostatud
materjalid tingimisi enne tähtaega vangistusest vabastamiseks.

Jaako Rips on süüdi tunnistatud Harju Maakohtu 29.05.2015.a otsusega KarS § 329, 424 järgi
ja mõisteti KarS § 63 lg 1 sätteid kohaldades karistuseks 9 (üheksa) kuud vangistust.
Vähendati KrMS § 238 lg. 2 alusel J. Ripsile mõistetavat karistust ühe kolmandiku võrra,
mõistes ärakandmisele kuuluvaks karistuseks vangistuse 6 (kuus) kuud. Vastavalt KarS § 65 lg
2 suurendati mõistetud karistust Harju Maakohtu 22.01.2015.a. otsusega mõistetud karistuse
ärakandmata osa - 7 kuud ja 19 päeva vangistust - võrra ning liitkaristuseks mõisteti 1 (üks)
aasta 1 (üks) kuu ja 19 (üheksateist) päeva vangistust.

Karistuse kandmise algus oli 28.05.2015.a ja lõpp on 17.07.2016.a.

Jaako Ripsi kohta kinnipidamisasutuses koostatud iseloomustusest nähtub, et kinnipeetavat
on kriminaalkorras karistatud kokku kolmel korral, vanglas viibib esimest korda. Vangistuse ajal
kehtivad distsiplinaarkaristused puuduvad. Vangla toetab kinnipeetava tingimisi ennetähtaegset
vabastamist.

Jaako Ripsi kohta kriminaalhoolduses koostatud arvamusest nähtub, et vangistusest
ennetähtaegsel vabanemisel soovib Jaako Rips asuda elama oma tuttava juurde aadressile XXX.
Tuttav on andnud nõusoleku Jaako Ripsi elama asumiseks aadressile XXX. Olemas
garanteeritud töökoht OÜ-s XXX.

Jaako Rips taotleb kohtult tingimisi ennetähtaegset vanglast vabastamist.

Abiprokurör Silja Seeder esitas kirjaliku seisukoha, mille kohaselt prokurör toetab Jaako Rips
tingimisi ennetähtaegset vabastamist. Jaako Rips viibib vanglas esimest korda. Vabaduses on tal
olemas kindel elukoht. Jaako Rips´il vangistuse ajal pole olnud distsiplinaarkaristusi. Küsitavusi
                                                3
tekitab küll vabaduses tööle asumise soov autojuhina, kuivõrd tema karistusregistri väljavõtte
kohaselt on Jaako Rips´i on korduvalt karistatud erinevate liiklussüütegude eest. Kuid nõustub
kriminaalhooldaja seisukohaga, et katseaja pikkuseks määrata kuus kuud, samuti on otstarbekas
Jaako Rips´il katseaja jooksul läbida mõni liiklusohutusalane sotsiaalprogramm.

Kohus, tutvunud esitatud materjalide ja prokuröri kirjaliku seisukohaga ning ära kuulanud Jaako
Ripsi arvamuse, leiab, et Jaako Ripsi võib vangistusest tingimisi ennetähtaegselt vabastada.

Tingimisi enne tähtaega vangistusest vabastamise otsustamisel arvestab kohus kuriteo
toimepanemise asjaolusid, süüdlase isikut, varasemat elukäiku ning käitumist karistuse kandmise
ajal, samuti tema elutingimusi ja neid tagajärgi, mida võib süüdlasele kaasa tuua tingimisi enne
tähtaega karistusest vabastamine. Seega võtab kohus taotluse läbivaatamisel arvesse kõik Jaako
Ripsi isikut iseloomustavad andmed – tema käitumist nii kuriteo toimepanemisele eelnenud ajal,
sellel ajal ning sellele järgnenud perioodil.

Kohus arvestab, et kuigi kinnipeetavat on kriminaalkorras korduvalt karistatud, viibib ta vanglas
esimest korda ning on mõistetud karistusest ära kandnud rohkem kui 8 kuud vangistust ning
tema käitumine karistust kandes on olnud korrektne, mida kinnitab distsiplinaarkaristuste
puudumine. Sellest järeldab kohus, et kinnipeetav on mõistnud õiguskuuleka käitumise
vajalikkust ning suudab kehtivatest normidest kinni pidada, neid austada. Kohus usub, et
esmakordne vanglas viibimine on pannud kinnipeetava mõistma, et toimepandud kuritegudele
järgnevad tema igapäevast elu ja heaolu oluliselt piiravad tagajärjed ning ta on enda
õigusvastasest käitumisest ka vajalikud järeldused teinud. Samuti arvestab kohus kinnipeetava
kohtuistungil avaldatud tahtega pöörduda alkoholiprobleemide tõttu vastavale ravile. Nimetatu
on oluline, kuna vastavalt esitatud materjalidele on kuritegude üheks toimepanemise
soodusteguriks ka alkoholi kuritarvitamine. Kohtu hinnangul aitab kinnipeetava arusaam
alkoholi kahjulikkusest ning tahe seda edaspidises elus vältida eelduslikult ära hoida ka uute
süütegude toimepanemist. Kinnipeetava ennetähtaegset vabastamist toetavad ka vangla ja
prokurör. Vangla iseloomustuse kohaselt on uue kuriteo sooritamise tõenäosus järgneva kahe
aasta jooksul 14 %, mis ei ole kõrge näitaja. Kohtu hinnangul võimaldab kinnipeetava
ennetähtaegne vabastamine ning tema allutamine kriminaalhooldusele kohaldada tema üle
käitumiskontrolli ning seeläbi teostada järelevalvet väljaspool kinnipidamisasutust,
kindlustamaks positiivseid muutusi, andes samas kinnipeetavale võimaluse tõestada, et ta on
asunud paranemise teele ning on võimeline edaspidi järgima seaduskuulekat eluviisi, samuti
hoiduma alkoholist. Kohus usub, et tuge oma seniseid kuritegelikke hoiakuid muuta saab
kinnipeetav just läbi kriminaalhoolduse. Kriminaalhooldusseaduse § 1 lg 1 kohaselt valvatakse
kriminaalhoolduse käigus kriminaalhooldusaluse käitumise ja temale kohtu või prokuröri poolt
pandud kohustuste täitmise järele ning soodustatakse kriminaalhooldusaluse sotsiaalset
kohanemist eesmärgiga mõjutada teda hoiduma kuritegude toimepanemisest. Katseajal on
võimalik hinnata kinnipeetava püüdlusi oma elu korraldamisel, samuti kehtivate tavade ja
reeglite järgimisel.

Pärast vabanemist on Jaako Ripsil olemas ka kindel elu- ja töökoht ning kriminaalhooldusega on
nõustunud ka kinnipeetav, saades aru selle vajalikkusest ja kasulikkusest oma edasise elu
korraldamisel. Kohus usub, et süüdimõistetu on nüüdseks teinud karistusest vastavad järeldused
ning tahab edaspidises elus järgida seaduskuulelikkust. Kohus annab kinnipeetavale võimaluse
näidata, et teda saab usaldada.


Tatjana Bogdanova
täitmiskohtunik /allkirjastatud digitaalselt/

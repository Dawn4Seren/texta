                             KOHTUMÄÄRUS

   Kohus                                  Tartu Ringkonnakohus
   Määruse tegemise aeg ja koht           16. mai 2016 Tartu (kirjalik menetlus)
   Kriminaalasja number                   1-13-6572
   Kohtukoosseis                          Mati Kartau, Maarika Kuusk, Aarne Sarjas


   Vaidlustatud kohtulahend               Tartu Maakohtu (Tartu kohtumaja) 13. aprilli 2016
                                          määrus Raimond Pruunsi (ik 38404062272) tingimisi
                                          enne tähtaega elektroonilise valvega vangistusest
                                          vabastamata jätmise kohta
   Kaebuse esitaja ja kaebuse liik        Süüdimõistetu Raimond Pruuns, määruskaebus

   RESOLUTSIOON
   Jätta Tartu Maakohtu 13. aprilli 2016 määrus muutmata ja määruskaebus
   rahuldamata.

   Edasikaebamise kord
   KrMS § 384 lg 2 ja § 387 lg 1 kohaselt võib käesoleva määruse peale esitada
   määruskaebuse Tartu Ringkonnakohtu kaudu Riigikohtule prokuratuur, advokaadist
   kaitsja või advokaadi vahendusel teised kohtumenetluse pooled 15 päeva jooksul, alates
   päevast, mil isik sai vaidlustatud määrusest teada või pidi teada saama.


   Asjaolud ja menetluse käik
1. Tartu Ringkonnakohtu 4. aprilli 2014 otsusega tühistati Viru Maakohtu 30. jaanuari 2014
   otsus Raimond Pruunsile KarS § 117 lg 2 järgi mõistetud karistuse määra osas ja mõisteti
   süüdlase karistuseks 2 aastat 9 kuud vangistust. KrMS § 238 lg 2 alusel vähendati vangistust
   1 aasta 10 kuuni. Ringkonnakohus jättis muutmata maakohtu otsusega R. Pruunsile KarS § 65
   lg 2 alusel mõistetud liitkaristuse 4 aastat 11 kuud 27 päeva vangistust. R. Pruunsi karistusaeg
   algas 21. juulil 2014.
2. Tartu Vangla esitas 16. märtsil 2016 Tartu Maakohtule materjalid kinnipeetava R. Pruunsi
   vangistusest tingimisi enne tähtaega elektroonilise valvega vabastamise otsustamiseks.
3. Tartu Maakohtu 13. aprilli 2016 määrusega jäeti süüdimõistetu vangistusest tingimisi enne
   tähtaega vabastamata. R. Pruunsi vangistuse kandmine on möödunud hästi: isik on läbinud
   sotsiaalprogrammi ning osalenud majandustöödel. Samuti ei ole süüdlasel
   distsiplinaarkaristusi. Vabaduses on R. Pruunsil elukoht, lähedaste toetus ning väidetavalt
   võimalus leida töö. Samas arvestas maakohus, et R. Pruuns kannab karistust inimese surma
   põhjustamise eest. Kuriteo pani isik toime katseajal ning kohtud hindasid süüdlase teosüüd
   suureks. Seetõttu pidas maakohus kinnipeetava vabastamist õiguskorra kaitsmise huvidega
   vastuolus olevaks ning kantud karistusaega ebaproportsionaalselt väikseks.


   Määruskaebus
4. Maakohtu määruse peale esitas kaebuse kinnipeetav R. Pruuns. Kaebaja taotleb Tartu
   Maakohtu määruse tühistamist ja vangistusest tingimisi enne tähtaega vabastamist või asja
   saatmist maakohtule uueks arutamiseks. Nii vangla kui prokuratuur on R. Pruunsi
   vabastamise poolt. Kinnipeetav soovib vabanedes asuda tööle, tegeleda edasi spordiga ja olla
   seaduskuulekas kodanik. R. Pruuns ei ole vangla korda rikkunud. Isik leiab, et vanglas olles ei
   õpi ta enam midagi head. Süüdlane soovib väga vabaneda ning näidata, et ta on muutunud ja
   suudab elada õiguskuulekalt.


   Ringkonnakohtu järeldused
5. Sarnaselt maakohtule on ka ringkonnakohus seisukohal, et KarS § 76 lg-s 4 nimetatud
   asjaolud kogumis ei võimalda hetkel R. Pruunsi vangistusest vabastamist. Maakohus ei ole
   kohaldanud valesti materiaalõigust ega rikkunud menetlusnorme. Seega ei ole põhjust saata
   asja uueks arutamiseks või maakohtu määrust tühistada. Kolleegium nõustub maakohtu
   määruse põhistustega ning märgib vastusena kaebusele vaid järgmist.
6. R. Pruuns on vangistuses käitunud korrektselt ning tal ei ole distsiplinaarkarisusi. Karistuse
   kandmise ajal on isik läbinud sotsiaalprogrammi ja osalenud majandustöödel. Ka vabaduses
   on süüdlase elutingimused üldiselt head. R. Pruunsile on tagatud elukoht ning lähedaste
   toetus. Samuti on ta motiveeritud asuma tööle. Kõik eelmainitu toetab R. Pruunsi
   ennetähtaegset vabastamist. Samas ei saa kohus vaadata mööda kuriteo toimepanemise
   asjaoludest, mis välistavad hetkel isiku tingimisi vangistusest vabastamise. Kinnipeetav
   kannab karistust ettevaatamatusest tapmise eest, sealjuures pani ta kuriteo toime katseajal.
   Kohtud hindasid tema teosüüd suureks. Kuna R. Pruuns ei suutnud eelmist katseaega edukalt
   läbida, vaid pani toime raske kuriteo, tuleb tema ennetähtaegsesse vabastamisesse suhtuda
   ettevaatusega. Seetõttu ei oleks R. Pruunsi vabastamine esimesel võimalusel kooskõlas
   karistuse preventiivsete kaalutluste ja õiguskorra kaitsmise huvidega. Seda seisukohta ei
   muuda ka vangla ja prokuratuuri vabastamist toetavad arvamused, mis ei ole kohtu jaoks
   kuidagi siduvad.
7. Järgneva karistusaja jooksul on R. Pruunsil võimalik näidata, et ta on tõesti motiveeritud
   muutuma. Kinnipeetav saab osaleda tööhõives ning otsida vajadusel täiendavat abi enda
   võimalike probleemidega tegelemiseks. Arvestades, et isik kannab vanglakaristust
   esmakordselt, ei ole positiivsete muutuste jätkumisel välistatud R. Pruunsi ennetähtaegne
   vabastamine edaspidi.
8. Eeltoodust tulenevalt ja juhindudes KrMS §-st 390 ja § 337 lg 1 p-st 1 tuleb jätta Tartu
   Maakohtu 13. aprilli 2016 määrus muutmata ning määruskaebus rahuldamata.

      /allkiri/                              /allkiri/                                 /allkiri/
Mati Kartau   Maarika Kuusk   Aarne Sarjas

                              KOHTUOTSUS
                               EESTI VABARIIGI NIMEL


Kohus                             Pärnu Maakohus

Kohtunik                          Anne Randjärv

Otsuse tegemise aeg ja koht       18. mai 2016 Rapla


Väärteoasja number                4-16-2322

Väärteoasi                        Tarmo Treve kaebus Politsei- ja Piirivalveameti Lääne
                                  prefektuuri Rapla politseijaoskonna 26.02.2016 otsusele
                                  väärteoasjas nr 2700,16,000198 liiklusseaduse § 225 lg 1 p 1
                                  järgi.


Kaebuse esitaja                   Tarmo Treve 39603014919 elukoht: xxxxx vald xxxxx alevik
                                  xxxxxx mnt xxxx


Kohtuväline menetleja             Politsei- ja Piirivalveameti korrakaitsebüroo Lääne prefektuur
                                  Rapla politseijaoskond asukoht Savi 2, 79514 Rapla,
                                  laane@politsei.ee,


Kohaldatud menetlussätted         Väärteomenetluse seadustiku §-d 132 p 1, 133, 135 lg 5, 155 ja
                                  156 lg 1 ja lg 1-1

RESOLUTSIOON

Jätta Tarmo Treve kaebus rahatrahvi vähendamiseks rahuldamata.

Määrata rahatrahvi 105 trahviühiku, s.o 420 euro tasumine ositi 12 kuu jooksul 35 euro suuruste
osamaksetega. Rahatrahvi esimene osamakse tuleb tasuda 30 päeva jooksul kohtuotsuse
jõustumisest alates ühele kohtuvälise menetleja otsuses näidatud arvelduskontole.

Edasikaebamise kord
Kohtuotsusele võib menetlusalune isik advokaadist kaitsja vahendusel, kohtuväline menetleja või
tema advokaadist esindaja esitada kassatsiooni Riigikohtule. Kui kohtumenetluse pool soovib
kassatsiooniõigust kasutada, siis peab ta sellest maakohtule kirjalikult teatama 7 päeva jooksul
arvates kohtuotsuse kättesaamisele järgnevast päevast. Kassatsioon tuleb esitada 30 päeva jooksul
arvates kohtuotsuse kättesaamisele järgnevast päevast.

Asjaolud
Tarmo Trevet karistati Lääne prefektuuri Rapla politseijaoskonna 26.02.2016 otsusega nr
2700,16,000198 LS § 225 lg 1 alusel rahatrahviga 105 trahviühikut, s.o 420 eurot. Tarmo Treve
rikkumine seisnes selles, et 08.02.2016 kella 3.25 ajal lubas ta temale kuuluvat sõiduautot BMW
reg nr xxxxxxxx juhtima alkoholijoobes ja juhtimisõiguseta MN. 24.03.2016 esitas Tarmo Treve
kohtuvälise menetleja otsuse peale kaebuse, paludes rahatrahvi vähendada. Kaebaja väitel ei ole tal
määratud trahvi tasumine võimalik, kuna on töötu.

Kohtuvälise menetleja seisukoht
Kohtuvälise menetleja esindaja ei nõustu kaebusega ja palub selle jätta rahuldamata. LS § 225 lg 2 p
1 näeb sanktsioonina ette rahatrahvi kuni 300 trahviühikut. KarS § 47 lg 1 järgi on rahatrahvi
minimaalne määr 3 trahviühikut. Seega on karistusraamid viidatud sättes 3-300 trahviühikut.
Kohtuväline menetleja on pidanud võimalikuks mõista süüdlasele karistus alla sanktsiooni keskmist
määra, kuigi tegu, millise Tarmo Treve toime pani, võinuks kaasa tuua liiklusõnnetuse. Arvestades
kaebaja töötust peab kohtuväline menetleja võimalikuks kohaldada Tarmo Trevele rahatrahvi ositi
tasumist VTMS § 209 lg 2 alusel.

Kohtu seisukoht
Kohus peab võimalikuks lahendada kaebus kirjalikus menetluses vastavalt väärteomenetluse
seadustiku § 120 lg 1, kuna kohtumenetluse pooled on andnud selleks nõusoleku.

Arvestades Tarmo Treve toimepandud väärteo laadi ja asjaolusid, ei ole kohtu hinnangul alust
rahatrahvi vähendamiseks. Süüdimõistetu ajutine töötus ei ole rahatrahvi vähendamise aluseks.
Kohus nõustub kohtuvälise menetleja seisukohaga, et Tarmo Trevele tuleb anda võimalus tasuda
rahatrahv ositi.



(allkirjastatud digitaalselt)

Anne Randjärv
kohtunik

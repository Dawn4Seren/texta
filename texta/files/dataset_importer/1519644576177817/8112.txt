                               KOHTUOTSUS
                                EESTI VABARIIGI NIMEL


 Kohus                          Tallinna Ringkonnakohus
 Otsuse tegemise aeg ja koht    1. september 2016, Tallinn
                                kirjalikus menetluses
 Kohtuasja number               1-16-1881

 Kohtukoosseis                  Eesistuja Sten Lind, liikmed Andres Parmas ja Orvi Tali

 Kriminaalasi                   Maria Kurganskaja süüdistuses KarS § 121 lg 2 p 3 järgi
                                lühimenetluses.
 Apelleeritud kohtuotsus        Harju Maakohtu 27. mai 2016 otsus

 Apellandid                     süüdistatav Maria Kurganskaja ja kaitsja Leelo Viil
 Prokurör                       Natalia Duškina
 Süüdistatav                    Maria Kurganskaja
                                isikukood 48905240264; XXX; emakeel vene keel; XXX; XXX;
                                elukoht XXX; viibib vahi all. Kriminaalkorras karistatud Viru
                                Maakohtu 17.09.2013 otsusega KarS § 184 lg 2 p 1, 2 järgi
                                vangistusega 3 aastat. KarS § 73 lg 2 alusel kuulus koheselt
                                ärakandmisele vangistus 1 aasta 2 kuud ja 1 päev. Ülejäänud
                                karistus jäeti KarS § 73 lg 1, 3 alusel täitmisele pööramata, kui
                                Maria Kurganskaja ei pane 3 aasta pikkuse katseaja jooksul toime
                                uut tahtlikku kuritegu. Väärteokorras 8 (kaheksa) kehtivat
                                karistust.

 Kaitsja                        Leelo Viil


 RESOLUTSIOON

Jätta süüdistatava Maria Kurganskaja ja tema kaitsja advokaat Leelo Viili apellatsioonid
rahuldamata ja Harju Maakohtu 27. mai 2016 otsus muutmata.

Mõista Maria Kurganskajalt riigieelarvesse välja apellatsioonimenetluse kulu 48 eurot.
Menetluskulu tasumiseks vajalikud andmed edastatakse eraldi dokumendis.



                                                                                          1
Edasikaebamise kord

Ringkonnakohtu otsuse peale on võimalik esitada kassatsioon. Kassatsioon esitatakse Riigikohtule
kirjalikult 30 päeva jooksul alates päevast, mil kohtumenetluse poolel on võimalik tutvuda
ringkonnakohtu otsusega. Süüdistataval on kassatsiooni esitamise õigus üksnes advokaadi vahendusel.



ASJAOLUD JA MENETLUSE KÄIK
1.     Harju Maakohtu 27.05.2016 otsusega mõisteti Maria Kurganskaja süüdi KarS § 121 lg 2
p 3 järgi ja teda karistati 6-kuulise vangistusega. Kuna kohus arutas kriminaalasja
lühimenetluses, vähendas kohus mõistetud karistust KrMS § 238 lg 2 alusel 1/3 võrra, s.o 4
kuuni. Sellest luges kohus KarS § 68 lg 1 alusel kantuks 2 päeva, kuna M. Kurganskaja oli
25.03.2015 - 26.03.2015 kinni peetud.
KarS § 65 lg 2 ja § 73 lg 4 alusel suurendas kohus mõistetud karistust Viru Maakohtu
17.09.2013 otsusega mõistetud karistuse ärakandmata osa 1 aasta 9 kuu ja 29 päeva võrra.
Liitkaristuseks mõistis kohus M. Kurganskajale 2 aastat 1 kuu 27 päeva vangistust.

Ühtlasi mõistis kohus M. Kurganskajalt KrMS § 180 lg 1 alusel välja kaitsjatasu 408 eurot ja
sundraha 645 eurot. Kohus määras KrMS § 180 lg 3 alusel, et menetluskulud tuleb tasuda ositi
12 kuu jooksul alates kohtuotsuse jõustumisest, kusjuures igakuiselt tuleb tasuda vähemalt
87,75 eurot.
Maria Kurganskaja mõisteti süüdi selles, et ta kahel korral (25.03.2015 ja 19.07.2015) tungis
kallale DT-le, teda lüües, tõugates ja juustest kiskudes.

Kohus märkis, et põhjendatud ei ole M. Kurganskaja karistamine rahalise karistusega ega
üldkasuliku tööga. Rahalise karistuse välistab see, et M. Kurganskaja ei oma tööd ega kindlat
sissetulekut.

Maria Kurganskaja on eelnevalt karistatud kriminaalkorras, ta pani uue tahtliku kuriteo toime
katseajal. Üks episood on pandud toime peale kahtlustatavana ülekuulamist. Kohus leidis, et
süüdistataval on ilmselgeid probleeme alkoholiga: tunnistaja BS ütluste kohaselt joob
süüdistatav iga päev, ei käi tööl.

KarS § 69 alusel võib üldkasuliku tööga asendada kuni kaheaastase vangistuse. Kuna Maria
Kurganskaja pani kuriteod toime katseajal, suurendas kohus mõistetud karistust eelmise
kohtuotsuse järgi mõistetud karistuse ärakandmata osaga. Liitkaristuseks mõisteti Maria
Kurganskajale üle kaheaastane vangistus, mis automaatselt välistab üldkasuliku töö tegemise
võimaluse.

Kohus leidis, et Maria Kurganskajat on võimalik tema tegudes sisalduva ebaõiguse ja
õiguskorra kaitse huvides karistada ainult reaalse vangistusega. Maria Kurganskaja pani ühe
kuriteo toime alkoholijoobes, mida kinnitavad nii indikaatorvahendi kasutamise protokoll ja
kannatanu ütlused. Mõned kuud peale esimest kehalise väärkohtlemise episoodi ründas ta
kannatanut uuesti. Oluline on ka asjaolu, et süüdistatava enda ütluste kohaselt ei suutnud ta oma
emotsiooni kontrollida (19.07.2015.a episoodis) ning otsustas kannatanut rünnata.




                                                                                                2
Süüdistatav ei ole ennast kummaski episoodis täielikult süüdi tunnistanud, vaid leidnud
vabandusi, mis õigustaksid tema poolset kannatanu rünnet. Kannatanu olevat teda solvanud,
samas ei ole selline asjaolu leidnud kohtu hinnangul kinnitust.

Avaldatud kahetsust ei pidanud kohus siiraks, sest süüdistatav ei tunnistanud end täielikult
süüdi, ta on oma tegevust õigustanud (kannatanu laps nutab öösel, ta ei saa sellepärast magada;
samuti väitis ta, et kannatanu solvas teda, kannatanu ei palunud tema käest vabandust) ega ole
kannatanult vabandust palunud. Kohtu hinnangul puuduvad Maria Kurganskaja teos karistust
kergendavad ja raskendavad asjaolud.

Eelnevast tulenevalt pidas kohus põhjendatud karistuseks 6-kuulist vangistust. KrMS § 238 lg 2
alusel vähendas kohus seda 1/3 võrra, s.o 4 kuuni. KarS § 68 lg 1 alusel arvas kohus karistuse
M. Kurganskaja eelvangistuses viibitud 2 päeva. Ära kandmata karistuseks jäi seega 3 kuud ja
28 päeva vangistust. KarS § 65 lg 2 ja § 73 lg 4 alusel suurendas kohus seda varasema karistuse
ärakandmata osa 1 aasta 9 kuu ja 29 päeva võrra. Liitkaristuseks mõistis kohus 2 aastat 1 kuu
ja 27 päeva vangistust.



2.     Maakohtu otsuse peale esitasid apellatsioonid süüdistatav ja tema kaitsja.


2.1   Kaitsja taotleb apellatsioonis maakohtu otsuse tühistamist mõistetud karistuse osas,
M. Kurganskajale kergema karistuse mõistmist ja vangistuse asendamist üldkasuliku tööga.
Kaitsja leiab, et süüdistatavale mõistetud karistus ei vasta tema teosüüle. Kohtuotsustest ei
nähtu veenvaid põhjendusi, miks ei ole kuriteo raskusest ja konkreetse teo sisemisest
ebaõigusest tulenevalt võimalik mõista sanktsiooni alammäära lähedast karistust. Süüdistatava
kasutatud vägivald seisnes käega löömises või tõukamises ja juustest tirimises ning ei olnud
seega kuigi intensiivne ega kestev. Maria Kurganskaja ei põhjustatud DT-le olulisi vigastusi.
Kohus jättis põhjendamatult kergendava asjaoluna arvestamata süüdistatava puhtsüdamliku
kahetsuse. Kaitsja ei nõustu maakohtu seisukohaga, et Maria Kurganskaja avaldatud kahetsus
ei ole siiras. Kohtu põhjendused, miks ta ei pea kahetsust siiraks, ei ole piisavad. Maria
Kurganskaja avaldas kahetsust nii kohtueelses menetluses kui kohtus. Süüdistatav tunnistas
kohtus oma süüd temale inkrimineeritud kuriteoepisoodides, kohtueelses menetluses tunnistas
ta end süüdi osaliselt. Kuivõrd kannatanu kohtuistungil ei viibinud, ei olnud süüdistataval
võimalik tema käest vabandust paluda. Ühtlasi märgib kaitsja, et süüteo korduvus iseenesest ei
välista puhtsüdamlikku kahetsust.
KarS §-s 58 nimetatud karistust raskendavaid asjaolusid Maria Kurganskaja puhul ei esine.
Kuigi käesolevas asjas karistuse mõistmisel maakohus ei ole viidanud ühelegi karistust
raskendavale asjaolule, karistust kergendav asjaolu aga esineb, asus kohus seisukohale, et
minimaalmääras karistus ei täidaks oma eesmärki.
Juhul, kui M. Kurganskajale KarS § 121 lg 2 p 3 järgi mõistetav vangistus jääks sanktsiooni
alammäära lähedaseks, ei ületaks mõistetav liitkaristus kahte aastat ning vangistuse saaks
asendada üldkasuliku tööga.
Kaitsja leiab, et M. Kurganskaja vangistuse asendamine üldkasuliku tööga on põhjendatud.
Maria Kurganskaja isikuandmeid ning süüteo asjaolusid arvestades ei saa väita, et karistuse

                                                                                             3
eripreventiivse eesmärgi saavutamiseks on vajalik tingimata kohaldada reaalset vangistust.
KarS § 69 kohaldamisega kaasnevad kohustused võivad tulemuslikult kaasa aidata karistuse
eesmärkide saavutamisele.

Maria Kurganskaja on kriminaalkorras karistatud ühel korral. Ta on alates 2015. a juulist olnud
suuteline käituma seaduskuulekalt ning täitma kontrollnõudeid ja kohustusi. Kohaldades Maria
Kurganskaja suhtes käitumiskontrolli ning ühtlasi pannes talle kohustuse teha üldkasulikku
tööd, on võimalik süüdistatavat tulemuslikumalt mõjutada kui karistuse kandmise korral
vanglatingimustes. Üldkasuliku töö tegemine distsiplineeriks isikut ning soodustaks
tööharjumuse kujunemist ning võimekust vabaduses toime tulla, mis on Maria Kurganskaja
puhul eriti oluline. Kui süüdistatav kannab vanglas karistuse lõpuni ning vabaneb vangistuse
kandmiselt tähtaegselt, puudub tema üle karistusaja lõppemise järel igasugune kontroll ja
võimalus teda toetada õiguskuulekale teele asumisel.

Süüdistatav oskab ja soovib tööd teha, ta on töötanud mitteametlikult mitmetes
koristusfirmades ning ametlikult AS-s Printall. Oluline on, et süüdistatav tunnistab
alkoholisõltuvust, soovib minna alkoholismi-vastasele ravile ning edaspidi käituda
seaduskuulekalt.


2.2.1 M. Kurganskaja palub samuti kergendada talle mõistetud karistust.
M. Kurganskaja tunnistab, et teda karistati Viru Maakohtu 17.09.2013 otsusega 3-aastase
vangistusega, mis jäeti tingimisi täitmisele pööramata. Ta teab, et uue kuriteo toimepanemine
katseajal võib tuua kaasa vangistuse täitmisele pööramise. Ta rõhutab aga, et katseaja algusest
kuni kuritegudeni, mille eest ta vaidlustatud otsusega süüdi mõisteti, möödus pikem periood,
mille vältel ei ole tal mingisuguseid õigusrikkumisi olnud. Tal õnnestus saada oma elu korda:
vahepealsel ajal ta töötas, tal ei olnud mingisuguseid alkoholiprobleeme.
M. Kurganskaja kinnitab, et tunnistab oma süüd.
25.03.2015 episoodis oleks ta võinud jätta tähelepanuta kannatanu ebatsensuurse sõimu ja
solvangud. M. Kurganskaja eitab kannatanule tervisekahjustuste tekitamist. See, et kannatanul
ei olnud mingeid nähtavaid vigastusi, on näha isiku läbivaatuse protokollist ja fototabelist.
17.07.2015 episoodi kohta märgib M. Kurganskaja enda õigustuseks, et tema käitumine oli aga
kannatanu provotseeritud ega olnud tahtlik.
Süüdistatav märgib, et konflikti ükski tunnistaja pealt ei näinud ja tunnistajad saavad anda ütlusi
ainult selle kohta, mis nad kuulsid.
Süüdistatav leiab, et talle mõistetud 2 aasta 1 kuu 27 päeva pikkune karistus on liiga karm. Kahe
kehalise väärkohtlemise kohta on see liiga raske karistus, talle tingimisi mõistetud vangistus ei
olnud aga kuidagi isikuvastaste kuritegudega seotud.
2.2.2 Täiendavalt esitas M. Kurganskaja kaebuse, milles palub vabastada ta menetluskulude
tasumisest või vähemalt vähendada neid.
Taotlust põhjendab M. Kurganskaja sellega, et viibib vanglas ja tal ei ole võimalik
menetluskulusid tasuda. Tal ei ole ka lähedasi, kes tasuksid menetluskulud tema eest.

                                                                                                 4
3.   Prokurör esitas apellatsioonidele kirjaliku vastuse, milles leiab, et maakohtu otsuse
muutmiseks alust ei ole.
Harju Maakohus ei ole otsust tehes rikkunud menetlusõigusnorme ega kohaldanud vääralt
materiaalõigust. Maakohus on oma otsuses motiveerinud ning toonud välja kaalutlused, mille
alusel mõisteti Maria Kurganskaja süüdi ja mõisteti karistuseks just reaalne vangistus.
Kohus arvestas, et Maria Kurganskaja on eelnevalt karistatud kriminaalkorras, ta pani uue
tahtliku kuriteo toime katseajal, kusjuures üks episood on pandud toime peale kahtlustatavana
ülekuulamist. Süüdistatav ei ole ennast kummaski episoodis täielikult süüdi tunnistanud, vaid
leidnud kohtu hinnangul vabandusi, mis õigustaksid tema poolset kannatanu rünnet, vabandust
ei ole ta palunud, on süüdistanud enda tegevuses kannatanu last, leidnud õigustusi oma
tegevusele. Kohtu hinnangul puuduvad Maria Kurganskaja teos karistust kergendavad ja
raskendavad asjaolud.


RINGKONNAKOHTU SEISUKOHT
4.     Kohtukolleegium ei nõustu apellatsioonides väljendatud seisukohaga, et maakohtu
mõistetud karistus on põhjendamatult karm.
4.1      2 aasta 1 kuu 27 päeva pikkune vangistus, mida M. Kurganskaja apellatsioonis
põhjendamatult raskeks karistuseks nimetab, on liitkaristus. Kuna M. Kurganskaja pani KarS §
121 lg 2 p 3 järgi kvalifitseeritavad teod toime katseajal, pidi kohus KarS § 121 lg 2 p 3 järgi
mõistetud karistusele liitma M. Kurganskajale eelmise kohtuotsusega mõistetud karistuse ära
kandmata osa. Eelmise karistuse ära kandmata osa oli 1 aasta 9 kuud ja 29 päeva. Seega tuleneb
liitkarituseks mõistetud vangistuse pikkus eelkõige M. Kurganskajale eelmise kohtuotsusega
mõistetud karistuse ärakandmata aja pikkusest.
M. Kurganskaja tunnistab apellatsioonis, et ta pani kuriteod toime katseajal ning et ta teadis, et
kui ta paneb katseajal toime uue kuriteo, pööratakse karistus täitmisele. Siiski rõhutab ta, et oli
üsna pika perioodi vältel õiguskuulekas. Samuti toob ta apellatsioonis välja, et tema eelmine
karistus ei olnud kuidagi seotud isikuvastaste kuritegudega.
Kohtuotsuste kogumis liitkaristuse mõistmist reguleerivate karistusõiguse sätete kohaselt need
argumendid tähendust ei oma. KarS § 74 lg 5 näeb ette, et kui süüdlane paneb katseajal toime
uue kuriteo, mille eest teda karistatakse vangistusega, mõistetakse liitkaristus vastavalt
KarS § 65 lõikes 2 sätestatule. KarS § 65 lg 2 sätestab omakorda, et kui süüdlane paneb pärast
kohtuotsuse kuulutamist, kuid enne karistuse täielikku ärakandmist toime uue kuriteo,
suurendatakse uue kuriteo eest mõistetud karistust eelmise kohtuotsuse järgi mõistetud
karistuse ärakandmata osa võrra.
Eelnev tähendab, et kui süüdlane paneb katseajal toime uue kuriteo, mille eest teda samuti
karistatakse vangistusega, peab kohus mõistma liitkaristuse. Liitkaristuse mõistmisel tuleb
uuele karistusele täies ulatuses lisada varasema karistuse ärakandmata osa. Võimalust karistus
liitmata jätta või liitmisel eelmist karistust vähendada seadus ette ei näe.
Karistuse tingimisi täitmisele pööramata jätmisel on peamine tingimus see, et süüdlane näitab
katseajal, et on võimeline käituma õiguskuulekalt. Sellest tulenevalt tähendab ka teiseliigilise

                                                                                                 5
uue kuriteo toimepanemine katseaja ebaõnnestumist. Seetõttu ei ole liitkaristuse mõistmiseks
ja vangistuse täitmisele pööramiseks nõutav, et katseajal oleks taas toime pandud samaliigiline
kuritegu. Uue kuriteo toimepanemine katseajal näitab selle ebaõnnestumist ka siis, kui süüdlane
on käitunud suurema osa katseajast õiguskuulekalt. Mingeid võimalusi arvestada karistuste
liitmisel seda, kui suure osa katseajast suutis süüdlane käituda õiguskuulekalt, seaduses
ettenähtud ei ole.


4.2     Kaitsja peab apellatsioonis liiga raskeks ka M. Kurganskajale KarS § 121 lg 2 p 3 järgi
mõistetud karistust. Ringkonnakohus sellega ei nõustu. Maakohus karistas M. Kurganskajat
KarS § 121 lg 2 p 3 järgi 6-kuulise vangistusega. Lühimenetluse tõttu vähendati seda karistust
veelgi 1/3 võrra, s.o 4 kuuni.
Kaitsja seisukoht põhines väitel, et M. Kurganskaja toimepandud teod ei olnud rasked:
kasutatud vägivald ei olnud intensiivne ega kestev ja ta ei tekitanud olulisi vigastusi. Maakohtu
mõistetud karistus on sellega igati kooskõlas. Arvestades KarS § 121 lg 2 sanktsioonimäärasid
(võimalik on mõista vangistus 1 kuust 5 aastani), on M. Kurganskajale mõistetud 6-kuuline
karistus kerge, jäädes sanktsiooni alammäära lähedale. Veelgi kergema karistuse mõistmiseks
ringkonnakohus alust ei näe. Selle vastu räägib mitu asjaolu. Nagu maakohtu otsuseski
märgitud, tungis M. Kurganskaja DT-le kallale mõnekuise vahega kahel korral. Kummalgi
korral ei piirdunud tarvitatud vägivald ühe ükskiku käitumisaktiga: maakohus luges tõendatuks,
et 25.03.2015 M. Kurganskaja lõi korduvalt DT näkku ning kiskus teda juustest, 19.07.2015 lõi
ta taas DT korduvalt, tõukas teda ja tõmbas juustest.
M. Kurganskaja on oma apellatsioonis korranud juba maakohtus esitatud väidet, et 25.03.2015
ta üksnes tõukas DT. Ringkonnakohus nendib, et see väide ei leidnud maakohtus tõendamist.
Maakohus tugines kannatanu ütlustele, mille kohaselt M. Kurganskaja lõi teda mitmel korral ja
kiskus juustest. Nende kannatanu ütluste õigsust kinnitasid maakohtu hinnangul OR, MA ja BS
ütlused.
BS ütluste kohaselt tunnistas M. Kurganskaja talle, et oli haaranud DT-l juustest.
OR sõnul rääkis DT talle, et M. Kurganskaja tuli talle kallale ning ta nägi DT näo vasakul
poolel punetust. Punetust kannatanu näol nägi ka tunnistaja MA. Ringkonnakohus ei pea neid
ütlusi vastuolus olevaks apellatsioonis viidatud isiku läbivaatuse protokolliga, mille kohaselt
kannatanul visuaalsel vaatlusel kehavigastusi ei tuvastatud. Isiku läbivaatuse protokolli
kohaselt vaadati kannatanu läbi 25.03.2015 algusega kell 21.12, M. Kurganskaja tungis DT-le
kallale kella 19.00 paiku. Seega toimus läbivaatus kaks tundi hiljem. Tegemist on piisavalt pika
ajaga, et selle jooksul jõuaks tunnistajate nimetatud punetus kaduda.
M. Kurganskaja väide, et ka 19.07.2015 provotseeris kannatanu teda, on paljasõnaline. Ka ei
pea paika väide, et tunnistajad ei näinud konflikti pealt. Tunnistaja IA ütluste kohaselt kuulis ja
nägi ta 19.07.2015,kuidas M. Kurganskaja peksis DT kätega vastu keha ja pead, raputas teda,
tiris juustest ja sõimas ebatsensuursete sõnadega. Ka OR ütluste kohaselt kuulis ta 19.07.2015.a
karjumist, läks vaatama mis toimub ning nägi kuidas M. Kurganskaja haaras tema tütre käest,
surus teda vastu seina ning tõstis käe löögiks.




                                                                                                 6
4.3    Ringkonnakohus peab põhjendatuks ka maakohtu seisukohta, et M. Kurganskaja
kahetsus ei olnud siiras. Maakohus on otsuses toonud välja mitmed asjaolud, mis näitavad, et
M. Kurganskaja näeb süüd pigem DT-l kui endal: süüdistatava väitel provotseeris kannatanu
ise mõlemad ründed. Need väited kohtus tõendamist ei leidnud. Ka ei võtnud M. Kurganskaja
omaks süüd sellises teos, mis leidis tõendamist, vaid väitis, et sellises ulatuses vägivalda ei
kasutanud. Samu seisukohti kordas ta esitatud apellatsioonis, mis näitab, et M. Kurganskaja
näeb endiselt toimunus süüd kannatanul. Seetõttu tuleb tema kinnitust, et ta kahetseb
toimepandud tegu, pidada paljasõnaliseks.


4.4     Karistuse mõistmisel tuleb süü kõrval arvestada ka teo toimepanija isikuga.
M. Kurganskaja on apellatsioonis rõhutanud, et ta soovib elada õiguskuulekalt ja püüdis saada
oma elu korda. Paraku ei kinnita tõendid tema väiteid täielikult. Kuigi apellatsioonis tõi
M. Kurganskaja välja, et ta töötas, nähtub tema maakohtu istungil antud vastustest prokurörile
ja kaitsjale, et kuigi tal vahepeal oli tõepoolest ametlik töökoht, siis sel aastal ta ametlikult
töötanud ei ole ja ta otsib tööd (kd I; toim.l. 195 pöördel). Nõustuda ei saa M. Kurganskaja
väitega, et tal ei ole mingisuguseid probleeme alkoholiga. 15.03.2015 tuvastati, et ta oli
tarvitanud alkoholi. Tunnistaja BS ütluste kohaselt tarvitas M. Kurganskaja alkoholi pidevalt
ning ka 19.07.2015 episoodi puhul andis tunnistaja IA ütlusi, et tal jäi mulje, et M. Kurganskaja
on joobes. M. Kurganskaja apellatsioonis esitatud väide, et tal ei ole mingisuguseid probleeme
alkoholiga, muudab paljasõnaliseks ka kaitsja apellatsioonis märgitu, et M. Kurganskaja
tunnistab oma alkoholisõltuvust.
Seega ei anna ka eripreventiivsed kaalutlused alust maakohtu mõistetud karistuse
kergendamiseks.


4.5    Kuna ringkonnakohus ei näinud alust kergendada M. Kurganskajale KarS § 121 lg 2 p 3
järgi mõistetud karistust, jääb samaks ka M. Kurganskajale mõistetud liitkaristuseks mõistetud
enam kui kaheaastane vangistus. Seetõttu ei ole võimalik M. Kurganskaja vangistust
üldkasuliku tööga asendada. Seega tuleb kaitsja sellekohane taotlus jätta rahuldamata.


5.      M. Kurganskaja palub vabastada ta täielikult või vähemalt osaliselt menetluskulude
tasumise kohustusest. Vastavalt KrMS § 180 lg-le 3 on võimalik üksnes menetluskulude osaline
riigi kanda jätmine. Kohus võib menetluskulud jätta riigi kanda juhul, kui on ilmne, et süüdlane
ei ole võimeline neid tasuma.
Maakohus on menetluskulude väljamõistmisel võtnud arvesse M. Kurganskaja varalist
seisundit. Kohus ei pidanud küll vajalikuks jätta menetluskulusid osaliselt riigi kanda, kuid
määras, et need tuleb tasuda osade kaupa. Maakohtu otsusest tulenev kuumakse ei ole suur,
jäädes alla 100 euro.
M. Kurganskaja väitel ei ole tal võimalik menetluskulusid tasuda, kuna ta viibib vanglas.
Ainuüksi vanglas viibimine ei ole aga piisav põhjendus isiku menetluskulude tasumise
kohustusest vabastamiseks, kuna välistatud ei ole töötamine ja selle eest tasu saamine ka
karistuse kandmise ajal. Seetõttu jätab ringkonnakohus rahuldamata M. Kurganskaja taotluse
vabastada ta osaliselt menetluskulude kandmise kohustusest.

                                                                                               7
6.      Eelnevast tulenevalt ja tuginedes KrMS § 337 lg 1 p-le 1 jätab ringkonnakohus
apellatsioonid rahuldamata ja maakohtu otsuse muutmata. Vastavalt KrMS § 185 lg-le 2
mõistab ringkonnakohus süüdistavalt välja apellatsioonimenetluse kulud, milleks on riigi
õigusabi kulu 48 eurot.




             /allkirjastatud digitaalselt/


Sten Lind                            Andres Parmas                         Orvi Tali




                                                                                       8

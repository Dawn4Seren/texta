                        KOHTUMÄÄRUS
  Kohus                                  Tallinna Ringkonnakohus

  Kohtukoosseis                          Gaida Kivinurm, Margo Klaar ja Iko Nõmm

  Määruse tegemise aeg ja koht           07.09.2016, Tallinn

  Tsiviilasja number                     2-15-18442

  Tsiviilasi                             Swedbank AS hagi SD vastu võla nõudes

  Vaidlustatud kohtulahend               Harju Maakohtu 30.06.2016 määrus kaja menetlusse
                                         võtmata jätmiseks

  Kaebuse esitaja ja kaebuse liik        SD määruskaebus

  Menetlusosalised ja nende
  esindajad                              Hageja: Swedbank AS (registrikood: 10060701, asukoht
                                         Liivalaia 8, 15040 Tallinn), lepinguline esindaja Külli
                                         Reinfeld (e-post: XXX)

                                         Kostja: SD (isikukood XXXXXXXXXXX, elukoht
                                         XXX, e-post XXX), lepinguline esindaja vandeadvokaat
                                         Jevgeni Tverdohlebov (Advokaadibüroo Vindex, Väike-
                                         Ameerika 8-301, 10129 Tallinn, e-post: XXX)

  Menetluse liik                         Kirjalik menetlus

RESOLUTSIOON:
1. Tühistada Harju Maakohtu 30.06.2016 määrus ja saata asi tagasi maakohtule SD kaja
   lahendamiseks.
2. Rahuldada SD määruskaebus osaliselt.
3. Määruse peale võib Riigikohtule esitada määruskaebuse 15 päeva jooksul määruse
   ärakirja kättesaamisest alates.

Selgitused
Vastavalt tsiviilkohtumenetluse seadustiku (TsMS) § 187 lõikele 6 juhul, kui määruskaebuse
esitaja taotleb menetlusabi, peab ta seaduses sätestatud tähtaja järgimiseks tegema tähtaja kestel
ka menetlustoimingu, mille tegemiseks ta menetlusabi taotleb, eelkõige esitama kaebuse.
Kaebuse põhjendamiseks või kaebuses esineva sellise puuduse kõrvaldamiseks, mis on seotud
menetlusabi taotlemisega, annab kohus mõistliku tähtaja pärast menetlusabi andmise taotluse
lahendamist, kui nimetatud taotlus ei olnud esitatud põhjendamatult või tähtaja pikendamise
eesmärgil. See ei välista menetlustähtaja ennistamist.
                                                                                              2



Asjaolud
   1. Swedbank AS esitas 08.12.2015 Harju Maakohtule hagi SD vastu võla nõudes. Hagi
       võeti menetlusse 15.12.2015 määrusega.
   2. 07.03.2016 saatis kohus kostjale kirja, mille kohaselt ei ole kohtul õnnestunud kostjale
       15.12.2015 kohtumäärust ja hagi materjale kätte toimetada kostja poolt tsiviilasjas nr 2-
       15-14610 avaldatud ja ka rahvastikuregistrist ja e-maksuametist nähtuvatel aadressidel
       (XXX ja XXX). Kohus selgitas, et loeb 07.03.2016 kirjaga TsMS § 3141 lg 2 alusel
       kostjale ülalnimetatud dokumendid kätte toimetatuks kirja saatmisest kolme tööpäeva
       möödumisel. Vastus hagile tuleb esitada hiljemalt 24.03.2016 ja hagile vastamata
       jätmise korral võib kohus teha tagaseljaotsuse.
   3. 29.03.2016 tagaseljaotsusega kohus rahuldas hagi ja jättis rahuldamata hageja taotluse
       menetluse peatamiseks.
   4. 20.04.2016 saabus kohtule kostja kaja Harju Maakohtu 29.03.2016 tagaseljaotsuse
       peale. 25.04.2016 määrusega jäeti kaja käiguta ja anti kostjale tähtaeg kaja puuduste
       kõrvaldamiseks (kajale vastuse hagile lisamiseks ning kautsjoni 900 euro tasumiseks
       või vormiskohase menetlusabi esitamiseks). Nimetatud määrus on kostjale tema
       esindaja kaudu kätte toimetatud 13.05.2016.
   5. 22.05.2016 esitas kostja taotluse 25.04.2016 määrusega kajas esinevate puuduste
       kõrvaldamiseks määratud tähtaja pikendamiseks. Taotluse kohaselt palus kostja
       puuduste kõrvaldamise tähtaega pikendada kuni 14.06.2016, kuna on vaja koguda
       täiendavad andmed, aga see on kostja ja tema esindaja suure hõivatuse ja liikuvuse tõttu
       hetkel raskendatud.
   6. 23.05.2016 rahuldas kohus kostja taotluse tähtaja pikendamiseks kajas esinevate
       puuduste kõrvaldamiseks osaliselt ja määras, et kostjal tuleb kõrvaldada kajas esinevad
       puudused, millistele on osundatud 25.04.2016 kohtumääruses, hiljemalt 03.06.2016.
       Kohus osundas ka, et kohtumäärus kajas esinevate puuduste kõrvaldamiseks on
       koostatud juba 25.04.2016 ning kostja esindaja on saanud määruse kätte 13.05.2016,
       seega on kostjal olnud piisavalt aega täiendavate andmete kogumiseks, mistõttu ei ole
       põhjendatud pikendada puuduste kõrvaldamise tähtaega kuni 14.06.2016. Kostja
       kinnitas eelneva määruse kättesaamist 23.05.2016.
   7. 23.05.2016 esitas kostja vastuse hagiavaldusele ja kompromissettepaneku. 31.05.2016
       saabus kohtusse kostja menetlusabi taotlus ning teatis taotleja ja tema
       perekonnaliikmete isikliku ja majandusliku seisundi kohta. Kohus jättis menetlusabi
       taotluse 01.06.2016 määrusega käiguta ja andis tähtaja taotluse puuduste
       kõrvaldamiseks. 16.06.2016 e-kirjas hoiatas kohus kostja esindajat, et kohus loeb
       01.06.2016 kohtumääruse kostjale kättetoimetatuks tulenevalt TsMS § 3141 lg 2 kirja
       saatmisest kolme tööpäeva möödumisel ehk alates 22.06.2016, millele järgnevast
       päevast hakkab kostjale jooksma puuduste kõrvaldamiseks antud tähtaeg (7 päeva).
   8. 23.06.2016 teatas kostja esindaja, et viibib välismaal, kus sisselogimist vajavaid
       veebilehti (nt e-toimik, internetipank) kasutada ei ole võimalik ning et naaseb Eestisse
       kuu lõpus ja saab siis asjaga tegeleda. Juhul, kui kohus peaks siiski arvama, et määrus
       on kätte toimetatud (kuigi seda ei ole, kuna pole kuidagi võimalik teada saada, mida
       kohus nõuab), siis palub kostja esindaja pikendada tähtaega, võttes arvesse puhkuste
       hooaega, 30 päeva võrra.

Esimese astme kohtu määrus
   9. 30.06.2016 määrusega jättis maakohus kaja menetlusse võtmata.
   10. Maakohus põhjendas, et TsMS § 142 lg 1 kohaselt tasutakse kajalt, menetlustähtaja
       ennistamise avalduselt ja menetluse taastamise avalduselt riigilõivu asemel kautsjon.
                                                                                                 3

       TsMS § 149 lg 3 kohaselt enne kautsjoni tasumist ei tehta kautsjoniga seotud
       menetlustoiminguid. Avaldajale määratakse tähtaeg kautsjoni tasumiseks ja kautsjoni
       tähtpäevaks tasumata jätmise korral jäetakse avaldus menetlusse võtmata. Kostja ei ole
       kaja esitamisel kautsjonit tasunud ja on esitanud taotluse menetlusabi saamiseks kostja
       kautsjoni maksmisest vabastamiseks.
   11. Kohus märkis, et TsMS § 200 lg 1 tulenevalt on menetlusosalise kohustuseks kasutada
       oma menetlusõigusi heauskselt. Sama paragrahvi lõike 2 kohaselt ei luba kohus
       menetlusosalisel ega tema esindajal või nõustajal õigusi kuritarvitada, menetlust venitada
       ega kohut eksitusse viia.
   12. Arvestades, et käesolevas asjas on kostjal esindajaks advokaat, kes oma kvalifikatsioonist
       tulenevalt peaks olema teadlik menetlusabi taotlusele esitatavatest nõuetest ning arvestades
       ka asjaolu, et kohus on juba varasemalt ka oma 25.04.2016 määruses, mille on kostja kätte
       saanud 13.05.2016, osundanud, et esitatud menetlusabi taotlus ei vasta nõuetele, on kohus
       seisukohal, et kostja rikub oma TsMS § 200 lg-st 1 tulenevat kohustust kasutada oma
       menetlusõigusi heauskselt ning venitab menetlust. Eelnevale viitab ka kostja käitumine,
       kus kostja taotles oma 22.05.2016 e-kirjas kohtule 25.04.2016 määrusega kajas esinevate
       puuduste kõrvaldamiseks määratud tähtaja pikendamist kuni 14.06.2016 viidates seejuures
       vajadusele koguda täiendavad andmed, kuid vaatamata eelnevale, esitas oma vastuse
       hagiavaldusele juba 23.05.2016, toomata seejuures esitatud vastuses välja täiendavalt
       selgitamist vajavaid asjaolusid.
   13. Lähtudes eeltoodust ja asjaolust, et kohus on kostjat hoiatanud, et loeb 01.06.2016
       kohtumääruse kostjale kätte toimetatuks tulenevalt TsMS § 3141 lg-st 2 16.06.2016 kirja
       saatmisest kolme tööpäeva möödumisel ehk alates 22.06.2016, luges kohus puuduste
       kõrvaldamise tähtaja saabunuks 29.06.2016 ning ei pidanud põhjendatuks kostja esindaja
       23.06.2016 taotlust tähtaja pikendamiseks. Kuivõrd kostja 01.06.2016 määruses osundatud
       puuduseid tähtaegselt, s.o 29.06.2016, kõrvaldanud ei ole (tasunud kautsjonit), jättis kohus
       kostja 20.04.2016 kaja 29.03.2016 tagaseljaotsusele menetlusse võtmata.

Määruskaebus
  14. 08.07.2016 esitatud määruskaebuses palub kostja maakohtu 30.06.2016 määruse
      tühistada, saata asi maakohtule menetluse jätkamiseks, välja mõista hagejalt kostja
      kasuks menetluskulud ja vabastada kostja määruskaebuse esitamisel riigilõivu
      tasumisest.
  15. Määruskaebuse põhjenduste kohaselt ei nõudnud kohus 01.06.2016 kohtumääruses
      kautsjoni tasumist ega teatanud, mis tähtpäevaks tuleb puuduste kõrvaldamata jätmise
      tõttu varem nõutud kautsjon tasuda. 23.06.2016, viibides välismaal, kostja esindaja
      avastas kohtult tulnud e-kirja, mille kohaselt veebikeskkonnas www.e-toimik.ee ootab
      vastuvõtmist 01.06.2016 kohtumäärus menetlusabi taotluse käiguta jätmise kohta, ja
      kohus loeb selle määruse kätte toimetatuks tulenevalt TsMS § 3141 lg 2 käesoleva kirja
      saatmisest kolme tööpäeva möödumisel ehk alates 22.06.2016, millele järgnevast
      päevast hakkab jooksma puuduste kõrvaldamiseks antud tähtaeg (7 päeva). Kõnealust
      kohtumäärust antud e-kirjale lisatud ei olnud. Kohus ei ole lahendanud kostja tähtaja
      pikendamise taotlust.
  16. Kostja ei nõustu kohtuga selles, et pikema tähtaja taotlemine ja oma kohustuse täitmine
      enne taotletud tähtaja lõppu, on pahauskne käitumine ja venitamistaktika. Kohustuse
      enneaegne täitmine viitab hoopis valmisolekule kiireks menetluseks.
  17. Kostja on seisukohal, et olukorras, kus kohtul on võimalik edastada kohtumäärus e-kirja
      manusena, kuid kohus seda ei tee, ja seda ka siis, kui kohtule on teatatud, et e-toimiku
      kasutamine on hetkel raskendatud ja määruse sisust ei ole võimalik teada saada, siis
      sellises olukorras menetlusosalisele saatmata dokumendi kättetoimetatuks lugemine
                                                                                                 4

       riivab ebaproportsionaalselt kostja põhiõigust tõhusale õiguskaitsele ja põhiõiguse
       kaitseks kohasele kohtumenetlusele (PS §-d 12-15) ja seega on TsMS § 3141 lg 2
       põhuseadusega vastuolus. Kostja palub jätta TsMS § 3141 lg 2 põhiseadusega vastuolu
       tõttu kohaldamata. Viidatud sätte kohaldama jätmisel saab lugeda 01.06.2016 määruse
       kätte toimetatuks 27.06.2016, mistõttu ei olnud 30.06.2016 kohtumääruse tegemisel
       veel puuduste kõrvaldamiseks määratud tähtaeg möödunud.
   18. Kohus ei võinud jätta kaja 30.06.2016 menetlusse võtmata kautsjoni maksmata jätmise
       tõttu, kuna kohus ei ole määranud kostjale uut tähtaega kautsjoni tasumiseks. Kostja
       esitas menetlusabi taotluse, mida kohus asus menetlema, määrates puuduste
       kõrvaldamise. Sellega kohus väljendas seisukoha, et kautsjoni tasumiseks määratud
       varasem tähtaeg enam ei kehti. Kostjale ei olnud prognoositavad kohtu nõudmised.
       Kohus ei saanud kautsjoni tasumiseks uut tähtaega andmata jätta kohe kaja menetlusse
       võtmata kautsjoni tasumata jätmise tõttu.

Menetluse edasine käik
  19. 02.08.2016 määrusega jättis maakohus rahuldamata kostja taotluse menetlusabi
      saamiseks määruskaebuselt tasumisele kuuluvast riigilõivust vabastamiseks. Kostja
      esitas määrusele määruskaebuse, mille Tallinna Ringkonnakohus jättis 23.08.2016
      määrusega rahuldamata ja maakohtu 02.08.2016 määruse muutmata.
  20. Maakohus võttis määruskaebuse menetlusse, jättis rahuldamata ja saatis TsMS § 663
      lg 5 alusel läbivaatamiseks Tallinna Ringkonnakohtule.

Ringkonnakohtu seisukoht
   21. Ringkonnakohus, tutvunud tsiviilasja materjaliga, leiab, et Harju Maakohtu 30.06.2016
       määrus tuleb vastavalt TsMS § 657 lg 1 p-le 3 ja §-le 659 tühistada ja saata asi tagasi
       maakohtule SD menetlusabi taotluse lahendamiseks. Kolleegium on seisukohal, et
       maakohus on ebaõigesti jätnud lahendamata eelnevalt kostja menetlusabi taotluse.
       Samuti on maakohus ebaõigesti kohaldanud TsMS § 3141 lg-t 2. SD määruskaebus tuleb
       rahuldada osaliselt.
   22. TsMS § 3111 lg 6 näeb ette, et advokaadile võib menetlusdokumendi muul viisil kui
       elektrooniliselt selleks ettenähtud infosüsteemi kaudu kätte toimetada üksnes mõjuval
       põhjusel. Lisaks on Riigikohus TsMS § 3141 lg 1 puhul selgitanud, et tegemist on nn
       kätte toimetamise fiktsiooniga, mil seadus loeb kätte toimetamise toimunuks sõltumata
       dokumendi tegelikust üleandmisest. TsMS § 3141 lg 1 rakendamine ei tohiks üldjuhul
       olla esmane, vaid erandlik menetlusdokumentide kätte toimetamise viis. Enne tuleks
       kohtul üritada menetlusdokument saajale muid viise kasutades tegelikult üle anda
       (RKTKo 3-2-1-189-15, p 13). Ringkonnakohtu hinnangul saab kätte toimetamise
       fiktsioonina käsitleda ka TsMS § § 3141 lg-t 2, millisel alusel on maakohus lugenud
       kostja esindajale 01.06.2016 määruse kätte toimetatuks. Enne eelnimetatud kätte
       toimetamise viisi kasutamist oleks pidanud olema muud kätte toimetamise viisid
       ammendunud.
   23. Kolleegium on seisukohal, et maakohus kasutas kostja esindajale 01.06.2016 määruse
       kätte toimetamiseks TsMS § § 3141 lg-s 2 sätestatud kätte toimetamise viisi ennatlikult
       ja on seega rikkunud eelnimetatud lõikes sätestatud dokumendi kätte toimetamise korda.
       Toimikust nähtuvalt on advokaat senises menetluses kinnitanud menetlusdokumentide
       kättesaamist e-toimikus. 16.06.2016 e-kirjale, milles maakohus teavitas kostja esindajat
       temale 01.06.2016 kohtumääruse kostjale e-toimiku kaudu kätte toimetamisest, ei olnud
       lisatud kätte toimetatavat määrust. 23.06.2016 tähtaja pikendamise taotluses kostja
       esindaja selgitas, et tal puudub ajutiselt võimalus dokumendi kättesaamiseks e-toimikus.
       Sellele, et e-toimiku kasutamiseks oli kostja esindajal ajutine takistus, viitab ka asjaolu,
                                                                                           5

    et ta kinnitas 01.06.2016 määruse kättesaamist e-toimikus juba 27.06.2016 ehk 4 päeva
    pärast tähtaja pikendamise taotluse esitamist. Sellise ajutise takistuse olemasolu korral
    olnuks maakohtul mõistlik toimetada kohtumäärus advokaadile kätte elektrooniliselt
    vastavalt TsMS § 3111 lg-le 4, nõudes dokumendi kättesaamise kinnitust
    TsMS § 3111 lg 5 kohaselt.
24. Kuna TsMS § 307 lg 3 järgi tuleb seaduses sätestatud kätte toimetamise korra rikkumise
    puhul lugeda dokument kätte toimetatuks alates selle tegeliku saajani jõudmisest, siis
    tuleb käesoleval juhul lähtuda kostja esindajale määruse kätte toimetamisest e-toimikus
    27.06.2016. Kuna antud juhul puudus alus TsMS § 3141 lg 2 kohaldamiseks, jätab
    kolleegium tähelepanuta kostja taotluse jätta nimetatud säte kohaldamata vastuolu tõttu
    põhiseadusega. Põhiseaduslikkuse järelevalve menetlust ei saa algatada normi suhtes,
    mida kohus rakendama ei pidanud (vt nt RKPSJVm 3-4-1-56-14, p 42).
25. Ringkonnakohus on seisukohal, et isegi kui TsMS § 3141 lg 2 alusel toimunud kätte
    toimetamine oleks käesoleval juhul olnud õiguspärane, ei saanud maakohus enne kaja
    menetlusse võtmise otsustamist jätta tähelepanuta kostja esindaja taotlust tähtaja
    pikendamiseks 01.06.2016 määruses nimetatud puuduste kõrvaldamiseks ja jätta
    lahendamata kostja menetlusabi taotlust.
26. Kolleegiumi arvates on maakohus ebaõigesti võtnud kaja menetlusse võtmata jätmisel
    aluseks selle, et kostja ei ole tasunud kajalt kautsjonit. 25.04.2016 määruse kohaselt on
    maakohus andnud kostjale võimaluse valida menetlusabi taotluse esitamise ja kautsjoni
    900 euro tasumise vahel. Kostja esitas kohtule 31.05.2016 menetlusabi taotluse, mille
    maakohus jättis käiguta 01.06.2016 määrusega. Kuna kostja esitas menetlusabi taotluse
    tema vabastamiseks kautsjoni tasumisest, siis ei saanud maakohus enne menetlusabi
    taotluse lahendamist tugineda sellele, et kostjal on tasumata kautsjon. Kostja esitas
    tähtaja pikendamise avalduse menetlusabi taotluse puuduste kõrvaldamiseks enne
    puuduste kõrvaldamise tähtaja saabumist, seega puudus maakohtul alus jätta taotlus
    tähelepanuta. Vaidlustatud 30.06.2016 määruses kohus üksnes märkis, et ei pea tähtaja
    pikendamise taotlust põhjendatuks.
27. Isegi kui maakohus asus seisukohale, et tähtaja pikendamiseks alust puudub ja et kostja
    ei ole kõrvaldanud 31.05.2016 menetlusabi taotluse puudusi, oleks maakohus pidanud
    võtma seisukoha menetlusabi taotluse osas. Maakohus oleks saanud arvestada seda, et
    TsMS § 186 lg 6 kohaselt menetlusabi andmist ei määrata ulatuses, mida ei ole
    põhistatud. Kuna aga 31.05.2016 menetlusabi taotlus on lahendamata, ei saanud
    maakohus tugineda ka varasemale kaja käiguta jätmise määrusele, milles maakohus
    nõudis kostjalt alternatiivselt menetlusabi taotluse esitamisele ka kautsjoni 900 euro
    tasumist. Maakohus oleks saanud nõuda kostjalt kautsjoni tasumist alles pärast
    menetlusabi taotluse rahuldamata jätmist. Riigikohus on selgitanud, et menetlusabi
    taotluse rahuldamata jätmise korral on mõistlik anda kostjale uus tähtaeg kautsjoni
    tasumiseks (vt ka RKTKm 3-2-1-41-16, p 13).
28. Tsiviilkohtumenetluse seadustik näeb ette mitmeid viise menetluse venitamise
    takistamiseks, sh ei pea kohus nt pikendama menetlusosalisele antud tähtaega, kui kohus
    leiab, et sellega kaasneks menetluse põhjendamatu venimine. Kokkuvõttes on
    ringkonnakohus seisukohal, et isegi kui maakohus leidis, et kostja rikub oma
    TsMS § 200 lg-s 1 sätestatud kohustust kasutada oma menetlusõigusi heauskselt ning
    venitab menetlust, ei õigusta see maakohtupoolset menetlusõigusnormide rikkumist.
29. Eeltoodust tulenevalt peab kolleegium põhjendatuks tühistada maakohtu 30.06.2016
    määrus ja saata asi menetluse jätkamiseks tagasi maakohtule. Maakohtul tuleb
    kõigepealt lahendada SD 31.05.2016 menetlusabi taotlus. Kolleegium märgib, et
    taotluse lahendamiseks võib piisata 08.07.2016 esitatud menetlusabi taotlusele lisatud
    tõenditest, kuid vajadusel võib maakohus küsida kostjalt täiendavaid tõendeid või
                                                                                    6

    koguda kostja majanduslikku seisundit puudutavaid tõendeid omal algatusel. Pärast
    menetlusabi taotluse lahendamist saab kohus võtta seisukoha kaja lahendamise osas.
30. Määruse tühistamise ja asja menetluse jätkumise tõttu maakohtus tuleb maakohtul
    otsustada menetluskulude jaotus asja uuel läbivaatamisel (TsMS § 173 lg 3).


   Gaida Kivinurm                Margo Klaar                      Iko Nõmm
  /allkirjastatud              /allkirjastatud                  /allkirjastatud
   digitaalselt/               digitaalselt/                     digitaalselt/

                           KOHTUMÄÄRUS

 Kohus                              Tallinna Halduskohus

 Kohtunik                           Kristina Maimann

 Määruse tegemise aeg ja koht       15.01.2016, Tallinn

 Haldusasja number                  3-14-52880

 Haldusasi                          A.E.u kaebus Tallinna Vangla poolt tekitatud mittevaralise
                                    kahju hüvitamiseks, mis hõlmab perioode 02.12.2010–
                                    30.12.2011, 14.06.2013–24.06.2013 ja 13.12.2013–
                                    18.12.2013.
 Menetlustoiming                    Kaebetähtaja     küsimuse      lahendamine,     menetluse
                                    lõpetamine, kohtuotsuse aja tühistamine.
 RESOLUTSIOON                       1. Lugeda kaebus esitatuks tähtaja rikkumisega ja
                                    lõpetada haldusasja menetlus.
                                    2. Tühistada 21.10.2015 määrusega määratud kohtuotsuse
                                    teatavakstegemise aeg.
                                    3. Sekretäril toimetada määrus kätte menetlusosalistele.
 Edasikaebamise kord                Määruse p 1 peale võib esitada määruskaebuse Tallinna
                                    Ringkonnakohtule Tallinna Halduskohtu kaudu 15 päeva
                                    jooksul määruse kättesaamisest arvates.

ASJAOLUD JA MENETLUSE KÄIK

1. Tallinna Halduskohtule saabus 24.11.2014 A. E.u kaebus, milles kaebaja taotleb mittevaralise
kahju, mis tekitati kinnipidamistingimustega inimväärikust alandades, hüvitamist summas 9,5 eurot
päeva eest. Nõue hõlmas ajaperioode, mis jäid vahemikku 09.06.2010-30.12.2011 ning 14.06.2013–
24.06.2013 ja 13.12.2013–18.12.2013 (tlk 1 pöördel). Samuti taotles kaebaja kahjunõude
lahendamisega viivitamise õigusvastasuse tuvastamist.

2. Tallinna Halduskohus tagastas 23.12.2014 määrusega tuvastusnõude ja kahjunõude perioodi
09.06.2010-09.01.2011 osas. Ülejäänud osas jäi kaebus käiguta.




                                                 1
3. Kaebaja vaidlustas kaebuse osalise tagastamise määruskaebusega, ajaperioodi 02.12.2010-
09.01.2011 osas leides, et tegemist oli jätkuva toiminguga ja 3-aastane kaebuse esitamise tähtaeg
hakkas kulgema toimingu lõppemisest 30.12.2011.
Tallinna Ringkonnakohtu 30.06.2015 määruses leiti, et katkematult Tallinna Vanglas viibitud
perioodi 02.12.2010-30.12.2011 tuleb vaadelda jätkuva toiminguna, seega tagastas halduskohus
perioodi 02.12.2010-09.01.2011 osas kaebuse õigusvastaselt. Kaebus oli esitatud riigivastutuse
seaduse (RVastS) § 17 lg-s 3 ettenähtud tähtaja sees.

4. Tallinna Halduskohus võttis 13.08.2015 määrusega kaebuse menetlusse perioodide 02.12.2010–
30.12.2011, 14.06.2013–24.06.2013 ja 13.12.2013–18.12.2013 osas.
Kohus määras 21.10.2015 määrusega asjas kohtuotsuse teatavakstegemise ajaks 02.02.2015 ja
03.12.2015 määrusega dokumentide esitamise lõplikuks tähtajaks 15.01.2016.

5. 18.12.2015 on vastustaja esitanud kohtule taotluse kaebuse läbi vaatamata jätmiseks kaebuse
esitamise tähtaja ületamise tõttu. Vastustaja märgib, et kaebajal oli seadusest tulenev kohustus enne
kohtusse pöördumist esitada kahjunõue vanglale. Kohtu poole pöördumise õigus tekib siis, kui vangla
on taotluse tagastanud või rahuldamata või tähtaegselt läbi vaatamata jätnud. RVastS § 18 lg-st 1
tuleneb vanglale 2-kuuline tähtaeg taotluse lahendamiseks ning RVastS § 18 lg-st 2 30-päevane
tähtaeg kohtusse pöördumiseks, sh ka taotluse tähtaegselt lahendamata jätmise korral. Seega peab
kinnipeetav või vahistatu kohtusse pöörduma hiljemalt 30 päeva jooksul vanglale esitatud taotluse
läbivaatamiseks ettenähtud 2-kuulise tähtaja möödumisest. Kaebaja taotlus laekus vanglale
10.03.2014, mistõttu tuli see läbi vaadata hiljemalt 12.05.2014 (10.05.2014 oli laupäev). Seega tuli
kaebus kohtule esitada hiljemalt 12.06.2014. 24.11.2014 esitatud kaebus on mittetähtaegne. Kaebaja
ei ole esitanud tähtaja möödalaskmise mõjuvaid põhjuseid, kuigi omab õigusalaseid teadmisi ja pidi
olema kaebuse esitamise tähtaja rikkumisest teadlik. Kaebus on ebaõigesti menetlusse võetud ja
vastustaja palub jätta kaebuse läbi vaatamata.
Tartu Ringkonnakohtus on analoogsetes asjades tühistatud esimese astme kohtu otsused ja lõpetatud
kaebetähtaja rikkumise tõttu menetlused (jõustumata lahendid asjades 3-14-51791 jt).

6. Kohus tegi 08.01.2016 kohtunõude andes kaebajale võimaluse esitada kaebetähtaja ennistamise
taotlus.

7. Kaebaja vastas 13.01.2016, et peab kaebust jätkuvalt tähtaegseks, mistõttu puudub vajadus tähtaja
ennistamiseks.
Kaebajal on vangistusseaduse (VangS) § 1¹ lg 8 ja RVastS § 18 lg-st 2 tulenevalt õigus, mitte kohustus
esitada kaebus 30 päeva jooksul taotluse rahuldamata jätmisest. Sama tuleneb halduskohtumenetluse
seadustiku (HKMS) § 47 lg-st 2. Käesolevas asjas ei ole vaidlust, et vangla viivitas kaebaja
kahjunõude lahendamisega. Kaebaja on järginud ka HKMS § 47 lg-s 3 sätestatud 1-aastast tähtaega.

KOHTU PÕHJENDUSED

8. HKMS § 124 lg 1 kohaselt kontrollib kohus eelmenetluses, kas kaebus on esitatud tähtaegselt, ja
lahendab kaebetähtaja ennistamise taotluse pärast teistelt menetlusosalistelt sellele kirjaliku vastuse
saamist. HKMS § 124 lg 2 kohaselt lõpetab kohus määrusega asja menetluse, kui kaebus on esitatud
tähtaega rikkudes ja tähtaeg ei kuulu ennistamisele. HKMS § 152 lg 1 p 2 kohaselt lõpetab kohus
määrusega menetluse kui kaebetähtaega on ületatud.

8.1 Vastustaja ei esitanud määruskaebusele vastates väidet, et kaebuse tähtaeg on möödunud
arvestades RVastS § 18 lg-d 1 ja 2. Sellist väidet ei esitatud eelnevalt ka halduskohtule. See ja asjaolu,
et ringkonnakohus on kahjunõude tähtaegsust teatud perioodi osas kontrollinud, ei välista siiski
tähtaja uuesti kontrollimist. HKMS § 152 lg 1 p 2 ei anna kohtule kaalutlusõigust, mistõttu kohus ei
saa jätkata mittetähtaegse kaebuse menetlemist.

                                                    2
8.2 Vaidlust ei ole selles, et kaebaja esitas kahjunõude vanglale 10.01.2014 ning kõrvaldas selles
esinevad puudused 10.03.2014. Vaidlust ei ole, et vastustaja lahendas taotluse 04.11.2014 ega
järginud sellega RVastS § 18 lg-s 1 ettenähtud kahekuulist tähtaega.
Vastustaja kinnitab, et vangla oleks pidanud lahendama taotluse hiljemalt 12.05.2014.

8.3 Hüvitamiskaebusega halduskohtusse pöördumisel näeb VangS § 1¹ lg 8 ette, et vangla tekitatud
kahju hüvitamiseks on kinnipeetaval või vahistatul õigus halduskohtu poole pöörduda tingimusel, et
kinnipeetav või vahistatu on eelnevalt esitanud RVastS-is sätestatud korras kahju hüvitamise taotluse
vanglale ning vangla on taotluse tagastanud või rahuldamata või tähtaegselt läbi vaatamata jätnud.
Tegemist on kohustusliku kohtuvälise menetlusega.

RVastS § 18 lg-st 1 tuleneb, et vangla peab lahendama taotluse 2 kuu jooksul selle nõuetekohasest
esitamisest. Kaebaja taotlus oli nõuetekohaselt esitatud 10.03.2014.
VangS § 1¹ lg-s 8 toodud kohtueelse menetluse läbimise järgselt kohtusse pöördumisele kehtib
RVastS § 18 lg-st 2 tulenev 30-päevane kohtusse pöördumise tähtaeg. Kaebaja viidatud HKMS § 47
lg 3 ei kohaldu, kuna kahjunõuete osas kohaldub RVastS § 18. HKMS § 47 lg 3 kehtima hakkamisel
RVastS § 18 lg-t 2 kehtetuks ei tunnistatud ning see on jätkuvalt erinorm HKMS-i suhtes. Selle sätte
kohaselt tuleb kaebus kohtule esitada 30 päeva jooksul ka olukorras, kus haldusorgan on jätnud
taotluse tähtaegselt lahendamata (lg 2). See on nõnda seadusandja poolt selgelt sätestatud.
Haldusorganile ettenähtud 2-kuuline tähtaeg hakkab kulgema nõuetekohase taotluse saamisest (lg 1).
Seega peab kinnipeetav või vahistatu kohtusse pöörduma hiljemalt 30 päeva jooksul vanglale esitatud
taotluse läbivaatamiseks ettenähtud 2-kuulise tähtaja möödumisest. Kaebus tuli seega esitada
hiljemalt 12.06.2014. Kui pärast kaebetähtaja möödumist vangla taotluse lahendab, ei hakka kaebuse
esitamise tähtaeg uuesti kulgema.
Tallinna Vangla 04.11.2014 kahjunõude lahendamise otsuses on märgitud ebaõige vaidlustamisviide.
Kuna kaebuse esitamise tähtaeg hakkas kulgema juba varem ja oli kahjunõude lahendamise hetkeks
möödunud, ei saanud see kaebajat kaebuse tähtaegsel esitamisel eksitada ning kaebaja ei ole pidanud
vajalikuks taotleda tähtaja ennistamist sellel või muudel põhjustel (mis saaksid olla eeldatavalt
üksnes subjektiivsed).

8.4 Kaebuse menetlus tuleb HKMS § 152 lg 1 p 2 alusel lõpetada.

9. Menetluse lõpetamisega seoses tuleb tühistada määratud kohtuotsuse aeg.

10. Kaebaja oli kaebuse esitamisel riigilõivu tasumisest vabastatud, seega riigilõiv jääb riigi kanda.
Vastustaja menetluskulude hüvitamise taotlust esitanud ei ole.



/allkirjastatud digitaalselt/
Kristina Maimann
Kohtunik




                                                  3

                        KOHTUOTSUS
                                Eesti Vabariigi nimel

Kohus                         Tallinna Ringkonnakohus

Kohtukoosseis                 Indrek Soots, Gaida Kivinurm, Indrek Parrest

Otsuse tegemise aeg ja koht   26. aprill 2016, Tallinn

Tsiviilasja number            2-15-6254

Tsiviilasi                    RJ hagi HL vastu kaasomandi lõpetamise nõudes

Vaidlustatud kohtulahend      Harju Maakohtu 15.01.2016 otsus


Kaebuse esitaja ja kaebuse    RJ apellatsioonkaebus
liik

Apellatsioonkaebuse hind      3500 eurot

Menetlusosalised ja nende     Hageja: RJ (isikukood XXXXXXXXXXX, elukoht XXX),
esindajad                     lepinguline esindaja Oksana Smirnova

                              Kostja: HL (isikukood XXXXXXXXXXX, elukoht XXX)

Kohtuistungi toimumise aeg    04.04.2016, avalik kohtuistung

Resolutsioon:
   1. Tühistada Harju Maakohtu 15.01.2016 otsus osas, milles maakohus mõistis RJ-lt
       HL kasuks välja kaasomandi lõpetamise ja omandiosa üleandmise eest hüvitise 5
       079,19 eurot ületavas osas. Muus osas jätta maakohtu otsus muutmata.
   2. Apellatsioonkaebus rahuldada osaliselt.
   3. Ringkonnakohtu menetluskulud jätta poolte endi kanda.
   4. Kohtuotsuse kehtiva resolutsiooni terviklik sõnastus on järgmine:
   4.1 Rahuldada hagi osaliselt.
   4.2 Lõpetada RJ (isikukood XXXXXXXXXXX) ja HL (isikukood XXXXXXXXXX)
       kaasomand Tallinnas XXX asuvale korteriomandile, milline on kantud Tartu
       Maakohtu kinnistusosakonna registriossa nr XXXXXXXX, andes HL-le kuuluv
       omandiosa üle RJ-le.
   4.3 Kohustada HL andma nõusolek (Kinnistusraamatuseaduse § 34¹ lg 1 tähenduses)
       Tallinnas XXX korteriomandi registriosa nr XXXXXXXX teise jao kannete
       muutmiseks (kustutamiseks ja uue kande tegemiseks) selliselt, et korteriomandi
       ainuomanikuna kantakse kinnistusraamatusse RJ (isikukood XXXXXXXXXXX).
   4.4 Välja mõista RJ-lt HL kasuks kaasomandi lõpetamise ja omandiosa üleandmise
       eest hüvitis 5 079,19 eurot (viis tuhat seitsekümmend üheksa eurot ja üheksateist
       senti).
   4.5 Maakohtu ja ringkonnakohtu menetluskulud jätta poolte endi kanda.

Edasikaebamise kord
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavakstegemisest.

Hagimenetluses Riigikohtus võib menetlusosaline menetlustoiminguid teha ning avaldusi ja
taotlusi esitada üksnes vandeadvokaadi vahendusel. Menetlusosaline võib ise esitada
Riigikohtule menetlusabi saamise taotluse, samuti esitada teise menetlusosalise kaebuse või
muu taotluse kohta seisukohti ja vastuväiteid. Menetlusabi andmise taotlus ei peata seaduses
sätestatud ega kohtu määratud menetlustähtaja kulgemist. Seaduses sätestatud tähtaja
järgimiseks peab menetlusabi taotleja tegema tähtaja kestel ka menetlustoimingu, mille
tegemiseks ta menetlusabi taotleb, eelkõige esitama kaebuse. Kaebuse põhjendamiseks või
riigilõivu tasumiseks või kaebuses esineva sellise puuduse kõrvaldamiseks, mis on seotud
menetlusabi taotlemisega, annab kohus mõistliku tähtaja pärast menetlusabi andmise taotluse
lahendamist, kui nimetatud taotlus ei olnud esitatud põhjendamatult või tähtaja pikendamise
eesmärgil. See ei välista menetlustähtaja ennistamist.

Hagi ja selle aluseks olevad asjaolud
1. RJ (hageja) esitas 24.04.2015 Harju Maakohtule hagiavalduse HL (kostja) vastu
   kaasomandi lõpetamise nõudes. 13.08.2015 esitatud täpsustatud hagiavalduses palus hageja
   lõpetada hageja ja kostja vahel kaasomandi Tallinna linnas, XXX asuvale korteriomandile
   (registriosa XXXXXXXX) viisil, et korteriomand jääb hageja ainuomandisse ja hageja ei
   tasu kostjale kompensatsiooni seoses oma nõude tasaarvestusega. Samuti palus hageja
   kohustada kostjat andma nõusolek kinnistusraamatu kande muutmiseks ja asendada tema
   nõusolek kohtulahendiga.

2. Hagiavalduse kohaselt kuulub poolte kaasomandisse korteriomand Tallinnas XXX
   (registriosa nr XXXXXXXX). Korteri ostmiseks võtsid pooled AS-ist SEB Ühispank laenu
   89 533 eurot (13.11.2007 laenuleping nr 2007048738, laenusaajad hageja, kostja ja hageja
   ema TJ). Hageja ja kostja abiellusid pärast korteriomandi ostmist. Alates 2012 suvest ei ela
   hageja ja kostja enam koos ning nende abielu on lahutatud. Kostja ei osale korteriomandi
   soetamiseks võetud laenu tagasimaksmisel ega aita hagejal maksta igakuiseid makseid
   (kommunaalmaksed ja muud korteriomandiga seotud kulud). Hageja on teinud kostjale
   korduvalt ettepanekuid kaasomandi lõpetamiseks, kuid kostja ei ole sellega nõustunud.
   Tuginedes avalikes kinnisvaraportaalides nähtuvatele andmetele, on Mustamäe piirkonnas
   sarnase korteriomandi (2-toaline, üldpind 43,5m2) väärtuseks keskmiselt 78 300 eurot, kuid
   kõnealuse korteri turuväärtuse tegelikuks hindamiseks tuleb arvestada asjaoluga, et
   korteriomandit koormab ühishüpoteek (kaaskoormatud kinnistu 1047305) summas
   116 319,20 eurot ja laenujääk, mis seisuga 06.08.2015 on 72 841,62 eurot. Eeltoodud
   asjaolude tõttu on korteriomandi turuväärtus 5458,62 eurot (78 300-72 841,62). Kostjale
   makstav hüvitis oleks seega summas 2729,30 eurot. Hageja on maksnud perioodil
   01.08.2012-01.08.2015 pangale põhiosamakseid 5849,04 eurot ja intresse 2645,24 eurot,
   kokku 8494,28 eurot, mis teeb kaasomaniku osaks 4247,14 eurot. Hageja taotleb
   tasaarvestada hageja poolt kostjale makstav hüvitis laenumaksete osaga, mis kostja oleks
   pidanud maksma (4247,14-2729,30= 1517,83), mis tähendab, et kostja on hagejale võlgu

                                                                                              2
   summas 1517,83 eurot. Hageja ei soovi nimetatud võlasummat kostjalt välja nõuda, kui
   kostja hagi tunnistab.

Kostja vastuväited
3. Kostja vaidles hagiavaldusele vastu. Kostja ei nõustu kaasomaniku õigusi ja kohustusi
   loovutama, kuna hagejal ei olnud pretensioone ühisvara jagamisega abielu lahutamisel.
   Korteriomandi väärtus on 83 000 eurot (1Partner Kinnisvara Tallinn OÜ hindamisakt
   14.01-21.01.2015). Kostja selgituste kohaselt osales ta korteriomandi eest laenumaksete
   tasumisel kuni detsembri lõpuni 2012. Samuti kandis ta mõnda aega 2012. aastal laenu
   tagasimakse kulu ainuisikuliselt, kuna hageja oli töötu. Hageja andis korteri üürile (300
   eurot kuus).

Esimese astme kohtu lahend ja selle põhjendused
4. Harju Maakohus rahuldas 15.01.2016 otsusega hagi osaliselt ning lõpetas hageja ja kostja
   kaasomandi Tallinnas XXX asuvale korteriomandile (registriosa nr XXXXXXXX), andes
   kostjale kuuluva omandiosa üle hagejale. Maakohus kohustas kostjat andma nõusolek
   kinnistusraamatu kannete muutmiseks selliselt, et korteriomandi ainuomanikuna kantakse
   kinnistusraamatusse hageja. Kohus mõistis hagejalt kostja kasuks välja kaasomandi
   lõpetamise ja omandiosa üleandmise eest hüvitise 37 683,01 eurot. Menetluskulud jättis
   kohus poolte endi kanda.

5. Maakohus luges tuvastatuks järgmised asjaolud, mille üle pooltel puudub vaidlus:
   - hageja ja kostja kaasomandis on võrdsetes mõttelistes osades Tallinnas XXX asuv
     korteriomand (registriosa nr XXXXXXXX);
   - Tallinnas XXX asuva korteriomandi ostmiseks võtsid hageja ja kostja laenu ja laenujääk
     06.08.2015 seisuga oli 72 841,62 eurot;
   - hageja ja kostja kandsid võrdselt korteriomandi ja laenuga seotud kulusid kuni
     01.08.2012;
   - alates suvest 2012 kostja korteris ei ela ja seda ei kasuta;
   - korteriomand on hageja valduses;
   - pooled abiellusid pärast korteri ostmist ja tänaseks on abielu lahutatud.

6. Asjaõigusseaduse (AÕS) § 76 lg-te 1 ja 2 kohaselt on kaasomanikul õigus igal ajal nõuda
   kaasomandi lõpetamist, kui kaasomanikud ei ole vastavat nõudeõigust omavahelise
   kokkuleppega välistanud. Käesolevas vaidluses kaasomandi lõpetamist välistavat
   kokkulepet tuvastatud ei ole. Kaasomandi lõpetamiseks ei ole vaja olulist põhjust (vt
   Riigikohtu lahend tsiviilasjas nr 3-2-1-45-06, p 19). Seega kuulub kaasomand lõpetamisele,
   kuna üks kaasomanik (hageja) on seda nõudnud. AÕS § 77 lg 2 kohaselt otsustab kohus
   kaasomandi jagamise viisi üle hageja nõudel. Kohus ei saa kaasomandit lõpetada viisil,
   mida pole hagis (või vastuhagis) nõutud. Kostja vastuhagi esitada ei soovinud. Kohtu ette
   on toodud üks kaasomandi lõpetamise viis: hagis märgitud asja andmine hagejale, pannes
   talle ühtlasi kohustuse maksta teisele kaasomanikule välja tema osa rahas. Kostjale
   makstava hüvitise soovib hageja tasaarvestada laenu tagasimaksete selle osaga, mille pidi
   kandma kostja. Kohtu hinnangul on kaasomandi lõpetamine mõistlik, kuna kostja ei ole üle
   3 aasta olnud korteriga seotud, ei kasuta seda elukohana ega osale ka selle ülalpidamises.
   Hageja seevastu elab korteris ja kannab sellel lasuvaid rahalisi kohustusi. Samas ei saa
   hageja kaasomandisuhte tõttu iseseivalt korterit käsutada, milline vajadus võib tuleneda
   sellest, et poolte abielu on lõppenud ja olukord muutunud. Alternatiivsete kaasomandi
   lõpetamise viiside puudumise tõttu saab kaasomandi lõpetada hageja taotletud viisil.


                                                                                           3
7. Kohus ei nõustunud kostjaga, et kaasomandi lõpetamise tõttu satub ta raskesse
   majanduslikku olukorda ja see oleks tema suhtes ebaõiglane. Kaasomandi lõpetamisel tuleb
   kaasomanikule, kes kaotab omandi, tagada selle eest õiglane hüvitis. Selleks tuleb
   võimalikult täpselt määrata omandi väärtus omandi kaotamise aja seisuga. Arvestades
   kostja esitatud hindamisakti koostajate professionaalset tausta, võttis kohus korteri
   väärtusel aluseks 1Partner Kinnisvara Tallinn OÜ eksperthinnangu 0070/0115H ning luges
   tõendatuks, et korteri turuväärtus on 83 000 eurot. Hageja on tõendanud, et alates
   01.08.2012-10.08.2015 on poolte ja TJ poolt 13.11.2007 laenulepingu alusel võetud
   eluasemelaenu tagasimakseid teinud hageja ainuisikuliselt kokku summas 8494,28 eurot.
   Hageja leiab, et kostja oleks pidanud sellest tasuma pool ehk 4247,14 eurot. Kostja ei ole
   seda asjaolu vaidlustanud. Kostja on kinnitanud, et osales laenu tagasimaksetes hagejaga
   võrdselt. Seega on pooled VÕS § 69 lg 1 tulenevalt kokku leppinud, et omavahelistes
   suhetes vastutavad laenu tagasimaksete eest hageja ja kostja võrdsetes osades, sõltumata
   sellest, et panga ees on üheks solidaarvõlgnikuks ka TJ. Kohus leidis, et selline kokkulepe
   vastab ka laenu kasutamise sihtotstarbele - see kasutati täies mahus hagejale ja kostjale
   korteriomandi ostmiseks. TJ ei ole laenusumma arvelt hüvesid saanud. VÕS § 69 lg 1
   kohaselt peavad solidaarvõlgnikud omavahelises suhtes kohustuse täitma võrdsetes osades,
   kui seadusest, lepingust või kohustuse olemusest ei tulene teisiti. Kuna pooled on kokku
   leppinud teisiti ja see tuleneb ka laenu kasutamise sihtotstarbest, siis jaguneb laenu
   tagasimaksmise kohustuse solidaarvõlgnike omavahelistes suhetes käesoleval juhul hageja
   ja kostja vahel. VÕS § 69 lg 2 kohaselt läheb solidaarkohustuse täitnud võlgnikule üle
   võlausaldaja nõue teiste võlgnike vastu (solidaarvõlgniku tagasinõue), välja arvatud talle
   endale langevas osas. Kuna hageja on ajavahemikus 01.08.2012-01.08.2015 täinud AS-ile
   SEB Pank poolte solidaarkohustuse kostja eest, siis tuleb kostjal hüvitada hagejale viimase
   poolt tasutust 1/2, s.o 4247,14 eurot (8494,28/2). Kostja on tõendanud, et ta on hagejale
   teinud 01.08.2012-08.12.2012 rahaülekandeid kokku 430,2 eurot. Seega tuleb hagejale
   hüvitamisele kuuluvalt laenu tagasimakselt 4247,14 eurot lahutada 430,2 eurot. Kostja
   kohustuse suurus on seega 3816,9 eurot.

8. Hageja on AS SEB Pank 06.08.2015 õiendiga tõendanud, et sama kuupäeva seisuga on
   tagastamata laenu suuruseks 72 841,62 eurot. Hageja leiab, et seda tuleb korteri
   turuväärtuse määramisel arvestada selliselt, et see summa tuleb turuväärtusest maha arvata.
   Kohus asus seisukohale, et poolte laenukohustused asja turuväärtust ei mõjuta. Poolte
   laenukohustus omab tähendust vaid poolte vastastikuseid rahalisi kohustusi määravates
   suhetes ja suhetes laenuandja ehk pangaga. Kuivõrd kaasomandi lõpetamisel peaks asi
   jääma hageja omandisse, tuleks hagejal kostjale hüvitada kostja osa ühises asjas ehk ½ selle
   turuväärtusest, milleks käesoleval juhul on 41 500 eurot. Samas on õige, et asja jääb
   koormama hüpoteek korteri ostmiseks võetud laenu tagatisena. Laenujääk on 72 841,62
   eurot, millest solidaarkohustuse tõttu tuleks kostjal edaspidi kanda ½ ehk 36 420,81 eurot.
   Hageja ei ole esitanud nõuet solidaarse laenukohustuse jagamiseks. Seetõttu ei saa kohus
   käesoleval juhul poolte tulevikus tekkivaid laenusuhtega seotud rahalisi kohustusi jagada
   ega kindlaks määrata. TsMS § 439 kohaselt ei või kohus otsuses ületada nõude piire ega
   teha otsust nõude kohta, mida ei ole esitatud. Kohus on hagejale enne hagi menetlusse
   võtmist 17.06.2015 selgitanud, milliste nõuete esitamist tuleks hagi eesmärgi saavutamiseks
   kaaluda. TsMS § 4 kohaselt menetleb kohus asja esitatud hagi alusel ning hagimenetluses
   määravad pooled ise vaidluse eseme ja esitatavad nõuded ning taotlused. Hageja on esitanud
   vaid korteriomandi suhtes kaasomandi lõpetamise nõude. Laenukohustuse jääkväärtuse
   suurust saaks kohus kaasomandi lõpetamisel arvestada siis, kui hageja oleks kaasomandi
   lõpetamisega samaaegselt esitanud nõude solidaarkohustuse jagamiseks. Seda ei ole hageja
   aga teinud. Kohus selgitas, et hageja saab sellise nõude kohtule eraldi hagina esitada.

                                                                                             4
9. Eeltoodu alusel leidis kohus, et hagi tuleb rahuldada osaliselt, kaasomandi saab lõpetada
   ning jätta hageja ainuomandisse, kuid kostjale tuleb hüvitada tema kaasomandiosale vastav
   osa asja väärtusest (41 500 eurot), millest on maha arvatud hageja poolt kostja eest tasutud
   laenukohustuse tagasimaksed summas 3816,9 eurot VÕS § 197 alusel tasaarvestuse korras.
   Hageja on 13.08.2015 hagiavalduses esitanud tasaarvestuse avalduse ning kohtu arvates ei
   esine VÕS § 200 sätestatud tasaarvestuse kohaldamist piiravaid asjaolusid. Seega tuleb
   hagejal kostjale kaasomandi osa kaotamise eest maksta hüvitist 37 683,1 eurot (41 500 –
   3 816,9). Kohus märkis, et kaasomandi lõpetamine kohtus on TsÜS § 68 lg 5 alusel
   kaasomanike kokkuleppe sõlmimise tahteavalduste asendamine ning seega asendab
   kohtulahend, millega kaasomand lõpetatakse, kaasomanike kokkulepet kaasomandi
   lõpetamise kohta (vt Riigikohtu lahend tsiviilasjas nr 3-2-1-65-10 ja lahend tsiviilasjas nr
   3-2-1-42-13). Maakohus leidis, et kostjat tuleb kohustada andma nõusolek kinnistusraamatu
   andmete muutmiseks ning seda tahteavaldust asendab käesolev kohtuotsus. Hagi osalise
   rahuldamise tõttu jättis kohus menetluskulud TsMS § 163 lg 1 alusel poolte endi kanda.

Apellatsioonkaebus ja selle põhjendused
10. Hageja esitas 05.02.2016 Harju Maakohtu 15.01.2016 otsuse peale apellatsioonkaebuse,
    mille kohaselt ei ole hageja nõus kohtuotsusega osas, millega mõisteti hagejalt kostja kasuks
    välja hüvitis 37 683,1 eurot. Hageja palub maakohtu otsuse selles osas tühistada ning teha
    uus otsus millega hagi täielikult rahuldada. Kõik kohtukulud palub hageja jätta kostja
    kanda.

11. Hageja leiab, et kohus ei ole otsuse tegemisel õigesti tõlgendanud menetluses esitatud
    poolte vastuväiteid ja tõendeid. Hageja on esitanud piisavalt selgelt oma nõuded
    laenukohustuse jagamise osas ning kostja pole esitanud ühtegi vastuväidet kaasomandi
    lõpetamise viisi kohta. Tegemist on korteriomandiga, mis on koormatud hüpoteekidega ka
    kostja laenukohustuste tagamiseks. Hageja ei nõustu sellega, et 37 683,1 eurot on õiglane
    hüvitis. Hageja juhib tähelepanu ringkonnakohtu otsusele tsiviilasjas nr 2-14-19282, kus
    ringkonnakohus on analoogses teinud põhjaliku ja õigusliku otsuse.

12. Maakohus ei arvestanud asjaoluga, et kinnistusraamatu väljavõtte kohaselt koormab
    korteriomandit ühishüpoteek AS-i SEB Pank kasuks summas 1 820 000 Eesti krooni,
    kusjuures kaaskoormatud on hageja ema (TJ) kinnistu nr XXXXXXX. Selleks, et tagada
    kaasomandi osast ilma jäävatele kaasomanikele täielik rahaline hüvitis oma omandiõiguse
    kaotamise eest, tuleb hinnata kaasomandis oleva asja väärtust tervikuna ja arvestada selle
    alusel välja kaasomaniku osa rahas tema mõttelise osa suuruse alusel. Lähtuda tuleb
    seejuures kaasomandis oleva asja kui terviku harilikust väärtusest. Hageja on seisukohal, et
    kui kinnistut koormab hüpoteek, siis ei saa kinnistu turuväärtuse väljaselgitamisel TsÜS §
    65 järgi jätta hüpoteeki arvestamata. Jagatava korteriomandi väärtuse väljaselgitamiseks
    tuleb kostja arvates arvestada hüpoteegiga tagatud nõude suurust. Hageja on AS SEB Panga
    06.08.2015.a. õiendiga tõendanud, et sama kuupäeva seisuga on tagastamata laenu
    suuruseks 72 841,62 eurot. Kuna hüpoteegiga olid kaaskoormatud kõik kaasomandiosad,
    siis korteriomandi turuväärtus moodustab 83 000 – 72 841,62, mis on ümmardatult 10 158
    eurot. Kostjale makstava hüvitise suurus korteriomandi kaotamise eest moodustab seega
    summa 5079 eurot (10 158/2). Maakohus on õigesti leidnud, et hageja on tõendanud, et
    alates 01.08.2012-10.08.2015 on ta teinud laenu tagasimakseid ainuisikuliselt kokku
    summas 8494,28 eurot. Kuna hageja on sellel ajavahemikul täinud AS-ile SEB Pank poolte
    solidaarkohustuse kostja eest, siis tuleb kostjal hüvitada hagejale viimase poolt tasutust 1/2,


                                                                                                 5
   s.o 4247 eurot. Seega kostjale makstava hüvitise suurus korteriomandi kaotamise eest
   moodustab 832 eurot (5079-4247).

Vastus apellatsioonkaebusele
13. Kostja vaidleb apellatsioonkaebusele vastu ja palub jätta selle rahuldamata.

Ringkonnakohtu seisukoht
14. TsMS § 651 lg 1 kohaselt kontrollib ringkonnakohus apellatsiooni korras esimese astme
    kohtu otsuse seaduslikkust ja põhjendatust üksnes osas, mille peale on edasi kaevatud.
    Maakohtu otsust vaidlustati üksnes väljamõistetud hüvitise suuruse osas. Muus osas ei ole
    esimese astme kohtu otsust vaidlustatud. Sellest tulenevalt kontrollib ringkonnakohus
    maakohtu otsust üksnes osas, mis puudutab hagejalt väljamõistetud hüvitise suurust.

15. Kolleegium leiab, et maakohtu otsus tuleb väljamõistetud hüvitise suuruse osas osaliselt
    tühistada. Muus osas tuleb maakohtu otsus jätta muutmata. Apellatsioonkaebus kuulub
    rahuldamisele osaliselt.

16. AÕS § 77 lg 2 sätestab, et kui kaasomanikud ei saavuta kokkulepet kaasomandis oleva asja
    jagamise viisi suhtes, otsustab kohus hageja nõudel, kas jagada asi kaasomanike vahel
    reaalosades, anda asi ühele või mitmele kaasomanikule, pannes neile kohustuse maksta
    teistele kaasomanikele välja nende osad rahas, või müüa asi avalikul või
    kaasomanikevahelisel enampakkumisel ning saadud raha jagada kaasomanike vahel
    vastavalt nende osa suurusele. 1Partner Kinnisvara Tallinn OÜ 21.01.2015 eksperthinnangu
    kohaselt on vaidlusaluse korteriomandi turuväärtus 83 000 eurot. Hinnangus on märgitud,
    et hindamistulemuse leidmisel ei ole arvestatud hüpoteegiga tagatud nõudeid.

17. Kinnistusraamatu väljavõtte kohaselt on vaidlusalusele korteriomandile seatud hüpoteek
    summas 1 820 000 krooni AS-i SEB Pank kasuks. Vaidlust ei ole, et hüpoteegiga on tagatud
    hüpoteegipidaja nõuded, mis tulenevad AS-i SEB Pank ning hageja, kostja ja TJ vahel
    sõlmitud laenulepingust.

18. Ringkonnakohtu arvates jättis maakohus kinnistu turuväärtuse arvestamisel põhjendamatult
    arvesse võtmata, et korteriomandit koormab hüpoteek. Tsiviilseadustiku üldosa seaduse
    (TsÜS) § 65 sätestab, et eseme väärtuseks loetakse selle harilik väärtus, kui seaduse või
    tehinguga ei ole ette nähtud teisiti. Eseme harilik väärtus on selle kohalik keskmine
    müügihind (turuhind). Kolleegium leiab, et kinnistut koormava hüpoteegiga tagatud nõude
    suurus mõjutab kinnistu turuväärtust ning seda tuleb hüvitise väljamõistmisel arvesse võtta.

19. Maakohus tuvastas, et 06.08.2015 seisuga oli tagastamata laenu suuruseks 72 841,62 eurot.
    Eeltoodule tuginedes moodustab kinnistu turuväärtus 10 158,38 eurot (83 000 – 72 841,62).

20. Lähtudes kinnistu turuväärtusest 10 158,38 eurot, tuleb hagejal maksta kostjale tema osa
    eest hüvitist 5 079,19 eurot.


21. Hageja on seisukohal, et kuna ta on ajavahemikus 01.08.2012-01.08.2015 maksnud tagasi
    laenu 8494,28 eurot, s.o 4247,14 eurot kostja eest (8494,28 / 2), siis tuleb see kostja
    hüvitisenõudega tasaarvestada. Ringkonnakohus ei nõustu sellega. Kuna korteriomand jääb
    hagejale, siis puudub selliseks tasaarvestuseks alus. Kuigi maakohus tuvastas ka, et kostja
    on teinud hagejale 01.08.2012-08.12.2012 rahaülekandeid kokku 430,20 eurot, ei saa ka

                                                                                              6
    seda summat hüvitise määramisel arvesse võtta, kuna kostja ei ole tsiviilasjas nõudeid
    esitanud.

Menetluskulude jaotus
22. Hoolimata sellest, et ringkonnakohus tühistab maakohtu otsuse osaliselt, ei pea kohus
    põhjendatuks muuta menetluskulude jaotust maakohtus, kuna tegemist on kaasomandi
    jagamise vaidlusega ning hagi rahuldatakse osaliselt. Ka ringkonnakohtu menetluskulud
    jätab kohus poolte endi kanda, kuna tegemist on kaasomandi jagamise vaidlusega ning
    apellatsioonkaebus kuulub rahuldamisele osaliselt.


(allkirjastatud digitaalselt)   (allkirjastatud digitaalselt)   (allkirjastatud digitaalselt)
       Indrek Soots                   Gaida Kivinurm                     Indrek Parrest




                                                                                                7

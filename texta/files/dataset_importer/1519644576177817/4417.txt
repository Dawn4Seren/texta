                                            RIIGIKOHUS
                                   KRIMINAALKOLLEEGIUM


                                          KOHTUMÄÄRUS


 Kohtuasja number                3-1-1-74-16
 Määruse kuupäev                 24. oktoober 2016
 Kohtukoosseis                   Eesistuja Hannes Kiris, liikmed Eerik Kergandberg ja Paavo
                                 Randma
 Kohtuasi                        Menetlusvälise isiku J. H. suhtes KrMS § 267 lg 5 alusel
                                 rahatrahvi kohaldamine
 Vaidlustatud kohtulahend        Tallinna Ringkonnakohtu 5. aprilli 2016. a määrus
                                 kriminaalasjas nr 1-15-10909
 Kaebuse esitaja ja kaebuse liik Põhja Ringkonnaprokuratuuri ringkonnaprokurör Anneli
                                 Lumiste, määruskaebus
 Teised määruskaebemenetluse Menetlusvälise isiku J. H. esindaja vandeadvokaat Karmen
 pooled                          Turk
 Asja läbivaatamise kuupäev ja 28. september 2016, kirjalik menetlus
 viis

RESOLUTSIOON
1.     Jätta Tallinna Ringkonnakohtu 5. aprilli 2016. a määrus muutmata ja prokuröri
     määruskaebus rahuldamata.
2.      Mõista Eesti Vabariigilt menetlusvälise isiku J. H. kasuks välja 432 (nelisada
     kolmkümmend        kaks)    eurot,   sh   käibemaks      72   (seitsekümmend      kaks)    eurot,
     määruskaebemenetluses esindajale makstud tasu hüvitamiseks.


ASJAOLUD JA MENETLUSE KÄIK
1. Harju Maakohus menetles kriminaalasja E. M-i süüdistuses karistusseadustiku (KarS) § 114 p-de
     1 ja 5 järgi. 2. märtsi 2016. a määrusega kohaldas maakohus prokuröri taotlusel menetlusvälise
     isiku J. H. suhtes kriminaalmenetluse seadustiku (KrMS) § 267 lg 5 alusel 150 trahviühiku (600
     euro) suurust rahatrahvi. Rahatrahvi kohaldamist põhjendati järgmiselt.
2.     Kriminaalasja menetlev kohtunik selgitas 1. märtsil 2016 toimunud kohtuistungi lõpus
     kohtusaalis viibinud ajakirjanikele, kelle hulgas oli ka J. H., et praegu on keelatud üle kuulatud
     kannatanu ja tunnistajate ütluste avaldamine ning refereerimine, kuna on vaja tagada KrMS § 287
     lg 2 nõuete täitmine. Siiski ilmus Õhtulehe paberväljaandes 2. märtsil 2016 J. H. artikkel E. M-i
     kriminaalasja kohta, milles tsiteeriti üksikasjalikult kannatanu kohtuistungil antud ütlusi ja
     refereeriti tunnistajate ütlusi. Samasisuline artikkel avaldati Õhtulehe võrguväljaandes. Artikli
     ajalehetoimetusele avaldamiseks esitamisega rikkus J. H. kohtu korraldust ja käitus
     lugupidamatult ning seadis ohtu kriminaalmenetluse igakülgsuse, täielikkuse ning objektiivsuse
     põhimõtte järgimise.
3. Harju Maakohtu määruse peale esitas määruskaebuse J. H. esindaja vandeadvokaat Karmen Turk,
     kes taotles määruse tühistamist.
4.    Tallinna Ringkonnakohtu 5. aprilli 2016. a määrusega tühistati maakohtu määrus, rahuldati
     määruskaebus ja riigilt mõisteti J. H. kasuks välja 600 eurot määruskaebemenetluses esindajale
     makstud tasu katteks.
5.   Ringkonnakohus märkis kokkuvõtlikult, et erinevalt kaebuses märgitust pidi J. H. kohtuistungil
     viibides kuulma kohtu selgitusi selle kohta, et üle kuulatud isikute ütlusi ei tohi avaldada.
     Menetlusandmete avaldamise keeldu selgitas kohtunik hommikupoolse istungi lõppemisel enne
     vaheajale minekut, s.o kell 12.59, ning J. H. viibis siis kohtuistungil.
6.    Samas sedastas kohus, et kriminaalmenetluse seadustik ei näe ette võimalust, et kohus saaks
     keelata avalikul kohtuistungil menetlusandmete avaldamise. KrMS § 11 lg 3 järgi toimib
     avalikkuse põhimõte kohtuistungi avamisest kuni kohtulahendi kuulutamiseni KrMS §-des 12 ja
     13 ette nähtud piirangutega. KrMS § 12 lg 4 kohaselt saab kohus menetlusandmete avaldamise
     lubamatuse kohta teha hoiatuse üksnes kinnisel kohtuistungil. KrMS § 267 on seevastu suunatud
     kohtuistungi korda rikkuva isiku suhtes meetmete kohaldamisele. J. H. kohtuistungi korda ei
     rikkunud ja seetõttu jäi kohtuniku antud korraldus väljapoole KrMS § 267 lg 5 reguleerimisala.
     Järelikult puudus trahvi määramiseks alus.


MÄÄRUSKAEBEMENETLUSE POOLTE SEISUKOHAD
7.    Tallinna Ringkonnakohtu määruse peale esitas määruskaebuse Põhja Ringkonnaprokuratuuri
     ringkonnaprokurör     Anneli    Lumiste,    kes     taotleb   ringkonnakohtu   määruse   tühistamist.
     Määruskaebuse esitaja põhiseisukohad on järgmised.
7.1 KrMS § 287 lg 2 sätestab, et tunnistaja kuulatakse üle veel üle kuulamata tunnistajate
     juuresolekuta. Igas kohtumenetluses on hulk isikuid, kelle puhul piiratakse kohtuistungi
     avalikkust vähemalt seni, kuni neid ei ole üle kuulatud. Seejuures ei kuulutata aga istungit
     kinniseks. Kirjeldatud regulatsioon kaotaks mõtte, kui üle kuulamata tunnistajad saaksid lugeda
     tsitaate varem üle kuulatud tunnistajate ütlustest.
7.2 KrMS § 267 lg-s 5 nähakse ette võimalus kohaldada rahatrahvi või aresti mitte üksnes siis, kui
     rikutakse kohtuistungi korda, vaid ka siis, kui kohtuniku korraldus jäetakse täitmata. J. H.
     trahvimist saab põhjendada eeskätt sellega, et ta avaldas tsitaatidena tunnistajate ütlusi, kuigi
     kohtunik oli varem ajakirjanikele selgitanud, et kohtuistungil kuuldu avaldamine on lubatud alles
     pärast kõigi tunnistajate ülekuulamist. Kohtuistungi kinniseks kuulutamine on KrMS § 12
     kohaselt erandlik ja seda saab õigustada üksnes mõne põhiseaduses nimetatud väärtuse kaitsega.
     Vastupidisel juhul jääb kriminaalmenetluse seadustiku sätete põhjal ebaselgeks, kuidas saab
     tagada isikuliste tõendiallikate usaldusväärsuse.
8.   J. H. esindaja vandeadvokaat K. Turk leiab, et määruskaebus tuleb jätta rahuldamata. Erinevalt
     prokuröri seisukohast saab kohus teabe avaldamise keelata kohtuistungi kinniseks kuulutamisel.
     Ringkonnakohtuga saab nõustuda selles, et menetlusvälise isiku trahvimine KrMS § 267 lg 5
   alusel ei olnud põhjendatud. Selle sätte järgi saab trahvi kohaldada siis, kui korraldus kohtuistungi
   korda rikkuva tegevuse lõpetamiseks antakse kohtuistungi toimumise ajal.


KOLLEEGIUMI SEISUKOHT
9. Kriminaalasja materjali kohaselt keelas kohus E. M-i kriminaalasja menetluse käigus kohtusaalis
   viibinud ajakirjanikel avaldada kohtuistungil üle kuulatud kannatanu ja tunnistajate ütlusi.
   Ringkonnakohus tegi kindlaks, et J. H. viibis märgitud ajal kohtusaalis ja pidi vastavasisulist
   selgitust kuulma, kuid vaatamata sellele avaldas ta kannatanu ja tunnistajate ütlusi. Eeltoodust
   lähtudes peab Riigikohus hindama, kas maakohus sai keelata menetlusandmete avaldamise
   olukorras, kus ta ei olnud kohtuistungit kinniseks kuulutanud. Kriminaalkolleegiumi hinnangul
   tuleb sellele küsimusele vastata eitavalt.
10. Menetlusvälisele isikule trahvi kohaldamisel tugineti KrMS § 267 lg-le 5. Ringkonnakohus leidis,
   et KrMS § 267 (Kohtuistungi korda rikkuva isiku suhtes võetavad meetmed) eesmärk on tagada
   kohtuistungi korrakohane läbiviimine, mille tõttu saab vaadeldavas sättes kirjeldatud meetmeid
   rakendada siis, kui isik rikub kohtuistungi korda ega allu kohtu korraldusele või väljendab oma
   käitumisega lugupidamatust kohtu vastu. Arvestades, et kriminaalmenetluse seadustiku kohaselt
   ei saa kohus keelata avalikul kohtuistungil kõlanud menetlusandmete avaldamist, ei kuulu
   maakohtu praeguses asjas antud korraldus KrMS § 267 reguleerimisalasse. Kõnealuse järeldusega
   nõustudes märgib kriminaalkolleegium veel järgmist.
11. Kohtuistungi avalikkuse ja selle piiramisega seonduvat reguleerivad eeskätt KrMS §-d 11 ning
   12. KrMS § 11 lg-s 1 sisalduva üldpõhimõtte kohaselt on igal isikul võimalik jälgida ja talletada
   kohtuistungit KrMS §-s 13 sätestatud korras. Sama paragrahvi 3. lõike kohaselt toimib avalikkuse
   põhimõte kohtuistungi avamisest kuni kohtulahendi kuulutamiseni KrMS §-des 12 ja 13
   sätestatud piirangutega. Öeldust järeldub, et kohtuistungi avalikkust saab kohus piirata üksnes
   menetlusseaduses ette nähtud alustel, s.o KrMS §-des 11 ja 12 sätestatud tingimusi järgides.
12. Kriminaalmenetluse seadustiku kohaselt on võimalik vaid ühel juhul, s.t KrMS § 12 lg 4 alusel,
   hoiatada kohtumenetluse pooli ja istungisaalis viibijaid, et menetlusandmeid pole lubatud
   avaldada. Kõnealuse keelu rikkumise järelmid on ette nähtud sama paragrahvi 5. lõikes, mille
   kohaselt võib kohus kinnise kohtuistungi menetluse andmete avaldamise keeldu rikkunud
   kohtumenetluse poolt ja istungisaalis viibijat kohtumääruse alusel trahvida. Erandlikult ei saa
   osutatud keelu rikkumise eest trahvida süüdistatavat.
13. Kolleegium märgib seejuures, et võrreldes teiste kohtumenetluse liikidega on kriminaalasja
   arutava   kohtu     volitused   menetlusandmete      avaldamise     keelamise    osas    piiratumad.
   Tsiviilkohtumenetluses võib kohus menetlusosalisi ja teisi istungisaalis viibijaid määrusega
   kohustada asja menetlemisel teatavaks saanud asjaolu saladuses hoidma ka juhul, kui menetlus ei
   ole kinniseks kuulutatud, kuid saladuse hoidmine on ilmselt vajalik tsiviilkohtumenetluse
   seadustiku (TsMS) §-s 38 nimetatud õiguse või huvi kaitseks (TsMS § 41 lg 3).
   Halduskohtumenetluse seadustiku § 77 lg 1 järgi juhindutakse kohtumenetluse avalikkuse ja
   tagamise osas tsiviilkohtumenetluse seadustiku sätetest. Kriminaalmenetluse seadustik sarnast
   võimalust aga ette ei näe.
14. Kokkuvõtlikult saab asuda seisukohale, et kuivõrd E. M-i kriminaalasja arutati avalikul
   kohtuistungil ja kriminaalmenetluse seadustik ei võimalda keelata avalikul kohtuistungil kõlanud
   menetlusandmete avaldamist, puudus J. H. suhtes rahatrahvi kohaldamiseks seadusest tulenev
   alus.
15. Prokuröri hinnangul ei saa ringkonnakohtu määruse põhjenduste valguses tagada veel üle
   kuulamata tunnistajate ütluste usaldusväärsust, sest kuigi KrMS § 12 lg 1 p 4 kohaselt saab kohus
   õigusemõistmise huvides kuulutada kohtuistungi osaliselt või täielikult kinniseks, võib selliselt
   toimida vaid erandjuhtudel.
16. Kriminaalkolleegium tõdeb, et ehkki KrMS § 12 lg 1 p 4 jätab kohtule kohtuistungi kinniseks
   kuulutamisel esmapilgul ulatusliku otsustusruumi, peavad kohtuistungi kinniseks kuulutamise
   tinginud põhjused olema kaalukad. Seda järeldust kinnitab samas sättes esitatud näitlik loetelu,
   mille kohaselt võib kohtuistungi kinniseks kuulutada siis, kui kohtuistungi avalikkus võib
   ohustada kohtu või kohtumenetluse poole või tunnistaja julgeolekut. Seega märgib prokurör
   põhjendatult, et õigusemõistmise huvides võib KrMS § 12 lg 1 p 4 alusel kohtuistungi kinniseks
   kuulutada vaid nendel juhtudel, kui ilmnevad erandlikud asjaolud (nt julgeoleku tagamise
   vajadus). Seisukoht, mille järgi võiks üle kuulamata tunnistajate mõjutamise vältimiseks
   kohtuistungi KrMS § 12 lg 1 p 4 alusel osaliselt või täielikult kinniseks kuulutada, tähendaks
   ühtlasi, et suuremat avalikku huvi tekitavate ja isikuliste tõendite vahetut uurimist eeldavate
   kriminaalasjade arutamine hakkaks valdavalt toimuma kinnistel kohtuistungitel. Kirjeldatud
   käsitlus satuks aga vastuollu KrMS §-s 11 ette nähtud põhimõttega, mille järgi on avalikkuse
   esindajatel üldjuhul võimalik vahetult kohtuistungit jälgida ja talletada.
17. KrMS § 287 lg 1 ja § 288 kohaselt kuulatakse tunnistaja kohtuistungil üle ristküsitluse vormis.
   Ristküsitluse kasutamine peab aitama muu hulgas selgitada, kas tunnistaja ütlusi saab pidada
   usaldusväärseks, sh kindlaks teha, kas ütluste sisu on mõjutanud näiteks ka menetletava
   kriminaalasja kohta ajakirjanduses avaldatud teave. Üheks tunnusmärgiks sellise mõju kohta saab
   pidada ka varem antud ütluste muutmist. Kuivõrd ristküsitluse käigus on lubatud seaduses
   sätestatud tingimuste esinemise korral avaldada isiku varem antud ütlusi, peavad eeskätt
   ristküsitluse korda käsitlevad normid aitama tasakaalustada mõju, mille võib tingida kriminaalasja
   kohta avalikkuses levitatud teave.
18. Tähelepanu väärib teisalt seegi, et KrMS §-s 13 tehtud muudatuse kohaselt ei ole enam alates 1.
   septembrist 2011 lubatud kohtuistungi helisalvestamine kohtu loata. Kriminaalmenetluse
   seadustiku muutmise ja sellega seonduvalt teiste seaduste muutmise seaduse eelnõu (Riigikogu
   XI koosseis, eelnõu nr 599 SE) seletuskirja järgi peab KrMS § 13 lg-s 1 tehtud muudatus
   koostoimes KrMS § 287 lg-ga 2 aitama vältida kohtulikul uurimisel ilmnevate asjaolude
   teatavaks saamist veel üle kuulamata tunnistajaile. Arvestades, et istungisaalis viibivad isikud
   võivad kohtu loata teha vaid kirjalikke märkmeid, on see meede seadusandja hinnangul üldjuhul
    ka piisav, vältimaks ütlusi andnud isikute räägitu detailselt taasesitamist.
19. Kolleegium möönab, et kasvõi juba käesoleva kohtuasja näitel ei saa iseenesest välistada
    olukordi, kus mõni saalis viibiv isik suudab isikulistest tõendiallikatest pärineva teabe talletada
    maksimaalse täpsusega ka kirjalike märkmete kujul. Ometi ei luba kehtiv kriminaalmenetluse
    seadustik selliselt saadud teabe avaldamist avaliku kohtuistungi puhul piirata. Vastavasisulise
    keelu     sätestamiseks     peaks     seadusandja      kaaluma      menetlusseadustiku    muutmist
    tsiviilkohtumenetluse seadustiku eeskuju aluseks võttes, mida aga praegu ei ole tehtud.
20. Lähtudes eeltoodust ja juhindudes KrMS § 390 lg-st 1 ning § 361 lg 1 p-st 1, jätab Riigikohtu
    kriminaalkolleegium Tallinna Ringkonnakohtu 5. aprilli 2016. a määruse muutmata ja prokuröri
    määruskaebuse rahuldamata.
21. J. H. esindaja vandeadvokaat K. Turk on esitanud taotluse menetlusvälisele isikule
    määruskaebemenetluse kulude hüvitamiseks 432 euro suuruses summas, sh käibemaks 72 eurot.
    Taotluse kohaselt on advokaadi ühe töötunni hind 120 eurot, millele lisandub käibemaks.
    Osutatud õigusabi seisneb määruskaebusega tutvumises, kaebuse analüüsimises ja Riigikohtule
    seisukoha koostamises, milleks on kulunud 3 tundi. Kriminaalkolleegium leiab, et tegemist on
    esindajale makstud mõistliku suurusega tasuga KrMS § 175 lg 1 p 1 mõttes, mis tuleb
    määruskaebuse rahuldamata jätmise tõttu KrMS § 187 lg 2 alusel J. H. kasuks välja mõista riigilt.


(allkirjastatud digitaalselt)

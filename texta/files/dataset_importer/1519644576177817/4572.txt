                                            RIIGIKOHUS
                                       TSIVIILKOLLEEGIUM


                                           KOHTUOTSUS
                                         Eesti Vabariigi nimel

 Kohtuasja number                      3-2-1-79-16

 Otsuse kuupäev                        Tartu, 20. oktoober 2016

 Kohtukoosseis                         Eesistuja Malle Seppik, liikmed Peeter Jerofejev ja Tambet
                                       Tampuu

 Kohtuasi                              Aktsiaseltsi Telor Ehitused hagi OÜ SoeAuto vastu
                                       106 178 euro 70 sendi ja viivise saamiseks ning garantii
                                       realiseerimise õiguse puudumise tuvastamiseks

 Vaidlustatud kohtulahend              Tallinna Ringkonnakohtu 21. märtsi 2016. a otsus tsiviilasjas
                                       nr 2-14-58564

 Kaebuse esitaja ja kaebuse liik       OÜ SoeAuto kassatsioonkaebus

 Tsiviilasja hind Riigikohtus          194 295 eurot 97 senti

 Menetlusosalised ja nende             Hageja Aktsiaselts Telor Ehitused, esindaja vandeadvokaat
 esindajad Riigikohtus                 Kristina Uuetoa-Tepper

                                       Kostja OÜ SoeAuto, esindaja vandeadvokaat Kai Amos

 Asja läbivaatamise kuupäev            12. september 2016, kirjalik menetlus



RESOLUTSIOON
1. Tühistada Tallinna Ringkonnakohtu 21. märtsi 2016. a otsus tsiviilasjas nr 2-14-58564 ja saata
asi uueks läbivaatamiseks samale ringkonnakohtule.
2. Kassatsioonkaebus rahuldada.
3. Tagastada kassatsioonkaebuselt tasutud kautsjon Advokaadibüroo Amos OÜ-le.


ASJAOLUD JA MENETLUSE KÄIK
1. Aktsiaselts Telor Ehitused (hageja) esitas 6. oktoobril 2014 Harju Maakohtusse hagi OÜ SoeAuto
(kostja) vastu, milles palus:
       1) välja mõista 31. juuli 2014. a arve nr 48 ja 18. septembri 2014. a arve nr 54 järgne põhivõlg
       ja viivis kuni 5. oktoobrini 2014 (k.a), kokku 108 089 eurot 97 senti, viivis 0,055% tasumisele
       kuuluva arve summast iga kalendripäeva eest alates 6. oktoobrist 2014 kindla summana kuni
       kohtuotsuse tegemiseni ja sealt edasi protsendina kuni põhinõude täitmiseni;
       2) kolm alternatiivset nõuet:
       2.1) tuvastada kostja kohustus esitada Swedbank AS-le tahteavaldus garantiikirja nr 14-005487-
       GF alusel väljamaksete taotlemisest täielikult loobumise kohta ja asendada eelnimetatud
       tahteavaldus asjas tehtava kohtulahendiga või alternatiivselt:
       2.2) kohustada kostjat esimesel võimalusel, kuid mitte hiljem kui seitsme kalendripäeva jooksul
       pärast kohtuotsuse jõustumist tegema tahteavaldused, millega tagatakse, et Swedbank AS ei
       teosta kostjale garantiikirja nr 14-005487-GF alusel väljamakseid, ning kohustuse täitmata
       jätmise juhuks mõista kostjalt hageja kasuks välja kahjuhüvitis 60 000 eurot koos viivisega
       VÕS § 113 lg-s 1 sätestatud määras kuni põhinõude täitmiseni või alternatiivselt:
       2.3) tuvastada kostjal Swedbank AS väljastatud garantiikirja nr 14-005487-GF alusel
       väljamaksete saamise õiguse puudumine;
       3) Jätta menetluskulud kostja kanda.
1. novembril 2013 sõlmisid hageja töövõtjana ja kostja tellijana hagiavalduse kohaselt ehituse
töövõtulepingu nr L7, mille objektiks oli 12-korteriga elamu ehitamine aadressil Tallinn, Lüli 1. Hageja
kohustus saavutama ehitustööde põhilise valmiduse hiljemalt 30. septembriks 2014. Faktiliselt valmisid
tööd augustis 2014. Kostja kohustus hagejale tasuma 586 021 eurot (+ km). Tasumine pidi toimuma
tehtud tööde aktide põhjal esitatud arvete alusel.
31. juulil 2014 esitas hageja juulis tehtud ja kinnitatud ehitustööde aktide alusel arve nr 48 tehtud tööde
eest 64 421 euro 8 sendi tasumiseks maksetähtajaga 15. august 2014. Kostja keeldus arvet tasumast,
kuna hageja ei pidanud kinni vahetähtaegadest ja kostjal oli õigus saada viivist. Kostjal oli tasumata ka
18. septembri 2014. a arve nr 54 tehtud tööde eest 41 757 eurot 62 senti maksetähtajaga 3. oktoober
2014. Hageja väitel tegelikult vahetähtaegu kokku ei lepitud.
12. septembril 2014 allkirjastasid pooled ja omanikujärelevalve tööde üleandmise-vastuvõtmise akti.
Akti oli lisatud, et kostja esitab puuduste nimekirja 19. septembril 2014.
15. septembri 2014. a kirjas teatas kostja, et tasaarvestab leppetrahvinõude 119 255 eurot 7 senti arvega
nr 48. 19. septembril 2014 esitas kostja nimekirja puudustest, millest hageja väitel 85% tegelikkuses ei
eksisteerinud ja 15% olid vähetähtsad. 25. septembril 2014 esitas kostja hagejale lepingu ülesütlemise
avalduse ja lõpptähtaja järgimata jätmise tõttu täiendava leppetrahvinõude 58 602 eurot. Hageja oli
kostjale andnud Swedbank AS garantii suurusega 60 000 eurot. 29. septembril 2014 esitas kostja
Swedbank AS-le taotluse välja maksta garantiikirja alusel 60 000 eurot. Hageja pidas seda õiguste
kuritarvitamiseks.
Hageja tõi hagiavalduses välja, et ta ei ole lepingut rikkunud ja kõik kvaliteeti puudutavad väited on
ümber lükatud Tanel Seppeli eksperdiarvamusega. Aknad olid ees enne ehitustööde tegemist ja nende
olukord oli juba siis halb. Hageja värvis lisatasu nõudmata akende lengid ja raamid, parandades nende
väljanägemist. Tegelikkuses ei esinenud selliseid vigu, et kõik aknad tuleks välja vahetada.
Eksperdiarvamus kinnitas, et puudusi konditsioneeride töös ei esinenud. Hageja oli valmis vajumispragu
parandama. Ülevaatuse tegija oli asjatundmatu isik. Tööd anti üle enne tähtaega 12. septembril 2014.
2. Kostja vaidles hagile vastu, palus jätta selle rahuldamata ja menetluskulud hageja kanda.
Kostja leidis, et poolte koostöö ei sujunud ja vigu hageja töös oli palju, tööd ei vastanud heale
ehitustavale ja hageja ei kõrvaldanud puudusi. Puudustega töö vastuvõtmisel on tellijal õigus keelduda
tasu maksmisest. Vahetähtajad olid kokku lepitud lepingu p-s 8.4 ja hageja pidi esitama kostjale
kooskõlastamiseks kahe nädala jooksul iga nädala kaupa ehitustööde graafiku (p 2.1.18). Hageja ei
esitanud graafikuid. Kostja ei põhjustanud tööde viibimist.
Summad olid välja maksmata, kuna hageja töö oli ebakvaliteetne, tehtud hilinemisega ning ei oleks
saanud tähtajaks valmis. Kostja keeldus oma vigu tunnistamast ja nende üle läbi rääkimast. Suurim
puudus oli mehaanilised vigastused aknaklaasidel, samuti olid aknad ja aknalauad värvised ning raamid
ebaühtlase väljanägemisega. Osas korterites ei töötanud konditsioneer ja konditsioneeride müra kandus
korterisse nr 8, osaliselt olid elektrijuhtmed välja toomata ja puudusid märgistused, kus juhtmed asuda
võiksid. Lisaks esinesid lohakusvead: värvi- ja tsemendipritsmed, kriipsud ja mõlgid ustel, akendel ja
plaatidel. Plaatidelt olid killud väljas. Korteri nr 1 köögi ja magamistoa nurgas esines vajumispragu.
Estonian Independent Survey Company OÜ ülevaatusest nähtus, et kostja etteheited ei olnud alusetud.
25. septembril 2014 ütles kostja lepingu üles, sest oli selge, et 30. septembriks 2014 ei suuda hageja
saavutada ehitustööde põhilist valmidust ja parandada vaegtöid. Tööd ei valminud augustis 2014.
Lepingu p 8.1 kohaselt pidi tööde valmidus olema saavutatud hiljemalt 30. septembriks 2014. Lepingu
p 8.3 kohaselt pidi hageja tasuma kostjale leppetrahvi 0,055% lepingu p-s 10.1 toodud tööde hinnast
iga viivitatud päeva eest, mille võrra tööde põhilise valmiduse saavutamine ületab lepingus sätestatud
tähtaega. Lepingu p 8.4 kohaselt pidi hageja tasuma lepingu p-s 8.3 toodud tingimustel ka juhul, kui ta
ületab põhjendamatult poolte kokkulepitud vahetähtaegasid, milleks loetakse tööde tegemise
graafikuga kokku lepitud iganädalasi tähtaegasid lepingu p 2.1.17 järgi. Kostja väitel on tal tööde
lõpptähtaja rikkumise tõttu 58 602 euro suurune leppetrahvinõue (p 14.3) ja vahetähtaegadest kinni
pidamata jätmise tõttu 119 255 euro 7 sendi suurune leppetrahvinõue. Kostja tasaarvestas hageja nõude
108 089 euro 97 sendi ja lepingu p 10.13 alusel arvestatava viivise saamiseks oma leppetrahvi
nõudega.
3. Harju Maakohus rahuldas 22. juuni 2015. a otsusega hagi ja mõistis kostjalt välja 108 089 eurot 97
senti ja viivise 0,055% põhinõudest (106 178 eurot 70 senti) päevas alates 6. oktoobrist 2014 kuni
hagejale põhinõude täitmiseni. Kohus tuvastas kostjal Swedbank AS väljastatud garantiikirja nr 14-
005487-GF alusel väljamaksete saamise õiguse puudumise ja jättis menetluskulud kostja kanda. Kohus
mõistis kostjalt hageja kasuks välja menetluskulud 8412 eurot ja viivise menetluskuludelt VÕS § 113
lg-s 1 sätestatud määras alates otsuse jõustumisest kuni täitmiseni.
Pooled vaidlevad järgneva üle: kas lepingus oli kokku lepitud tööde vahetähtaegades, kas tööd on vastu
võetud, mistõttu on hagejal tekkinud tasunõue, ning kas kostjal on lepingurikkumiste tõttu
leppetrahvinõue, õigus see hageja esitatud arvetes toodud summadega tasaarvestada ja realiseerida
hageja ja Swedbank AS-ga sõlmitud garantiilepingu alusel garantii 60 000 eurot.
Maakohus luges tuvastatuks, et pooled sõlmisid 1. novembril 2013 töövõtulepingu, mille kohaselt
kohustus hageja ehitama 12-korterilise elamu aadressil Tallinn, Lüli 1. Poolte vahel oli sõlmitud
töövõtuleping (VÕS § 635 lg 1). Hageja nõudis tehtud tööde eest tasu, mis VÕS § 637 lg 4 järgi
muutub sissenõutavaks töö vastuvõtmisest. Lepingus oli kokku lepitud tööde vastuvõtmise ja tööde
eest tasumise kord. Maakohus leidis, et vahetähtaegades on kokku lepitud, arvestades lepingu
punkti 2.1.17, just selle punkti järgi on pooled käitunud ja täitmisel sellele graafikule tuginenud.
Kohus kvalifitseeris kostja 25. septembri 2014. a ülesütlemisavalduse ja täiendava leppetrahvinõude
lepingurikkumise tõttu lepingust taganemiseks (VÕS § 655 lg 2). Põhjendusena viitas maakohus
Riigikohtu lahenditele kohtuasjades nr 3-2-1-126-13, nr 3-2-1-59-13 ja nr 3-2-1-64-11, kus Riigikohus
asus seisukohale, et vaatamata sellele, et VÕS § 655 lg 1 sätestab töövõtulepingu ülesütlemise õiguse,
ei muuda see töövõtulepingut kestvuslepinguks ning seetõttu saab lepingust taganeda. Taganemiseks
peab VÕS § 116 lg 1 kohaselt esinema oluline lepingurikkumine, kuid praegu seda ei ole.
Kohus leidis, et hageja saavutas ülesütlemise ajaks tööde põhilise valmiduse ning vahetähtaegade
rikkumine või puuduste kõrvaldamine ei ole oluline rikkumine ega selliselt ülesütlemise alus, tööd anti
üle enne tähtaega. Pooled on sõnaselgelt kinnitanud, et ehitustööd on lõpetatud: pooled koostasid
12. septembril 2014 tööde üleandmise-vastuvõtmise akti, milles märkisid, et töövõtulepingu ja selle
lisadega määratud ehitustööd on lõpetatud ja dokumenteeritud, v.a akti p 6, mis sätestab, et tellija esitab
puuduste nimekirja hiljemalt 19. septembril 2014. Tuginedes hageja esitatud riikliku eksperdi Tanel
Seppeli arvamusele, leidis kohus, et töös esinesid pisipuudused, mis ei anna alust kostjale tasu
maksmisest keelduda. Arvetes 48 ja 54 märgitud tööd on vastu võetud ning hageja nõue on muutunud
sissenõutavaks.
Maakohus leidis, et kostjal ei ole õigust leppetrahvi nõuda, ning pidas garantii realiseerimist
õigustamatuks. Leppetrahvinõuded on põhjendamatud, sest vahetähtaegade rikkumise kohta
leppetrahvinõude esitamine kaheksa päeva enne kõigi tööde ennetähtaegset vastuvõtmist 12. septembril
2014 ei ole kooskõlas hea usu põhimõttega (TsÜS § 138 lg 1). Selline leppetrahvinõue on esitatud
tagantjärele ja teenib eesmärki vältida lepingujärgse tasu maksmist, mida kohus ei pea lubatavaks.
Tööd anti üle enne tähtaega. Töös esinesid pisipuudused, mis ei too kaasa märkimisväärseid kulutusi,
seega ei olnud garantii realiseerimine õigustatud.
4. Kostja esitas apellatsioonkaebuse, rõhutas hagejale kompromissi sõlmimise vajalikkust ja palus
juhul, kui pooled kompromissi ei sõlmi, tühistada maakohtu otsuse ning saata asi tagasi maakohtule
uueks arutamiseks. Menetluskulud palus kostja jätta hageja kanda.
5. Hageja palus jätta apellatsioonkaebuse rahuldamata, maakohtu otsuse muutmata ja menetluskulud
kostja kanda.


Ringkonnakohtu lahend ja põhjendused
6. Tallinna Ringkonnakohus jättis 22. juuni 2015. a otsusega maakohtu otsuse muutmata ning kostja
apellatsioonkaebuse rahuldamata. Apellatsioonimenetluse kulud jättis ringkonnakohus kostja kanda
ning mõistis kostjalt hageja kasuks välja 1400 eurot ja viivise VÕS § 113 lg 1 teises lauses sätestatud
määras apellatsioonimenetluse kulude tasumisega viivitamise korral alates kohtuotsuse jõustumisest
kuni menetluskulude täieliku tasumiseni.
Ringkonnakohtu otsuse põhjenduste kohaselt on kostja korranud kaebuses hagiavaldusele esitatud
vastuse väiteid, millele maakohus on piisavalt põhjalikult vastanud. Ringkonnakohus ei tuvastanud asja
lahendamisel menetlusnormide rikkumist ja leidis, et maakohtu otsus on kooskõlas TsMS § 442 lg-ga 8
ning seaduslik ja põhjendatud (TsMS § 436 lg 1 ja § 232 lg 1).
Maakohus tuvastas õigesti, et kostjal puudus alus jätta arved tasumata, kostjal oli arvete tasumise
kohustus, sest hageja ei rikkunud oluliselt lepingut, tööde põhiline valmidus oli saavutatud
augustis 2014 ning kostjal ei olnud õigust leppetrahvi nõuda. Maakohus tuvastas õigesti, et arvetes 48
ja 54 märgitud tööde kohta olid koostatud aktid ja pooled koostasid 12. septembril 2014 üleandmise-
vastuvõtmise akti, kus fikseeriti, et ehitustööd on lõpetatud, v.a p 6, mille kohaselt pidi kostja esitama
puuduste nimekirja 19. septembril 2014. Ringkonnakohus ei nõustunud kostja väitega, et 12. septembri
aktiga fikseeriti olukord ning see ei ole käsitatav üleandmise-vastuvõtmise aktina.
Ringkonnakohus leidis, et maakohus ei eksinud tõendite hindamisel menetlusnormide vastu, ei
hinnanud tõendeid valikuliselt ega jätnud meelevaldselt kostja tõendeid kõrvale. Tanel Seppeli
eksperdiarvamuse vastu võtmata jätmiseks puudus alus. EISC ja J-Inseneribüroo OÜ ei osalenud
lepingu täitmisel, mistõttu ei olnud alust neid Tanel Seppelist pädevamaks pidada. Iseenesest ei ole
eksperdiarvamuse arvestamisel määrav, kas isik on kantud riiklikult tunnustatud ekspertide nimekirja.
J-Inseneribüroo OÜ ekspertiisiakt esitati hilinenult. Maakohus ei rikkunud oluliselt menetlusnorme,
jättes arvestamata ehituskoosolekute protokollid ja kostja esitatud fotod.
Ringkonnakohus nõustus maakohtu põhjendustega, et kostjal ei olnud alust 25. septembril 2014
lepingut üles öelda (taganeda), sest hageja oli saavutanud tööde põhilise valmiduse, mille kinnituseks
oli koostatud tööde üleandmise-vastuvõtmise akt, tegemist ei olnud vaheaktiga. Kostjal ei olnud alust
töövõtulepingut lõpetada ega hagejalt punktide 14.3 ja 14.3.2 alusel leppetrahvi nõuda, sest
punktist 14.3 ei tulenenud eraldi lepingu lõpetamise alust. Maakohus tuvastas õigesti, et hageja ei
olnud töövõtulepingut oluliselt rikkunud. Kostjal puudub kahjunõue 33 146 eurot 54 senti, sest akende
kahjustused ei leidnud maakohtus tõendamist. Maakohus tuvastas põhjendatult, et kostjal puudub
garantiikirja alusel väljamakse saamise õigus, sest pisipuudused ei too kaasa märkimisväärseid kulutusi
ega anna alust garantii realiseerimiseks. Ringkonnakohus rahuldas osaliselt hageja taotluse määrata
kindlaks menetluskulud 3924 eurot 66 senti (+ km) ning pidas menetluskulude põhjendatud suuruseks
1400 eurot.


MENETLUSOSALISTE PÕHJENDUSED
7. Kostja esitas kassatsioonkaebuse, milles palub tühistada maa- ja ringkonnakohtu otsused ja saata
asja läbivaatamiseks samale ringkonnakohtule. Menetluskulud kõigis kohtuastmetes palub kostja jätta
hageja kanda.
Kostja leidis, et alama astme kohtud on rikkunud menetluse põhimõtteid, menetlusõigust ning
kohaldanud vääralt materiaalõigust. Kohtud on ebaõigesti tõlgendanud vaidlusalust 12. septembri
2014. a üleandmise-vastuvõtmise akti, ringkonnakohus jättis selles osas kostja vastuväidetele
vastamata ja rikkus põhjendamiskohustust. Kostja on seisukohal, et tööde üleandmise akt ei saa olla
tõend tööde põhilise valmiduse kohta, kuna objekti põhilise valmiduse defineerib üheselt
töövõtulepingu p 8.1, mis muu hulgas ütleb, et vaegtööd ja märkused peavad olema likvideeritud.
Vaegtööde ja märkuste likvideerimine ei jäänud ära kostja süül, arusaamatu on, miks hageja ei
likvideerinud 19. septembri 2014. a puuduste nimekirjas esitatud puudusi. Tellija käitumine ei ole
tõend, mille järgi hinnata, kas objektil olid põhimõttelist laadi puudused.
Kohtud ei tuvastanud objekti tegelikku seisukorda, seda tegemata ei saanud kohtud teha järeldust, kas
lepingu ülesütlemiseks ja leppetrahvi nõudmiseks oli alus ning kas kostja käitumine oli hea usu
põhimõttega kooskõlas. Põhiküsimus ei ole varjatud puudustes, vaid selles, et objekt ei vastanud
lepingu punktile 8.1. Leppetrahvi nõude alus ei ole seotud mitte puuduste hulgaga, vaid esmajoones
objekti põhilise valmiduse kohta lepingus kokku lepitud nõuetega.
Ringkonnakohus ei lahendanud J-Inseneribüroo OÜ ekspertiisiakti vastuvõtmise küsimust, ei
põhjendanud keeldumist ning tõendit samas ka ei arvestanud. Nõustuda ei saa kohtu seisukohaga
garantiikirja kohta, sest kohtud ei arvestanud EISC arvamusega. Ehitusprotokollide tõenditena
arvestamata jätmine ei olnud õiguspärane, akendega seostuva kahju hüvitamise nõude osas ei saanud
ringkonnakohus maakohtuga nõustuda, sest maakohus seda kahjunõuet ei käsitlenud, kuigi võttis
tõendid vastu.
Kostja ei nõustu, et tal puudus alus lepingu lõpetamiseks, VÕS § 196 lg 2 ja § 116 lg 2 p-d 2-4 annavad
aluse lepingu täiendavat tähtaega andmata üles öelda. Olukorras, mil ehitaja ise oli peatanud lepingu
täitmise, ei pidanud kostja täiendavat tähtaega andma. Oluline puudus oli see, et pangagarantiid ei
olnud esitatud garantiiperioodi tagamiseks ja puudus kasutusluba. Kohtud seadsid vääralt kostja
summade kinnipidamise õiguse sõltuvusse sellest, kas esines vaidlus aktide alusel väljastatud arvete
üle. Kostjal oli õigus oma kohustuse täitmisest keelduda VÕS § 111 alusel. Ringkonnakohtu käsitlus, et
korterite müümine lõpetab vahetähtaegadest tuleneva leppetrahvinõude, oli kostjale üllatav.
Leppetrahvi nõudmine kahe kuu möödudes ei ole hea usu põhimõttega vastuolus (vt ka 3-2-1-88-14).
Täiendavas seisukohas tõi kostja välja, et ei ole lepingu lõpetamisel ega tsiviilasja menetluse käigus
tuginenud VÕS § 655 lg-le 1, mis sätestab tellija nn vaba ülesütlemise õiguse.
8. Hageja leiab, et ringkonnakohtu otsuse tühistamiseks või muutmiseks puudub alus ning palub jätta
kostja kassatsioonkaebuse rahuldamata ja mõista kostjalt hageja kasuks välja kassatsiooniastme
menetluskulud.
Hageja leiab, et kui kostja esitas tasaarvestuse alusena nõuded, pidi kostja tõendama nende nõuete
suuruse ja eeldused. Riigikohus TsMS § 688 lg-st 5 tulenevalt tõendeid ei hinda ja on seotud alama
astme kohtute tuvastatuga. Kostja taotleb aga sisuliselt Riigikohtult tõendite ümberhindamist ja
tuvastatud asjaolude eiramist. Kostja heidab ringkonnakohtule ette, et viimane jättis hindamata
asjaolud, mis esitati esimest korda apellatsioonimenetluses ning mille esitamise lubatavust kostja ei
põhjendanud. Kohtud tuvastasid, et tööd lõpetati ja anti üle 12. septembril 2014, ei vaieldud selle üle,
et töövõtulepingu järgi pidi hageja saavutama tööde põhilise valmiduse 30. septembril 2014. Kostja ei
esitanud lepingujärgse tasu võlgnevusele ühtegi vastuväidet peale tasaarvestuse: pooled ei vaielnud
selle üle, et lepingujärgne tasu oli sissenõutav, pooled olid koostanud ja allkirjastanud tööde kohta
aktid, töövõtja oli esitanud tellijale arved ning nende maksetähtajad olid saabunud. Kostja ei tuginenud
maakohtus väidetele, mis puudutasid garantiiperioodi tagatise esitamata jätmist ja kasutusloa
puudumist ning ringkonnakohtus kostja nende uute asjaolude esitamist ei põhistanud. Kohtud
tuvastasid, et objektil olid pisipuudused, mille oleks saanud enne 30. septembrit 2014 paari päevaga
kõrvaldada, seisukohta ei jäetud võtmata ühegi asjas esitatud tõendi kohta, samuti põhjendati, miks
võeti arvesse riikliku eksperdi Tanel Seppeli eksperdiarvamust.
Hageja rõhutas, et tasaarvestuseks kasutatud nõuded ei ole sõltuvuses sellest, milline on väidetavalt
olnud ehitusobjekti seisukord pärast 2014. a septembrit, puudustele tuginedes ei ole esitatud ühtegi
tasaarvestuseks kasutatud vastunõuet. Kohus leidis põhjendatult, et kostjal puudus lepingu lõpetamise
õigus. Kostja ei olnud siiani väitnud, et ta jättis arved tasumata, sest tal oli õigus oma kohustuse
täitmisest keelduda VÕS § 111 kohaselt. Kostja ei saa nõuda hagejalt leppetrahvi sellise väidetava
vahetähtaja järgimata jätmise eest, mille saabumise hetkel ei olnud teada, millist tööd tellija üldse
soovib. Kostjal ei ole leppetrahvinõuet mitte seetõttu, et selle nõudmine oleks vastuolus hea usu
põhimõttega, vaid seetõttu, et kostjal ei olnud lepingu lõpetamise õigust.


KOLLEEGIUMI SEISUKOHT
9. Kolleegium leiab, et ringkonnakohtu otsus tuleb menetlusnormi olulise rikkumise ja materiaalõiguse
väära kohaldamise tõttu TsMS § 692 lg 1 p-de 1 ja 2 alusel tühistada ja asi tuleb TsMS § 691 lg 1 p 2
alusel saata samale ringkonnakohtule uueks läbivaatamiseks. Kassatsioonkaebus rahuldatakse.
10. Kolleegium käsitleb esmalt pooltevahelist õigussuhet ja töövõtulepingust taganemise ja selle
ülesütlemise eristamist (I), seejärel kostja leppetrahvi nõudeid (II) ning kolmandaks garantii
realiseerimise õigust ja menetluslikke küsimusi (III).


                                                     I
11. On ebaselge, kas ja kui, siis millisel alusel ja millise aja seisuga on kohtud lugenud hageja ja kostja
vahelise töövõtulepingu lõppenuks.
Maakohus kvalifitseeris kostja 25. septembri 2014. a ülesütlemisavalduse taganemisavalduseks ja
leidis, et kostjal puudus alus lepingust taganeda, sest hageja ei olnud lepingut oluliselt rikkunud.
Ringkonnakohus nõustus maakohtu põhjendustega ning tõi välja, et kostjal ei olnud alust
25. septembril 2014 lepingut üles öelda (lepingust taganeda), sest hageja ei olnud töövõtulepingut
oluliselt rikkunud, hageja oli saavutanud tööde põhilise valmiduse augustis 2014 ja kostjal ei olnud
õigust nõuda hagejalt 58 602 eurot.
Maakohtu ja ringkonnakohtu otsustest ei nähtu, kas kohtud mõistsid hagejale tasu välja, lähtudes
eeldusest, et töövõtuleping on seni kehtiv, või lugesid kohtud lepingu lõppenuks. Asja uuel
lahendamisel tuleb ringkonnakohtul võtta seisukoht pooltevahelise lepingulise suhte kehtivuse kohta,
sest ilma selleta ei ole võimalik hageja tasunõude õiguslikule alusele ning tasu sissenõutavusele ja
suurusele hinnangut anda.


12. Kolleegium juhib tähelepanu sellele, et töövõtulepingust on võimalik taganeda või see üles öelda.
Varasemas praktikas on kolleegium korduvalt viidanud, et taganemise kõrval tuleneb tellijale
VÕS § 655 lg-st 1 võimalus töövõtuleping igal ajal üles öelda, sõltumata sellest, kas töövõtja on
lepingut rikkunud (Riigikohtu 11. veebruari 2016. a otsus tsiviilasjas nr 3-2-1-171-15, p 15; 5. juuni
2013. a otsus tsiviilasjas nr 3-2-1-59-13, p 14; 21. septembri 2011. a otsus tsiviilasjas nr 3-2-1-64-11,
p 11). Kolleegium jääb selle seisukoha juurde.
Kohus kohaldab õigust ise ka poole taotluseta ning kohtu kohustus on poolte esile toodud faktilised
asjaolud õiguslikult kvalifitseerida. Kostja tugines sellele, et ta esitas hagejale lepingu ülesütlemise
avalduse 25. septembril 2014. Kohtud leidsid küll, et see on taganemisavaldus ning taganemiseks ei ole
alust, kuid ei andnud hinnangut sellele, kas kostja avaldust saaks käsitada ülesütlemisavaldusena
VÕS § 655 lg 1 järgi. Sellega on kohtud jätnud asja lahendamiseks olulised asjaolud välja selgitamata
ja rikkunud selgitamiskohustust (TsMS § 348 lg 1, § 351 lg 1). Vajadusel peab ringkonnakohus
TsMS § 3401 lg 1 järgi määrama kostjale tähtaja oma seisukoha selgitamiseks.
Asja uuel lahendamisel peab ringkonnakohus andma hinnangu sellele, kas kostja 25. septembri 2014. a
avaldust saab asjas esitatud asjaoludest lähtuvalt pidada ülesütlemisavalduseks VÕS § 655 lg 1 järgi
(vt Riigikohtu 11. veebruari 2016. a otsus tsiviilasjas nr 3-2-1-171-15, p 15; 21. septembri 2011. a otsus
tsiviilasjas nr 3-2-1-64-11, p 11). Hinnata tuleb muu hulgas ka kostja väidet, et ta ei ole lepingu
lõpetamisel ega ka tsiviilasja menetluse käigus tuginenud VÕS § 655 lg-le 1, mis sätestab tellija nn
vaba ülesütlemise õiguse.
13. Kolleegium on varem korduvalt rõhutanud, et töövõtulepingust taganemisel teise poole olulise
lepingurikkumise tõttu ja selle ülesütlemisel VÕS § 655 lg 1 kohaselt on erinevad õiguslikud
tagajärjed. Tulenevalt VÕS § 188 lg 2 esimesest lausest vabastab kehtiv lepingust taganemine
mõlemad lepingupooled nende lepinguliste kohustuste täitmisest. VÕS § 189 lg 1 esimese lause
kohaselt võib lepingust taganemise korral kumbki lepingupool nõuda tema poolt lepingu alusel üleantu
tagastamist (või üleantu väärtuse hüvitamist VÕS § 189 lg 2 järgi) ning saadud viljade ja muu kasu
väljaandmist, kui ta tagastab kõik üleantu. Kui tellija on aga töövõtulepingu VÕS § 655 lg 1 alusel üles
öelnud, on töövõtjal jätkuvalt õigus nõuda kokkulepitud tasu, millest on küll maha arvatud see, mille ta
lepingu ülesütlemise tõttu kokku hoidis või mille ta oma tööjõu teistsuguse kasutamisega omandas või
oleks võinud mõistlikult omandada (vt selle kohta ka Riigikohtu 11. veebruari 2016. a otsus tsiviilasjas
nr 3-2-1-171-15, p 15; 5. juuni 2013. a otsus tsiviilasjas nr 3-2-1-59-13, p 14; 21. septembri 2011. a
otsus tsiviilasjas nr 3-2-1-64-11, p 12). Kolleegium jääb selle seisukoha juurde. Seega on pooltel
töövõtulepingust taganemise korral võimalik nõuda üleantu tagastamist või üleantu väärtuse
hüvitamist, kuid ülesütlemisel seevastu kokkulepitud tasu, millest on vajadusel tehtud mahaarvamised.
Asja uuel läbivaatamisel peab ringkonnakohus, juhul kui ta leiab, et pooltevaheline töövõtuleping on
üles öeldud, lähtuma poolte nõuete suuruse määramisel eeltoodust.


                                                    II
14. Kostja on esitanud hageja nõudele tasaarvestuse vastuväite, tuginedes hagejalt leppetrahvi
nõudmise õigusele kahel alusel: vahetähtaegade ja lõpptähtaja järgimata jätmise eest (vastavalt
119 255 eurot 7 senti ja 58 602 eurot; vt lepingu p-d 2.1.17; 8.3; 8.4 ja 14.3; 14.3.2). Esmalt juhib
kolleegium tähelepanu, et vaidlustatud otsusest ei ole võimalik üheselt aru saada, kas ringkonnakohtu
hinnangul puudub kostjal vahetähtaja rikkumise eest leppetrahvi nõudmise õigus või on
ringkonnakohus maakohtu põhjendustega nõustudes leidnud, et leppetrahvi nõudmise eeldused on küll
täidetud, kuid leppetrahvi nõudmine oleks vastuolus hea usu põhimõttega.
Maakohus tuvastas, et pooled olid töövõtulepingus kokku leppinud vahetähtaegades, kuid kostjal ei ole
õigust leppetrahvi nõuda. Vahetähtaegade rikkumise eest leppetrahvi nõudmine kaheksa päeva enne
kõigi tööde ennetähtaegset vastuvõtmist (12. september 2014) ei ole kooskõlas hea usu põhimõttega ja
teenib eesmärki tasu maksmist vältida. Maakohus viitas ka sellele, et arvestada tuleb poolte kokku
lepitud lisatöödega, mis mõjutavad esialgset graafikut, pealegi väitis kostja ise, et graafikuid ei olnud
kokku lepitud. Maakohus leidis, et lõpptähtaja järgimata jätmise eest ei saa kostja leppetrahvi nõuda,
sest tal ei olnud õigust lepingust taganeda.
Ringkonnakohus viitas vahetähtaegade rikkumise tõttu nõutava leppetrahvi juures poolte kokkuleppele
erineva siseviimistluse kohta, leidis, et vahetähtaegu ei rikutud, ning nõustus maakohtuga, et
leppetrahvi nõudmine vahetult enne lõpptähtaega on hea usu põhimõttega vastuolus. Lõpptähtaja
järgimata jätmine ei andnud lepingu p 14.3 kohaselt iseseisvat alust leppetrahvi nõuda ning p 14.3.2
alusel leppetrahvi nõudmine eeldas, et kostja nõuab enne hagejalt olukorra parandamist.
Kolleegium leiab, et ringkonnakohus, nõustudes maakohtu seisukohaga, et tööde põhiline valmidus oli
saavutatud 12. septembril 2014, on jätnud tähelepanuta lepingu p 8.1, milles pooled leppisid kokku
tööde põhilise valmidusastme tingimused. Kostja on nii maakohtus kui ka ringkonnakohtus väitnud, et
töövõtja ei saavutanud tööde põhilist valmidusastet vastavalt lepingu p-le 8.1 ja seetõttu on tal
leppetrahvi nõue hageja vastu ka tööde lõpptähtaja järgimata jätmise tõttu (p 8.3). Lepingu punkt 8.1
nägi ette ühe tingimusena vaegtööde likvideerimise lõpptähtajaks. Maakohus ja ringkonnakohus ei ole
vastanud kostja sellele väitele, rikkudes TsMS § 442 lg-st 8 tulenevat otsuse põhjendamise kohustust.
Asja uuel läbivaatamisel peab ringkonnakohus pärast hinnangu andmist hageja nõude õiguslikule
alusele ja suurusele võtma seisukoha, kas kostjal on õigus vahetähtaegade ja lõpptähtaja järgimata
jätmise eest esitada hageja vastu leppetrahvinõue ja see hageja nõudega tasaarvestada. Selleks on
vajalik võtta seisukoht, millistel tingimustel oli kostjal õigus leppetrahvi nõuda, kas need tingimused
on täidetud ja leppetrahvinõue tekkinud ning kas leppetrahvinõude saab maksma panna.
Kolleegium märgib, et kostja kahjunõudele (33 146 eurot 54 senti), mis puudutab akende kahjustamist,
on ringkonnakohus andnud hinnangu ja selles osas ei ole ringkonnakohus kolleegiumi arvates
menetlusõiguse norme rikkunud.
15. Kostja tõi kassatsioonkaebuses vahetähtaegade järgimata jätmise eest nõutava leppetrahvi juures
välja, et kahe kuu jooksul ei saanud tekkida hagejal õiguspärast ootust, et leppetrahve ei nõutagi.
Ringkonnakohus peab asja uuel läbivaatamisel tuvastama, kas pooltevahelisest lepingust tulenes
tähtaeg, mille jooksul tuli leppetrahvinõue maksma panna. Kui sellist tähtaega ei olnud lepingus kokku
lepitud, oli kostjal õigus leppetrahvinõue esitada mõistliku aja jooksul (VÕS § 159 lg 2). Kolleegium
leiab, et VÕS § 159 lg-s 2 sätestatud mõistliku aja sees ei saa arvestada hea usu põhimõtet, kuna
mõistlik tähtaeg ei saa iseenesest olla vastuolus hea usu põhimõttega.
Kostja teiste kassatsioonkaebuse väidete kohta lisab kolleegium, et nõustub hagejaga, et objekti
täiendavatel puudustel ei ole seost kostja tasaarvestuseks esitatud vastunõuetega, sest kostja
tasaarvestuseks kasutatavad leppetrahvinõuded seostuvad väidetavate vahetähtaegade rikkumise ja
töövõtulepingu lõpetamisega.
Asja uuel läbivaatamisel peab ringkonnakohus hindama, kas kostja esitas leppetrahvinõude mõistliku
aja jooksul VÕS § 159 lg 2 mõttes. Juhul, kui kohus leiab asja uuel läbivaatamisel, et tasaarvestus on
põhjendatud, peab otsusest nähtuma ka selge arvutus, mis osas on tasaarvestus toimunuks loetud.
                                                      III
16. Maakohus tuvastas, et hageja on Swedbank AS-ga sõlminud garantiilepingu 60 000 eurole
teostusgarantii seadmiseks nõuete esitamise lõpptähtpäevaga 30. september 2014. Garantiilepingu p 2
järgi garanteerib garant garantii saajale esimesel nõudmisel kuni 60 000 euro suuruse summa tasumise
garantiikirjas toodud tingimustel ja p 3 järgi peab garantiisaaja garantiikirja alusel väljamakse
saamiseks esitama garandile kirjaliku või digitaalselt allkirjastatud nõude, mis sisaldab garantii saaja
kinnitust garantii tellija poolse lepingust tuleneva kohustuse rikkumise kohta ning rikutud kohustuse
kirjeldust. Kostja esitas selle alusel maksenõude 60 000 euro saamiseks ning hageja esitas kolm
alternatiivset nõuet, et välistada garantiilepingu alusel raha kostjale väljamaksmist: 1) asendada kostja
tahteavaldus kohtuotsusega, millega kostja loobub garantiikirja alusel väljamaksete taotlemisest või
2) kohustada kostjat tagama, et garantiikirja alusel ei tehtaks kostjale väljamakseid ning juhuks, kui
kostja vastavat kohustust ei täida, mõista kostjalt välja kahjuhüvitisena 60 000 eurot koos viivisega
VÕS § 113 lg-s 1 sätestatud määras kuni kahjuhüvitise täieliku laekumiseni või 3) tuvastada, et kostjal
puudub garantii alusel väljamaksete saamise õigus. Maakohus leidis, et otstarbekas on lähtuda hageja
tuvastusnõudest, ja tuvastas, et kostjal ei ole õigust garantiikirja alusel väljamaksete saamiseks, sest
hageja töös esinesid pisipuudused, mis ei too kaasa märkimisväärseid kulutusi. Ringkonnakohus
nõustus maakohtuga.
Kolleegium selgitab, et hagejal on iseenesest õigus esitada tuvastusnõue, et kostjal ei ole õigust
pangagarantiid realiseerida. Sarnaselt on kolleegium olnud varasemas praktikas, küll hagi tagamise
kontekstis, seisukohal, et hagi tagamise korras on põhimõtteliselt võimalik keelata kolmandast isikust
garandil väljamaksete tegemine kostjatele (Riigikohtu 27. oktoobri 2010. a määrus tsiviilasjas nr 3-2-1-
74-10, p 11; 31. mai 2012. a määrus tsiviilasjas nr 3-2-1-7-12, p 11). Kolleegium leidis aga seejuures,
et isikul on TsMS § 368 lg 1 mõttes õiguslik huvi esitada selline tuvastushagi, mille eesmärk on
takistada teisel poolel garantiid realiseerimast, ainult siis, kui ta toetub asjaolule, et teine pool rikuks
garantii realiseerimisega pooltevahelist lepingut (Riigikohtu 31. mai 2012. a määrus tsiviilasjas nr 3-2-
1-7-12, p 11). Kolleegium selgitas samas, et otsuse p-s 11 öeldut arvestades võiks hagi tagamine
taotletud viisil olla põhjendatud ainult siis, kui garantii realiseerimine oleks hageja ja kostja vahelises
suhtes vastuolus töövõtulepingus kokkulepituga, s.t kostja rikuks garantii esitamisega töövõtulepingut.
Kolleegium leiab, et isikul on TsMS § 368 lg 1 mõttes õiguslik huvi esitada selline tuvastushagi, mille
eesmärgiks on takistada teisel poolel garantiid realiseerimast, ainult siis, kui hageja toetub asjaolule, et
kostja rikuks garantii realiseerimisega pooltevahelist lepingut. Eeltoodu on asjakohane ka praegusel
juhul.
Asja uuel läbivaatamisel peab ringkonnakohus tuvastama, kas garantii realiseerimisega rikuks kostja
pooltevahelist lepingut. Üksnes sel juhul saab jaatada hageja tuvastushuvi.
17. Kuivõrd ringkonnakohtu otsus tühistatakse ja asi saadetakse tühistatud osas samale
ringkonnakohtule uueks läbivaatamiseks, jääb menetluskulude jaotus TsMS § 173 lg 3 teise lause järgi
ringkonnakohtu otsustada.
18. Kassatsioonkaebuse rahuldamise tõttu tuleb tasutud kautsjon TsMS § 149 lg 4 esimese lause alusel
tagastada. TsMS § 149 lg 8 alusel tagastatakse kautsjon avalduse lahendanud kohtu määruse alusel
menetlusosalisele, kes selle tasus või kelle eest see tasuti.


Malle Seppik, Peeter Jerofejev, Tambet Tampuu

                               KOHTUMÄÄRUS

  Kohus                                Tallinna Ringkonnakohus

  Kohtuasja number                     2-15-1369

  Määruse tegemise aeg ja koht         13. mai 2016, Tallinn

  Kohtukoosseis                        Reet Allikvere, Gaida Kivinurm, Ande Tänav

  Tsiviilasi                           Kose Vallavalitsuse avaldus JV kinnisesse asutusse
                                       paigutamise tähtaja pikendamiseks

  Vaidlustatud kohtulahend             Harju Maakohtu 22. veebruari 2016 määrus

  Kaebuse esitaja ja kaebuse liik      JV määruskaebus

  Menetlusosalised ja nende            Avaldaja: Kose Vallavalitsus, esindaja vallavanem Merle
  esindajad                            Pussak

                                       Puudutatud isik I: JV (isikukood XXXXXXXXXX)

                                       Puudutatud isik II: VV (isikukood XXXXXXXXXX)

  Menetluse liik                       Kirjalik menetlus

RESOLUTSIOON:
 1. Tühistada Harju Maakohtu 22. veebruari 2016 määrus JV kinnisesse astutusse
    paigutamise tähtaja pikendamise kohta ja saata asi maakohtule tagasi uueks
    lahendamiseks.
 2. Määruskaebus rahuldada osaliselt.


Määruse peale ei saa edasi kaevata (TsMS § 667 lg 2 ja § 696 lg 3)


Asjaolud
1. Harju Maakohtu 16.03.2015 määrusega paigutati JV tema nõusolekuta ööpäevaringse
   tugevdatud järelevalvega erihooldusteenusele, so kinnisesse asutusse üheks aastaks alates
   16.03.2015 kuni 16.03.2016. Määruse kohaselt on JV-l raske krooniline psüühikahäire
   paranoidne skisofreenia, mida võimendab alkoholi ja narkootikumide kuritarvitamine. Ta
   ei suuda oma käitumisest aru saada ega seda juhtida, seades ohtu nii enda kui ümbritsevate
   inimeste elu ja julgeoleku. Varasemate abinõude rakendamine ei ole osutunud küllaldaseks
   ja haiguskriitika puudumise tõttu ei ole muude abinõude kasutamine võimalik.
2. Kose Vallavalitsus esitas 26.01.2016 maakohtule avalduse, milles palus pikendada JV
   viibimist tugevdatud järelevalvega ööpäevaringsel erihooldusteenusel. Avalduse kohaselt
   on JV-l olemas haiguskriitika, ravimeid võtab kätteandmisel, järelevalve ja kontrolli all.
   Tervis on toetusravi foonil kord stabiilne, kord muutub ebastabiilseks, kus ta on kergesti
   ärrituv. Sellistel perioodidel on ette tulnud ka agressiivset käitumist ümbritseva füüsilise
   keskkonna suhtes. Iseenda ja teiste klientide ega töötajate suhtes agressiivset käitumist
   esinenud ei ole. Päevakeskuses ja osakonnas pakutavatest töö- ja huvitegevustest ning
   ühisüritustest osa ei võta. XXXXX XXXX vanemtegevusjuhataja hinnangul vajab JV
   jätkuvalt ravi tagamaks viibimist kontrollitud keskkonnas. Psühhiaatri hinnangul on
   patsient püsivalt psühhootiline, esinevad erinevad luulumõtted, kuulmismeelepetted,
   mõjuelamused. Käitub püsivate psühhootiliste elamuste tõttu sageli agressiivselt. On
   vajanud viiel korral haiglaravi. Ravimeid võtab vaid kontrollimisel. Vajab tugevdatud
   järelevalvet põgenemisohu tõttu.


Esimese astme kohtu määrus
3. Maakohus rahuldas avalduse ja pikendas JV kinnisesse asutusse ööpäevaringse tugevdatud
   järelevalvega teenusele paigutamise tähtaega kuni 16.03.2017 ja lubas arsti poolt määratud
   ravimite manustamise.
4. Määruse kohaselt ei ole ära langenud asjaolud, mis tingisid JV paigutamise kinnisesse
   hooldusasutusse. JV tervislikku seisundit iseloomustavatest tõenditest nähtub, et tema
   psüühilises seisundis ei ole toimunud muutusi, ta on jätkuvalt ebastabiilne ja seetõttu on ta
   eelkõige ohtlik endale ja ka teistele. JV tervislik seisund ei võimalda toimetulekut
   väljaspool tugevdatud ööpäevase järelevalvega erivajadustega isikutele mõeldud
   hooldekodu.
5. JV isiklik ärakuulamine ei ole vajalik ega võimalik, kuna kohtupsühhiaatria eksperdi
   arvamuse kohaselt tema tervislik seisund ei võimalda tal kohtuistungil osaleda või tema
   ärakuulamist haiglavälises keskkonnas. Isiklikul ärakuulamisel kohtu poolt võivad olla
   kahjulikud tagajärjed. JV-l esineva kroonilise vaimuhaiguse tõttu ei ole ta võimeline
   adekvaatselt oma tahet avaldama.


Määruskaebus
6. JV palub maakohtu määruse tühistada. Kaebuse kohaselt võimaldab XXXXX XXXX ka
   lahtisele teenusele saatmist ja valla enda sõnul pole neil erilist põhjust teda kinnisele
   teenusele määrata. Dr KK sõnul piisab sellest aastast, mis ta on juba kinnisel teenusel
   viibinud. JV on võimeline ise ennast esindama ja jätkab väljas iseseisvat ravi.


Menetluse edasine käik
7. Maakohus võttis määruskaebuse menetlusse, kuulas JV isiklikult ära, jättis kaebuse
   rahuldamata ja edastas määruskaebuse läbivaatamiseks Tallinna Ringkonnakohtule.


Ringkonnakohtu seisukoht
8. Ringkonnakohus, tutvunud määruskaebuse ja asja materjaliga leiab, et maakohtu määrus
   tuleb tsiviilkohtumenetluse seadustiku (TsMS) § 667 lg 2 alusel tühistada ja saata asi uueks
   lahendamiseks tagasi maakohtule.


                                                                                              2
9. TsMS § 5391 lg 1 esimese lause kohaselt kohaldatakse kinnisesse asutusse paigutamise
   tähtaja pikendamisele vastavalt asutusse paigutamise kohta sätestatut. Sama paragrahvi
   teise lause kohaselt ei ole kinnisesse asutusse paigutamise tähtaja pikendamiseks või isiku
   korduvaks kinnisesse asutusse paigutamiseks uus ekspertiis vajalik, kui eelmise
   eksperdiarvamuse andmisest ei ole möödunud rohkem kui üks aasta ning isiku tervislik
   seisund ei ole seda kajastavate dokumentide järgi muutunud. Samadel tingimustel ei ole
   vajalik ka isiku enda, tema abikaasa ja perekonnaliikmete ärakuulamine, kui eelmisest
   ärakuulamisest ei ole möödunud rohkem kui üks aasta.
10. Ringkonnakohus on seiskohal, et TsMS § 5391 lg-s 2 nimetatud tingimused kinnisesse
    asutusse paigutamise tähtaja pikendamiseks ei ole antud juhul täidetud. Asja materjalide
    kohaselt teostati ambulatoorne kohtupsühhiaatriline ekspertiis JV suhtes 13.02.2015. Seega
    oli kinnisesse asutusse paigutamise tähtaja pikendamise otsustamise                   ajaks
    eksperdiarvamuse andmisest möödunud rohkem kui üks aasta. Maakohtul puudusid
    vajalikud materjalid kinnisesse asutusse paigutamise tähtaja pikendamise üle otsustamiseks.
11. Eeltoodust tulenevalt tuleb käesolevat avaldust kooskõlas TsMS § 5391 lg-ga 1 menetleda
    samas korras, nagu esialgset isiku kinnisesse asutusse paigutamise avaldust. Sealjuures
    tuleb arvestada nõuet kuulata ära TsMS § 536 lg- 2 nimetatud isikud ja TsMS § 537
    sätestatud nõuet tellida isiku kinnisesse asutusse paigutamise üle otsustamiseks
    eksperdiarvamus.
12. Pärast asjakohaste materjalide kogumist tuleb kohtul uuesti hinnata, kas sotsiaalhoolekande
    seaduse § 105 lõikes 1 (alates 01.01.2016) sätestatud tingimused isiku nõusolekuta
    erihooldusteenusele paigutamiseks on täidetud või on need ära langenud.


   Reet Allikvere                     Gaida Kivinurm                Ande Tänav
(allkirjastatud digitaalselt) (allkirjastatud digitaalselt) (allkirjastatud digitaalselt)




                                                                                             3

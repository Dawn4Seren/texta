                         KOHTUMÄÄRUS


Kohus                              Tartu Ringkonnakohus
Kohtukoosseis                      Tiina Pappel, Madis Ernits ja Agu Timmi
Määruse tegemise aeg ja koht       08.11.2016, Tartu
Haldusasja number                  3-15-1602
Haldusasi                          Härähämmär OÜ kaebus Põllumajanduse Registrite ja
                                   Informatsiooni Ameti 18.03.2015. a otsuse nr 13-6/357
                                   tühistamiseks    ning    välja    maksmata      toetuse
                                   väljamaksmiseks
Vaidlustatud kohtulahend           Tartu Halduskohtu 15.10.2015. a otsus
Menetluse alus ringkonnakohtus     Härähämmär OÜ apellatsioonkaebus
Menetlusosalised                   Kaebaja Härähämmär OÜ
                                   Vastustaja Põllumajanduse Registrite ja Informatsiooni
                                   Amet (PRIA)

RESOLUTSIOON
Tagastada kaebaja apellatsioonkaebus.

EDASIKAEBAMISE KORD
Määruse peale võib esitada määruskaebuse Riigikohtule 15 päeva jooksul määruse ärakirja
kättetoimetamisest.

ASJAOLUD

1. PRIA peadirektor määras 11.04.2013. a otsusega nr 13-6/684 Härähämmar OÜ-le
mikropõllumajandusettevõtte arendamise investeeringutoetust (meede 1.4.1.) 100 000 eurot
laohoone rekonstrueerimiseks ja laohoonele maaküttesüsteemi paigaldamiseks. Toetusest
maksti välja 66 325,19 eurot.

2. PRIA peadirektor nõudis 18.03.2015. a otsusega nr 13-6/357 Härähämmär OÜ-lt tagasi
taotluse nr 141012653623 alusel makstud mikropõllumajandusettevõtte arendamise
investeeringutoetuse summas 66 325,19 eurot ja jättis taotluse nr 141012653623 eest välja
maksmata mikropõllumajandusettevõtte arendamise investeeringutoetuse summas 33 674,81
eurot.

3. Härähämmär OÜ esitas PRIA 18.03.2015. a otsuse nr 13-6/357 peale vaide. PRIA
peadirektor jättis 21.05.2015. a vaideotsusega nr 13-4/15/30-1 Härähämmär OÜ vaide
rahuldamata.
4. Härähämmär OÜ seaduslik esindaja Elvo Themas esitas Tartu Halduskohtule kaebuse PRIA
18.03.2015. a otsuse nr 13-6/357 tühistamiseks ja välja maksmata jäetud toetuse
väljamaksmiseks.

5. Tartu Halduskohus jättis 15.10.2015. a otsusega Härähämmär OÜ kaebuse rahuldamata ja
kaebaja menetluskulud tema enda kanda.

6. Härähämmär OÜ seaduslik esindaja E. Themas esitas 13.11.2015 Tartu Halduskohtu
15.10.2015. a otsuse peale apellatsioonkaebuse, mille Tartu Ringkonnakohus 23.11.2015. a
määrusega menetlusse võttis.

7. 08.09.2016. a määrusega otsustas ringkonnakohus Härähämmär OÜ apellatsioonkaebuse läbi
vaadata kirjalikus menetluses ja määras menetluskulude nimekirja, kuludokumentide ja soovi
korral muude täiendavate menetlusdokumentide esitamise tähtajaks 11.10.2016. Esitatud
menetlusdokumentide osas oli teistel menetlusosalistel võimalik esitada omapoolseid
seisukohti kuni 19.10.2016. Sama määrusega otsustas ringkonnakohus teha kohtuotsuse
kohtukantselei kaudu avalikult teatavaks 08.11.2016.

RINGKONNAKOHTU PÕHJENDUSED

8. Ringkonnakohus leiab, et Härähämmär OÜ apellatsioonkaebus tuleb selle esitajale tagastada,
kuna Härähämmär OÜ ei ole ringkonnakohtule oma seadusliku esindaja kaudu kättesaadav ja
kohtul puudub kaebaja seadusliku esindajaga kontakt.

9. HKMS § 185 lg 1 kohaselt kohaldatakse apellatsioonimenetluses esimese astme kohtu
menetluse kohta kehtivaid sätteid, kui apellatsioonimenetluse kohta ei ole sätestatud teisiti või
esimese astme kohtu menetluse kohta sätestatu ei ole vastuolus apellatsioonimenetluse
olemusega. HKMS § 121 lg 2 p 3 kohaselt võib kohus tagastada kaebuse määrusega selle
esitajale, kui kaebuses märgitud aadressil, elektronposti aadressil ega kaebaja registrijärgsel
aadressil ei ole võimalik kaebajale kohtudokumente ka korduval katsel kätte toimetada, kaebaja
ei ole teatanud kohtule oma aadressi muutumisest ning dokumendi kättetoimetamata jätmine
takistab asja lahendamist.

10. Äriregistri väljavõtte kohaselt (tl 84) on Härähämmär OÜ äri nimeks alates 09.02.2016
Tababella Parroquia OÜ ja kehtivaks aadressiks samast kuupäevast Rävala pst 8, Tallinn,
Harjumaa. Osaühingu senine juhatuse liige E. Themas oli juhatuse liikmeks kuni 25.01.2016,
ajavahemikul 25.01.2016-09.02.2016 oli juhatuse liikmeks Peeter Fjodorov ja alates
09.02.2016 on juhatuse liikmeks Raul Pint.
Kaebaja praegune ega ka eelnevad seaduslikud esindajad ei ole ringkonnakohtule teatanud
kaebaja juhatuse liikmete vahetusest ega ka kehtivate aadresside ja muude kontaktandmete
muutumisest.

11. Ringkonnakohtul ei ole antud hetkel võimalik kaebajale kohtu dokumente kätte toimetada
ei kaebuses märgitud aadressil ega ka äriregistris märgitud aadressil. Kaebuses ja
apellatsioonkaebuses märgitud aadress XXXXXXXXX, Põlvamaa ei ole äriregistri andmetel
kehtiv. Äriregistrist saadud kehtivale aadressile Rävala pst 8, Tallinna linn kohtudokumente
saates, tagastati ümbrik kohtule kuna puudub postkast ja nimesilt (tl 86). Rahvastikuregistris
märgitud juhatuse liikme Raul Pindi elukoha aadressiks on Ungari, Budapest, Belvaros, City
Center, XXXXXX (tl 88), kuhu ringkonnakohus ei pidanud otstarbekaks kohtudokumente
saata, kuna tegemist on välisriigiga ja kohtul puuduvad andmed, et kaebaja esindajat on
võimalik sel aadressil kindlalt kätte saada. Kohus helistas ka rahvastikuregistris toodud Raul


                                               2
Pindi telefoninumbrile XXXXXX, kuid sai vastuseks, et see number ei ole kasutuses (tl 89).
Rahvastikuregistris märgitud Raul Pindi e-posti aadressile XXXXXX@gmail.com kirjutades
tuli vastus, et sellist meiliaadressi ei leitud (tl 89). Samuti ei osanud kohtule uue juhatuse liikme
kontaktandmeid anda apellatsioonkaebuse esitamise ajal kaebaja juhatuse liikmeks olnud E.
Themas (tl 89).
Eeltoodule tuginedes tuleb nentida, et kaebaja praegune juhatuse liige ja seega ka kaebaja
seaduslik esindaja ei ole teatanud ringkonnakohtule postiaadressi, elektronposti aadressi või
muid kontakte, mille kaudu oleks võimalik temaga kontakteeruda ja vajalikke kohtudokumente
edastada.

12. Kuigi kohtul on HKMS §-st 193 tulenev kohustus teha kirjalikus menetluses tehtava otsuse
teatavakstegemise aeg teatavaks menetlusosalistele, ei ole eeltoodu tõttu õnnestunud
ringkonnakohtul kaebajale 08.09.2016. a määrust kätte toimetada. Praeguseks on möödunud ka
nimetatud määruses antud tähtajad menetluskulude nimekirja, kuludokumentide ja täiendavate
seisukohtade esitamiseks. Kaebaja esindaja ei ole seega teadlik ringkonnakohtu kavatsusest
kohtuotsus haldusasjas nr 3-15-1602 avalikult 08.11.2016 teatavaks teha. Ringkonnakohus ei
pea vajalikuks kohtuotsuse avalikult teatavaks tegemise aja edasilükkamist, kuna kohtul ei ole
olnud võimalik kaebaja seadusliku esindajaga kontakti saada ning kaebaja endised ega ka
praegune seaduslik esindaja ei ole näidanud üles huvi esitatud apellatsioonkaebuse edasise
menetlemise osas apellatsiooniastmes ega ole ka enda initsiatiivil kohtuga ühendust võtnud.

13. Ringkonnakohus leiab, et kaebajal on olnud mõistlik aeg pärast juhatuse liikme vahetumist
09.02.2016 kohtule enda kehtiva kontaktaadressi või muude kontaktide edastamiseks, kuid
kaebaja ei ole seda teinud. Kuna kaebaja ei ole näidanud üles huvi haldusasjas nr 3-15-1602
esitatud apellatsioonkaebuse edasise menetlemise osas ringkonnkohtus, tuleb
apellatsioonkaebus HKMS § 185 lg 1 ja § 121 lg 2 p 3 alusel kaebajale tagastada.

14. HKMS § 121 lg 4 kohaselt võib kaebaja kaebuse tagastamise määruse peale esitada
määruskaebuse Riigikohtule.




   /allkirjastatud digitaalselt/      /allkirjastatud digitaalselt/     /allkirjastatud digitaalselt/
           Tiina Pappel                       Madis Ernits                     Agu Timmi




                                                 3

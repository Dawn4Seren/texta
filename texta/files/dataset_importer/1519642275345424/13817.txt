                                K OHT UMÄÄ RUS
Kohus                                    Tartu Ringkonnakohus
Kohtukoosseis                            Maili Lokk, Tiina Pappel, Agu Timmi
Määruse tegemise aeg ja koht             01.06.2016, Tartu
Haldusasja number                        3-16-355
Haldusasi                                Sergei Kotini kaebus Tallinna Vangla vastu 10 000
                                         euro hüvitamise nõudes (halvenenud nägemine)
Vaidlustatud kohtulahend                 Tartu Halduskohtu 01.03.2016. a määrus
Menetluse alus ringkonnakohtus           Sergei Kotini määruskaebus
Asja läbivaatamine                       Kirjalik menetlus
Menetlusosalised                         Kaebaja Sergei Kotin
                                         Vastustaja Tallinna Vangla

RESOLUTSIOON
Jätta määruskaebus rahuldamata ja Tartu Halduskohtu 01.03.2016. a määrus muutmata.

EDASIKAEBAMISE KORD
Määruse resolutsiooni peale võib esitada määruskaebuse otse Riigikohtule 15 päeva jooksul
määruse kättetoimetamisest arvates.

 ASJAOLUD JA MENETLUSE KÄIK

 Kaebaja esitas 11.02.2016 Tartu Halduskohtule kaebuse, mille kohaselt ei olnud perioodil 20.03.2007 -
 30.02.2012 valgustus Tallinna Vangla kambrites piisav ja see kahjustas kaebaja nägemist ning kaebajal
 tekkis seetõttu lühinägevus. Kaebaja palus mõista talle tekitatud tervisekahjustuse eest välja
 kompensatsiooni 10 000 eurot. Kaebaja väitel sai ta oma halvenenud nägemisest teada 03.06.2015, kui
 ta pöördus silmaarsti poole.



 Kaebaja esitas 16.11.2015 Tallinna Vanglale kahju hüvitamise taotluse. Tallinna Vangla tagastas
 taotluse 13.01.2016. a otsusega nr 5-37/15/315-4, kuna kaebaja esitas taotluse tähtaja rikkumisega ja
 vangla tähtaega ei ennistanud.


 Tartu Halduskohus 01.03.2016. a määrusega tagastas kaebuse halduskohtumenetluse seadustiku
 (HKMS) § 121 lg 1 p 4 alusel, kuna kaebaja ei pidanud kinni nõude kohtueelseks lahendamiseks
 ettenähtud kohustuslikust korrast. Halduskohus selgitas, et kinnipeetaval on õigus esitada
 halduskohtule kaebus vangla tekitatud kahju hüvitamiseks tingimusel, et kinnipeetav on eelnevalt
 esitanud riigivastutuse seaduses sätestatud korras kahju hüvitamise taotluse vanglale ning vangla on
 taotluse tagastanud või rahuldamata või tähtaegselt läbi vaatamata jätnud. Kui taotlus tagastati
kinnipeetavale õiguspäraselt, siis kinnipeetaval kohtu poole pöördumise õigust ei ole. Riigivastutuse
seaduse (RVastS) § 17 lg 3 kohaselt tuleb kahju hüvitamise taotlus haldusorganile esitada kolme aasta
jooksul, arvates päevast, millal kannatanu kahjust ja selle põhjustanud isikust teada sai või pidi teada
saama, sõltumata teada saamisest aga 10 aasta jooksul kahju tekitamisest või selle põhjustanud
sündmusest arvates. Haldusmenetluse seaduse § 14 lg 6 p 1 kohaselt tagastab haldusorgan taotluse
läbi vaatamata, kui taotluse esitamise tähtaeg on möödunud ja seda ei ennistata. Kaebaja sai tema
tervise väidetavast kahjustumisest - lühinägevusest - teada Tallinna Vanglas viibimise ajal, kuna
kaebaja väitel pöördus ta ajavahemikul 20.03.2007 - 30.02.2012 mitu korda silmaarsti poole, kuna
tema nägemine hakkas halvenema. Halduskohus tegi kindlaks, et kaebaja esitas 19.04.2010 Tallinna
Halduskohtule kaebuse, milles ta muuhulgas taotles kambris piisava valgustuse tagamata jätmise
õigusvastasuse tuvastamist, kuna sellega kahjustatakse kaebaja tervist. Seega sai kaebaja halduskohtu
hinnangul kahjust ja selle põhjustanud isikust teada ajavahemikul 20.03.2007 - 30.02.2012.
Halduskohus leidis, et ajavahemik kaebaja Tallinna Vanglast lahkumisest 30.02.2012 kuni kahju
hüvitamise taotluse esitamiseni 16.11.2015 ületab oluliselt kolme aastat ning seega esitas kaebaja
Tallinna Vanglale kahju hüvitamise taotluse pärast selleks ette nähtud tähtaja möödumist. Kuigi
kaebaja palus Tallinna Vanglal ennistada taotluse esitamise tähtaja põhjusel, et ta ei olnud teadlik
oma õigustest, ei ennistanud Tallinna Vangla taotluse esitamise tähtaega ning halduskohus nõustus
sellega. Halduskohtu hinnangul märkis vangla õigesti, et kaebaja ei ole välja toonud objektiivseid
põhjuseid, mis takistanuks tal kaebust tähtaegselt esitada ning tähtaja ennistamise aluseks ei saa olla
asjaolu, et kaebaja on olnud taotluse esitamise tähtaja väljaselgitamisel põhjendamatult ükskõikne ja
tegevusetu. Lisaks leidis halduskohus, et kaebaja väide ei ole ka õige, sest kaebaja on aastatel 2007 -
2015 esitanud halduskohtusse üheksa kaebust Tallinna Vangla vastu, millest kolm on kahju hüvitamise
nõuded ja üks on kaebus seoses halva valgustusega. Halduskohus selgitas, et see näitab, et kaebaja oli
teadlik nii oma õigustest kui ka kohtusse pöördumise võimalusest. Halduskohtu hinnangul tagastas
Tallinna Vangla õiguspäraselt kaebaja kahju hüvitamise taotluse ja seega ei pidanud kaebaja kinni
nõude kohtueelseks lahendamiseks ettenähtud kohustuslikust korrast ning tema kaebus tuleb
tagastada.


MENETLUSOSALISTE PÕHJENDUSED

Kaebaja esitas 17.03.2016 Tartu Halduskohtusse avalduse. Kaebaja soovis saada
kohtulahendit seoses kahjunõudega nr 5-37/15/315-2, kuna see on postis kaduma läinud.
Kaebaja avaldas, et ta soovib kindlasti esitada apellatsiooni sellele lahendile ning palus
pikendada apellatsiooni tähtaega nädala võrra kohtulahendi kättesaamisest.

Tartu Halduskohus 22.03.2016. a määruses leidis, et kaebaja 17.03.2016. a avaldusest on arusaadav
kaebaja tahe vaidlustada kohtuasjas 3-16-355 tehtud menetlust lõpetav lahend ja see avaldus tuleb
lugeda puudustega määruskaebuseks. Halduskohus selgitas, et HKMS § 205 lg-te 1 ja 2 kohaselt tuleb
kaebajal esitada halduskohtule määruskaebus, milles on märgitud:

   - määruse teinud kohtu nimetus, määruse kuupäev ja haldusasja number;
   - mille kohta või kelle suhtes määrus tehti;
   - määruskaebuse esitaja selgelt väljendatud taotlus: millises ulatuses halduskohtu määrust
   vaidlustatakse ja missugust lahendit taotletakse;
   - määruskaebuse põhjendus: miks on vaidlustatud määrus kaebaja arvates õigusvastane
   ning millega kaebaja oma väiteid põhjendab ja tõendab. Kohus selgitas, et kaebajal tuleb
   esitada oma vastuväited kohtumääruses toodud kohtu seisukohtadele, mitte korrata
   kaebuses esitatud väiteid.
Lisaks märkis halduskohus, et kaebajal tuleb riigilõivuseaduse § 60 lg 6 kohaselt
määruskaebuse esitamisel tasuda ka riigilõiv summas 15 eurot.

2                                                  2
Vastuseks kaebaja palvele väljastada talle koopia kohtumäärusest, märkis halduskohus, et
kohtule jäi arusaamatuks kaebaja väide, et määrus on postis kaduma läinud, kuna kaebaja sai
määruse kätte 03.03.2016, kuid saadab kaebajale koos käesoleva määrusega 01.03.2016. a
määruse koopia. Samas hoiatas halduskohus kaebajat, et HKMS § 28 lg 1 kohaselt on
menetlusosaline kohustatud kasutama oma menetlusõigusi heauskselt ning selgitas, et
halduskohus reeglina ei väljasta kohtulahendeid menetlusosalistele korduvalt ning korduva
ärakirja taotlemisel tuleb menetlusosalisel põhistada, miks ta korduvat ärakirja vajab.

Kaebaja esitas 27.03.2016 halduskohtule määruskaebuse täiendused. Kaebaja selgitab, et ta ei
nõustu halduskohtu seisukohaga, et kaebaja oleks pidanud hiljemalt Tallinna Vanglast
vabanemisel saama teadlikuks tekkinud tervise kahjustumisest. Kaebaja vaidlustab väidet, et
kaebaja nägemine oli Tallinna Vanglast lahkudes -0,75 ja -1,0. Kaebaja ei nõustu ka
halduskohtu seisukohaga, mis puudutab kaebaja varasemaid kaebusi, kuna kaebaja hinnangul
ei ole ükski tema varasem kaebus olnud seotud tervise kahjustumisega ning õigusest
tervisekahjustuse eest hüvitist nõuda kuulis kaebaja alles siis, kui konsulteeris pärast
03.06.2015. a diagnoosi juristiga. Kaebaja palub võtta arvesse asjade faktilist käiku ja
tõlgendada RVastS § 17 lg-t 3 lähtuvalt ajast, mil kaebaja sai teada, et tema nägemine on
tõsiselt kahjustatud (03.06.2015) ning nõuda Tallinna Vanglalt välja hüvitis 10 000 eurot,
mitte tuua ettekäändeks seda, et kaebaja nägemine halvenes juba vangistuse kestel. Kaebaja
põhjendab, et Tallinna Vanglas viibimise ajal ei küsinud ta vanglalt raha, vaid palus vanglal
parandada kambri valgustust, et vältida kahju tekkimist. Kaebaja pöördus ka Tallinna
Halduskohtusse, et tuvastada kambris valgustuse tagamata jätmise õigusvastasus, kuid ei
vangla ega halduskohus ei hoolinud kaebaja nägemisest piisavalt, et oleks ära vahetanud
kaebaja kambri valgustuse. Kaebaja hinnangul on sellise hoolimatu suhtumise tulemiks see, et
kaebajale on tekitatud pöördumatu tervisekahjustus. Kaebaja mõistab, et kohus tahab
tõlgendada RVastS § 17 lg-t 3 nii, et riik ei peaks vastutama. See, et kaebaja oma
silmanägemise drastilisest olukorrast 03.06.2015 teada sai, on kaebaja väitel tõendatud.
Kaebaja hinnangul tõendab see, et kaebaja Tallinna Vanglas viibides käis silmaarstil ning seal
ilmnesid esimesed nägemise halvenemise märgid, seda, et kaebaja kaebustel kambri halva
valgustuse kohta oli alust, mitte seda, et kaebaja oleks pidanud tühise muutuse pärast enda
nägemises vanglalt kahju hüvitamist nõudma.

RINGKONNAKOHTU PÕHJENDUSED

Ringkonnakohus leiab, et määruskaebuse rahuldamiseks puudub alus.

Ringkonnakohus nõustub halduskohtu 01.03.2016. a määruses esitatud seisukohtadega ega pea neid
vajalikuks korrata (HKMS § 203 lg 1 ja § 201 lg 4). Ükski määruskaebuses esitatud väidetest ei anna
alust määruskaebuse rahuldamiseks. Seoses määruskaebusega peab ringkonnakohus vajalikuks
märkida järgmist.


Ringkonnakohus leiab, et olukorras, kus kogu perioodi vältel toimub kahju tekitamine ning
kahju lõplik suurus selgub isikule pärast jätkuva toimingu lõppemist, on kahju teadasaamise
hetkeks RVastS § 17 lg 3 mõttes üldjuhul hetk, millal lõpeb jätkuva toiminguga kahju
tekitamine. Asja materjalidega on tuvastatud, et kaebaja viibis Tallinna Vanglas ajavahemikul
20.03.2007-30.02.2012. Seejuures on juba selle perioodi vältel kaebaja korduvalt pöördunud
vastustaja ja halduskohtu poole seoses ebapiisava valgusega kambris, mis rikub tema
nägemist. Seega hakkas kaebajal kolme aastane kahju hüvitamise taotluse esitamise tähtaeg
algama 30.02.2012 ja 16.11.2015 esitatud kaebus on esitatud seda tähtaega ületades.



3                                               3
Ringkonnakohtu arvates on halduskohus õigustatult leidnud, et puuduvad mõjuvad põhjused kaebuse
esitamise tähtaja ennistamiseks ka seonduvalt kaebaja isikuga. Kuigi kaebajal puuduvad õigusalased
teadmised on halduskohus viidanud asjaolule, et kaebaja on varasemalt korduvalt pöördunud
halduskohtu poole erinevate kaebustega. Sealhulgas on kaebaja haldusasjas nr 3-14-52314 esitanud
mittevaralise kahju hüvitamise nõude. Seega pidi kaebaja olema teadlik kaebuse esitamise
tähtaegadest ja kaebaja väited tema õigusliku kogenematuse osas tuleb jätta tähelepanuta. Muid
mõjuvaid põhjusi kaebuse tähtaegse esitamise võimatuse kohta ei ole kaebaja välja toonud. Mingit
tähendust ei oma määruskaebuses väidetu, et kaebaja sai oma õiguste rikkumisest teada alles
03.06.2015 juristiga konsulteerides, kuna kaebaja ei ole viidanud sellele, et varasemalt esinesid mingis
takistused juristiga konsulteerimiseks. Samuti ka pärast seda ootas kaebaja kahju hüvitamise taotluse
esitamisega veel ca 5 kuud. Ringkonnakohtule jääb arusaamatuks ka asjaolu, kuidas sai vastustaja
tegevuse/tegevusetusega tekitatud tervisekahjustus – silmanägemise nõrgenemine – ilmneda alles 3
aastat hiljem. Seega on halduskohus õigustatult leidnud, et vastustaja on kaebaja kahju hüvitamise
taotluse õigeaegselt tagastanud ja kuna kaebajal on läbimata nõuetekohane kohtueelne menetlus, siis
tuleb kaebus tagastada.




    /allkirjastatud digitaalselt/   /allkirjastatud digitaalselt/      /allkirjastatud digitaalselt/
             Maili Lokk                     Tiina Pappel                       Agu Timmi




4                                                  4

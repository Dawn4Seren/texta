                                                            Tsiviilasi nr: 2-16-105574




                                                       KOHTUMÄÄRUS

Kohus                           Tallinna Ringkonnakohus, tsiviilkolleegium

Tsiviilasja number              2-16-105574

Määruse tegemise aeg ja koht    15.12.2016, Tallinn

Kohtukoosseis                   Eesistuja Indrek Parrest, liikmed Krista Kirspuu ja Margo
                                Klaar

Kohtuasi                        CityHaldus OÜ hagi AS Kawe vastu võlgnevuse
                                väljamõistmiseks. Menetluskulude kindlaksmääramine

Vaidlustatud kohtulahend        Harju Maakohtu 21.10.2016 määrus

Kaebuse esitaja ja kaebuse CityHaldus OÜ määruskaebus
liik
Menetlusosalised ja nende Hageja: CityHaldus OÜ (registrikood 10952612),
esindajad                  lepinguline esindaja advokaat Ivo Kallas
                           Kostja: AS Kawe (registrikood 10813342), lepinguline
                           esindaja Kai Kaljaste

Menetluse liik                  Kirjalik menetlus

Resolutsioon:
   1. Harju Maakohtu 21.10.2016 määrus tühistada ja saata tsiviilasi avalduse uueks
      lahendamiseks tagasi samale maakohtule.
   2. CityHaldus OÜ määruskaebus rahuldada.
   3. Määruse peale ei saa Riigikohtule määruskaebust esitada.

Menetluse käik
  1. Harju Maakohus jättis 31.08.2016 määrusega CityHaldus OÜ (hageja) hagi AS Kawe
      (kostja) vastu võlgnevuse väljamõistmiseks läbi vaatamata ja menetluskulud hageja
      kanda. Harju Maakohtu 31.08.2016 määrus jõustus 17.09.2016.

   2. Kostja    esitas  27.09.2016  menetluskulude kindlaksmääramise   avalduse.
      Menetluskulude nimekirja kohaselt koosnevad kostja menetluskulud kuludest
      õigusabile summas 1666 eurot.

   3. Hageja vaidles kostja menetluskulude avaldusele 17.10.2016 vastu. Hageja hinnangul
      esindas kostjat tema töötaja.



                                                                                     1(3)
                                                               Tsiviilasi nr: 2-16-105574

Maakohtu määrus
  4. Harju Maakohus rahuldas 21.10.2016 määrusega kostja avalduse osaliselt, määras
     menetluskulud rahaliselt kindlaks ja mõistis hagejalt kostja kasuks 833 eurot ning
     lisanduva viivise seaduses sätestatud määras.

   5. Maakohtu põhjenduste kohaselt on kostja esindaja esitanud kohtule enda haridust
      tõendava dokumendi (tl 45) ja on tõendatud, et ta vastab tsiviilkohtumenetluse
      seadustiku (TsMS) § 218 lg 1 sätetele. Seetõttu kuuluvad kostja lepingulise esindaja
      menetluskulud hüvitamisele vaatamata sellele, et tegemist on kostja töötajaga.

   6. Esindaja poolt tehtud toiminguid ja nendeks kulunud aega pidas maakohus
      põhjendatuks 7 tunni ulatuses. Kostja esindaja ühe tööühiku hind (119 eurot tunnis
      ilma käibemaksuta) ei ületanud maakohtu hinnangul keskmist turuhinda. Sellest
      tulenevalt rahuldas maakohus kostja taotluse osaliselt ja mõistis kostja kasuks välja
      menetluskulud summas 833 eurot.

Määruskaebus
  7. Maakohtu määrusele esitas hageja 07.11.2016 määruskaebuse, paludes maakohtu
     määruse tühistada ja teha uue määruse, millega jätta kostja taotlus menetluskulude
     rahaliseks kindlaksmääramiseks rahuldamata.

   8. Maakohus on vaidlustatavas määruses piirdunud asjaolu tuvastamisega, et kostja
      esindaja vastab TsMS § 218 lg 1 sätestatud nõuetele. See pole TsMS § 175 lg 2
      kohaldamata jätmise eelduseks. TsMS § 175 lg 2 kohaselt hüvitatakse menetlusosalist
      esindava töötajaga seotud kuludest üksnes sõidukulud. Kostja pole sõidukulude
      väljamõistmist nõudnud. Kostjat esindas tema töötaja töösuhtest tulenevalt. Kostja
      kodulehelt nähtuvalt töötab Kai Kaljaste AS-s KAWE juristina. Esindaja kasutas
      menetluses tööandja kontaktandmeid. Maakohus ei ole asja lahendamiseks olulisi
      asjaolusid välja selgitanud.

Menetluse edasine käik
  9. Kostja vaidles määruskaebusele vastu ja palus jätta selle rahuldamata.

   10. Maakohus jättis määruskaebuse rahuldamata ning edastas selle lahendamiseks
       Tallinna Ringkonnakohtule.

Määruse põhjendused
  11. Ringkonnakohus, tutvunud tsiviilasja materjalidega, leiab, et maakohtu määrus tuleb
      menetlusõiguse normi rikkumise tõttu tühistada ja saata tsiviilasi tagasi samale
      maakohtule avalduse uueks lahendamiseks (TsMS § 657 lg 1 p 3 ja § 659).
      Määruskaebus rahuldatakse osaliselt.

   12. TsMS § 5 lg 3 kohaselt selgitab kohus hagita asjas ise asjaolud ja kogub selleks
       vajalikud tõendid, kui seaduses ei ole ette nähtud teisiti. Ringkonnakohtu hinnangul ei


                                                                                         2(3)
                                                                 Tsiviilasi nr: 2-16-105574

   ole maakohus hagita menetluses kehtivat uurimispõhimõtet käesoleval juhul osaliselt
   järginud. Kolleegium nõustub määruskaebuses märgituga, et maakohus pole
   selgitanud välja asjas tähtsust omavaid asjaolusid, ennekõike seda, kas Kai Kaljaste
   esindas kostjat tulenevalt nendevahelisest töösuhtest või mitte. Maakohtu tuvastatu, et
   kostjat esindanud isik vastas TsMS § 218 lg-s 1 sätestatud lepingulise esindaja
   nõuetele, ei ole TsMS § 175 lg-s 2 sätestatut arvestades praegusel juhul iseenesest
   piisav kostja esindaja kulude väljamõistmiseks hagejalt. Kostja esindaja kulud võivad
   küll kuuluda hüvitamisele vaatamata sellele, et esindajaks on kostja töötaja, kuid seda
   siiski juhul, kui Kai Kaljaste ei esindanud vaidlusaluses kohtuasjas kostjat tulenevalt
   nendevahelisest töösuhtest. Ka Riigikohtu 23.03.2016 määruses tsiviilasjas nr 3-2-1-
   184-15, millele maakohus vaidlustatud määruses on viidanud, oli kohtute poolt
   tuvastatud, et menetlusosalist esindas isik tema lepingulise esindajana
   käsunduslepingu alusel, mitte töötajana.

13. Eelmärgitu tõttu tuleb maakohtu määrus tühistada ja saata asi avalduse uueks
    lahendamiseks tagasi samale maakohtule. Avalduse uuel läbivaatamisel tuleb
    maakohtul selgitada välja, kas Kai Kaljaste esindas kohtumenetluses kostjat töösuhtest
    tulenevalt või mitte. Vajadusel tuleb maakohtul anda menetlusosalistele täiendav
    tähtaeg oma seisukohtade põhjendamiseks ja põhistamiseks (TsMS § 235).

14. Lisaks juhib ringkonnakohus maakohtu tähelepanu kohustusele tuvastada
    õigusabikulude tasumise kohustuse olemasolu. Seda sõltumata sellest, kas kohus
    kohaldas TsMS § 176 lg 6 esimest lauset või mitte. See tähendab mh selle tuvastamist,
    kellele ja missugusel õiguslikul alusel on õigustatud pool kohustatud õigusabikulusid
    maksma. Õigusabi osutamise eest esitatud arvet saab pidada piisavaks tõendiks kulude
    tasumise kohustuse olemasolu tõendamisel (Riigikohtu tsiviilkolleegiumi 10.02.2016
    määrus tsiviilasjas nr 3-2-1-173-15, p-d 13 ja 15). Praegu ei nähtu tsiviilasja
    materjalidest, et maakohus oleks tuvastanud kostjal õigusabi eest tasumise kohustuse
    olemasolu.

15. Määruskaebuse menetlemisel tekkinud kulusid ei hüvitata (TsMS § 178 lg 4).

16. Kuna ringkonnakohus tühistab maakohtu määruse ja saadab tsiviilasja avalduse uueks
    lahendamiseks tagasi maakohtule, ei saa selle määruse peale Riigikohtule
    määruskaebust esitada (TsMS § 178 lg 2).

(allkirjastatud digitaalselt)   (allkirjastatud digitaalselt)   (allkirjastatud digitaalselt)
        Indrek Parrest                  Krista Kirspuu                  Margo Klaar




                                                                                                3(3)

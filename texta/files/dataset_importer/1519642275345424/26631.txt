                                 MÄÄRUS

Kohus                                Tartu Ringkonnakohus
Kohtukoosseis                        Einar Vene, Tiina Pappel, Maili Lokk
Määruse tegemise aeg ja koht         11.01.2016, Tartu
Haldusasja number                    3-15-3065
Haldusasi                            Jaak Reinomäe (Reinomägi) kaebus Viru Vangla
                                     31.08.2015. a käskkirja nr 6-1/885 õigusvastasuse
                                     kindlakstegemiseks
Menetluse alus ringkonnakohtus       Jaak Reinomäe määruskaebus
Vaidlustatud kohtulahend             Tartu Halduskohtu 17.12.2015. a määrus
Asja läbivaatamine                   Kirjalik menetlus


RESOLUTSIOON

Jätta Jaak Reinomäe määruskaebus rahuldamata ja Tartu Halduskohtu 17.12.2015. a
määrus muutmata.


EDASIKAEBAMISE KORD
Määruse peale võib esitada määruskaebuse otse Riigikohtule 15 päeva jooksul määruse
kättetoimetamisest arvates.



ASJAOLUD JA MENETLUSE KÄIK
1.   Viru Vangla kinnipeetav Jaak Reinomägi esitas 31.07.2015 Viru Vangla direktorile
taotluse lühiajalisele väljasõidule lubamiseks.

2.  Viru Vangla 31.08.2015. a käskkirjaga nr 6-1/885 jäeti J. Reinomäe 31.07.2015. a taotlus
rahuldamata.

3.   J. Reinomägi esitas 06.12.2015 Tartu Halduskohtule kaebuse Viru Vangla 31.08.2015. a
käskkirja nr 6-1/885 õigusvastasuse kindlakstegemiseks koos riigi õigusabi taotlusega ning
taotlusega vabastada teda riigilõivu tasumise kohustusest kaebuse esitamisel.
4.   Tartu Halduskohus jättis 17.12.2015. a määrusega Jaak Reinomäe taotluse riigi õigusabi
saamiseks ja riigilõivust vabastamiseks kaebuse esitamisel rahuldamata. Halduskohus asus
seisukohale, et kaebaja on võimeline ise kaitsma oma õigusi ning seetõttu ei ole riigi õigusabi
seaduse (RÕS) § 7 lg 1 p-i 1 alusel kaebajale riigi õigusabi andmine võimalik. Riigilõivust
vabastamise osas leidis halduskohus, et kaebajat ei saa pidada maksejõuetuks isikuks.
HKMS § 112 lg 1 p-s 1 sätestatut arvestades on kaebaja kahekordne keskmine ühe kuu
sissetulek 46,80 eurot ning kuna käesoleva asja menetluskulud piirduvad eeldatavasti
riigilõivuga 15 eurot, siis ei ole kaebajale HKMS § 112 lg 1 p 1 alusel menetlusabi andmine
riigilõivust vabastamise näol lubatud.
5.  Kaebaja esitas 27.12.2015 määruskaebuse Tartu Halduskohtu 17.12.2015. a määruse
peale, milles palub halduskohtu määruse tühistada. Määruskaebuse kohaselt on halduskohus
eiranud Euroopa Nõukogu Ministrite Komitee soovituse Rec(2006)2 Euroopa
vanglareeglistiku p-i 23.1, mille kohaselt on kõikidel vangidel õigus õigusabile. Samuti on
määruskaebuse kohaselt halduskohus rikkunud uurimispõhimõtet, jättes välja selgitamata
asjaolud selle kohta, kas kaebajale on tagatud vanglas võimalused iseseisvalt oma õigusi
kaitsta. Kaebaja nõuab halduskohtu toimingu, millega kohtuasja lahendamisel kohaldati RÕS
§ 7 lg 1 p 1 põhiseadusvastaseks tunnistamist. Kaebaja väitel koheldi teda sellega
ebainimlikult ning tekitati talle kannatusi ja suurt hingelist valu. Määruskaebuse kohaselt on
halduskohus samuti põhjendamatult leidnud, et kaebaja on maksevõimeline. Kaebaja väitel
puudusid tal kaebuse esitamise ajal vahendid, millest riigilõivu tasuda. Kaebuse kohaselt
peetakse kinnipeetava vanglasisesele isikukontole laekuvatest vahenditest 70% kinni
vabanemisfondi ja võlgade katteks. Seega peavad lähedased toetama kinnipeetavata väga
suurte summadega, et kinnipeetaval oleks võimalik vangla kauplusest osta endale vajalikke
asju. Odavam tuleks saata pakke, kuid see ei ole võimalik. Kaebaja väidab, et tal puudub
seaduslik võimalus riigilõivu tasumiseks vajalike vahendite leidmiseks. Kaebaja on
seisukohal, et HKMS § 112 lg 1 p 1 on põhiseaduse vastane ja oleks tulnud jätta kohaldamata.
RINGKONNAKOHTU PÕHJENDUSED
6.   Ringkonnakohus leiab, et määruskaebuse rahuldamiseks puudub alus.

7.  Tartu Halduskohus jättis J. Reinomäe riigi õigusabi taotluse rahuldamata RÕS § 7 lg 1 p 1
alusel põhjendusega, et J. Reinomägi on käesolevas asjas võimeline ise oma õigusi kaitsma.
Kaebaja taotluse riigilõivu tasumisest vabastamiseks kaebuse esitamisel jättis halduskohus
rahuldamata viitega HKMS § 112 lg 1 p-le 1, kuna kaebaja kahekordne keskmine ühe kuu
sissetulek oli 46,80 eurot, mis on ei ületa eeldatavaid menetluskulusid, milleks on riigilõiv
15 eurot. Ringkonnakohus nõustub halduskohtu põhjendustega ega pea vajalikuks neid
korrata (HKMS § 203 lg 2 ja § 201 lg 4). Vastuseks määruskaebuses esitatud väidetele märgib
ringkonnakohus järgmist.

8.  Kaebaja on määruskaebuses leidnud, et halduskohus on eiranud Euroopa Nõukogu
Ministrite Komitee soovitusega Rec(2006)2 kinnitatud „Euroopa vanglareeglistiku“ p-i 23.1,
mille kohaselt on kõikidel vangidel õigus õigusabile. Euroopa vanglareeglistiku normid ei ole
küll õiguslikult siduvad, kuid Riigikohtu praktika kohaselt tuleks neid käsitada eesmärkide ja
põhimõtetena, mille täitmise poole püüelda ja millest võimaluse korral juhinduda Eesti
õigusaktide tõlgendamisel ja rakendamisel (Riigikohtu 07.04.2010. a otsus asjas nr 3-3-1-5-
10, p 19). Euroopa vanglareeglistiku p 23.1 kohaselt on kõigil vangidel õigus õigusabile.
Nimetatud sätte sõnastustest ei saa aga järeldada, et kinnipeetavatele peab olema tagatud
tasuta õigusabi. Riigi poolt tagatava õigusabi liigid ja sellise õigusabi saamise kord on Eestis
2                                              2
reguleeritud riigi õigusabi seadusega. RÕS § 7 lg 1 p 1 kohaselt ei ole riigi õigusabi andmine
lubatud, kui taotleja on ise võimeline oma õigusi kaitsma. Ringkonnakohus nõustub
halduskohtuga, et käesoleval juhul on kaebaja ise võimeline oma õigusi kaitsma. Seega on
halduskohus õigesti viitega RÕS § 7 lg 1 p-le 1 jätnud kaebaja riigi õigusabi taotluse
rahuldamata. Ringkonnakohtu hinnangul puudub käesoleval juhul alus pidada nimetatud
normi kohaldamist kaebaja suhtes põhiseadusega vastuolus olevaks.

9.  Määruskaebuses esitatud väited kaebaja lähedaste poolt kaebaja vanglasisesele
isikukontole tehtud ülekannete kohta, millest tingitult on halduskohus leidnud, et HKMS §
112 lg 1 p 1 alusel ei ole kaebaja riigilõivu tasumisest vabastamine lubatud, ei anna samuti
alust jõuda järeldusele, et halduskohus oleks HKMS § 112 lg 1 p-i 1 ebaõigesti kohaldanud.
Võttes arvesse kaebaja taotluse esitamisele eelnenud nelja kuu sissetulekuid ning sellest
mahaarvatavaid väljaminekuid, ei ületa käesoleva asja menetluskulud kaebaja kahekordset
keskmist ühe kuu sissetulekut, mistõttu ei ole kaebajale menetlusabi andmine HKMS § 112
lg 1 p 1 kohaselt lubatud. Ringkonnakohtu hinnangul puudub käesoleval juhul alus pidada
nimetatud normi kohaldamist kaebaja suhtes ka põhiseadusega vastuolus olevaks.
Ringkonnakohus juhib kaebaja tähelepanu sellele, et ka lähedastel on võimalik kaebaja eest
tasuda riigilõivu ning sellisel juhul ei peeta sellest kinni summasid kinnipeetava nõuete- ja
vabanemisfondi jaoks.

10. Määruskaebuses esitatud väited halduskohtu tegevusega tekitatud kannatustele jätab
ringkonnakohus tähelepanuta, kuna need väited väljuvad antud määruskaebuse piiridest.
Õigusemõistmisel tekitatud kahju hüvitamise kord on reguleeritud riigivastutuse seaduse
§-s 15.

11. Eeltoodust tulenevalt jääb määruskaebus rahuldamata ja Tartu Halduskohtu 17.12.2015. a
määrus muutmata.


/allkirjastatud digitaalselt/   /allkirjastatud digitaalselt/   /allkirjastatud digitaalselt/
          Einar Vene                     Tiina Pappel                     Maili Lokk




3                                               3

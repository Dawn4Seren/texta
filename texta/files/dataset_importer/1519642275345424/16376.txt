                        KOHTUMÄÄRUS

Kohus                             Tartu Ringkonnakohus

Kohtukoosseis                     Viivi Tomson, Triin Uusen-Nacke, Üllar Roostoja

Määruse tegemise aeg ja koht      5. mai 2016, Tartu

Tsiviilasja number                2-10-9704

Tsiviilasi                        K.K. hagi OÜ EBS Education vastu töövaidluses

Vaidlustatud kohtulahend          Tartu Maakohtu 25. veebruari 2016 määrus

Kaebuse esitaja ja kaebuse liik   K.K. määruskaebus

Kohtuistungi toimumise aeg        Kirjalik menetlus

Menetlusosalised ja nende         Määruskaebuse esitaja (hageja): K.K. (ik: XXXXXXXX),
                                  esindaja vandeadvokaat Margo Normann
esindajad
                                  Vastustaja (kostja): OÜ EBS Education (rk: 11329140), esindaja
                                  vandeadvokaat Rando Maisvee



RESOLUTSIOON
Jätta määruskaebus rahuldamata ja Tartu Maakohtu 25. veebruari 2016 määrus
muutmata.

MENETLUSKULUDE JAOTUS
Jätta määruskaebuse menetlemise kulud menetlusosaliste endi kanda.
Edasikaebamise kord
Menetluskulude hüvitamiseks õigustatud või menetluskulusid kandma kohustatud isikul on
õigus esitada määruskaebus Riigikohtule 15 päeva jooksul alates määruse kättetoimetamisest,
kui vaidlustatav menetluskulude summa ületab 200 eurot.

ASJAOLUD
1. Tartu Maakohus jättis 17.01.2014 otsusega K.K. hagi OÜ EBS Education vastu töövaidluses
rahuldamata. Tartu Ringkonnakohus jättis 30.06.2014 otsusega maakohtu otsuse muutmata. Nii
maa- kui ringkonnakohus jätsid menetluskulud hageja kanda. Riigikohus jättis 19.01.2015
määrusega hageja kassatsioonkaebuse menetlusse võtmata ja kassatsiooniastme menetluskulud
samuti hageja kanda. Seega kohtuotsused jõustusid 19.01.2015.
2. Kostja esitas 03.02.2015 kohtule avalduse menetluskulude rahaliseks kindlaksmääramiseks
ja hagejalt väljamõistmiseks summas 3450,37 eurot (koos käibemaksuga) ning viivise
arvestamiseks võlaõigusseaduse (VÕS) § 113 lg-s 1 nimetatud ulatuses alates menetluskulude
kindlaksmääramise lahendi jõustumisest kuni lahendi täitmiseni hageja poolt.
Avalduse kohaselt koosnevad kostja menetluskulud lepingulise esindaja kulust summas
2875,31 eurot, millele lisandub käibemaks 20%. Vandeadvokaat Rando Maisvee ajakulu
kostjale õigusabi osutamisel oli 36 tundi 16 minutit. Vandeadvokaat R. Maisvee kinnitas, et
menetluskulud on kantud seoses antud kohtumenetlusega ja menetluskulud on kostja poolt täies
ulatuses tasutud koos käibemaksuga. Kostjal kui tasemekoolitust andval ettevõtjal puudub
õigus saada lepingulise esindaja kulult käibemaksu tagasi (käibemaksuseaduse (KMS) § 16 lg 1
p 6), mistõttu kuulub õigusabikulu käibemaksu osa kandmisele hageja poolt.
3. Hageja esitas kostja menetluskuludele vastuväite, kus leidis muuhulgas, et advokaadibüroo
poolt kostjale osutatud õigusteenus ei ole tasemekoolituse andmisega seotud teenus, mis võiks
olla käibemaksuvaba. Kostja on käibemaksukohustuslane. Seega ei kuulu rahuldamisele kostja
taotlus mõista hagejalt menetluskulud välja koos käibemaksuga. Hageja palus määrata
menetluskulude tasumine osamaksetena vähemalt 24-kuulise tähtaja jooksul. Hageja kasvatab
kahte last. Tema sissetulekuks on vanemapalk 300 eurot ja lapsetoetus 45 eurot.
Menetluskulude ühekordne väljamõistmine, millele hakkaks koheselt lisanduma ka viivis, sest
hagejal puuduvad vahendid menetluskulude tasumiseks ühe korraga, oleks hageja ja tema laste
suhtes äärmiselt ebaõiglane ning muudaks pikaks ajaks väga raskeks tema ja laste eluliste
vajaduste rahuldamise.

MAAKOHTU LAHEND
4. Tartu Maakohus rahuldas 25. veebruari 2016 määrusega kostja avalduse osaliselt ning
määras tsiviilasjas OÜ EBS Education menetluskuludeks 1675,64 eurot ja mõistis K.K.lt
OÜ EBS Education kasuks välja menetluskulud 1675,64 eurot. Hagejal tuleb tasuda
TsMS § 177 lg 2 alusel menetluskulude suurust kindlakstegeva lahendi jõustumisest alates kuni
täitmiseni tasumata menetluskuludelt viivis VÕS § 113 lg 1 teises lauses ettenähtud ulatuses.
Kohus vähendas kostja lepingulise esindaja ajakulu 19,16 tunni ulatuses, leides, et kostja
õigusabikulu on põhjendatud 17 tunni ulatuses kogusummas 1303,73 eurot ja transpordikulu
92,64 eurot. Seega määras kohus tsiviilasjas kostja menetluskulude rahaliseks suuruseks
1396,37 eurot, millele lisandub käibemaks 20%, s.o 279,27 eurot, kokku 1675,64 eurot.
Põhjendatud on mõista hagejalt menetluskulud välja koos käibemaksuga. Kooskõlas Riigikohtu
praktikaga on menetluskulude koos käibemaksuga väljamõistmise eelduseks menetlusosalise
kinnitus, et ta ei saa kuludelt käibemaksu tagasi arvestada (3-2-1-65-13, p 16). Kostja on
kinnitanud, et tal puudub õigus saada lepingulise esindaja kulult käibemaksu tagasi.



                                             2
Hageja taotluse määrata menetluskulude tasumine osamaksetena vähemalt 24-kuulise tähtaja
jooksul jättis kohus rahuldamata. Riigikohus on leidnud (3-2-1-143-11, p 14), et
menetluskulude kindlaksmääramist ja teiselt menetlusosaliselt väljamõistmist ei mõjuta
iseenesest menetluskulusid hüvitama kohustatud menetlusosalise majanduslik olukord.
Menetluskulude kindlaksmääramise menetlus on nn jätkumenetlus, mille käigus määratakse
kindlaks menetluskulude rahaline suurus jõustunud kohtulahendi alusel. Seega ei ole kohtul
võimalik praeguses menetluses arvestada hageja väiteid tema majandusliku olukorra kohta ning
muuta menetluskulude jaotust (määrata menetluskulud tasumisele osamaksetena).
Menetluskulude kindlaksmääramise menetluses ei ole oluline menetluskulusid kandma
kohustatud isiku majanduslik olukord, vaid üksnes vastaspoolele tekkinud menetluskulude
vajalikkus ja põhjendatus. Hagiavalduse kohtule esitamisel pidi hageja arvestama asjaoluga, et
juhul kui hagi jääb rahuldamata, tuleb tal kanda vastaspoole menetluskulud.

MÄÄRUSKAEBUSE ESITAJA TAOTLUS JA PÕHJENDUSED
5. K.K. esitas määruskaebuse, milles taotleb Tartu Maakohtu 25. veebruari 2016 määruse
tühistamist osaliselt, hagejalt käibemaksu väljamõistmise osas, samuti palub hageja määrata
menetluskulude tasumine osamaksetena vähemalt 24-kuulise tähtaja jooksul.
Määruskaebuse põhjenduste kohaselt:
1) tuleb kostja menetluskulud hagejalt välja mõista ilma käibemaksuta. Äriregistri kodulehelt
nähtub, et kostja on käibemaksukohustuslane. Kui kohus leidis, et see ei ole piisav tõendamaks
kostja käibemaksukohustust, olnuks tal õigus nõuda lisatõendeid. E-Krediidiinfo väljavõttest
nähtub, et kostja on nt 2015. a IV kvartalis tasunud riiklikke makse, mille hulka kuulub ka
käibemaks, 236 959,59 eurot. Riigikohus ei ole lahendis nr 3-2-1-65-13 leidnud, et
menetlusosalise kinnitus, et ta ei saa kuludelt käibemaksu tagasi arvestada, on kindel alus selle
väljamõistmiseks, vaid on leidnud, et kinnitus on eelduseks menetluskulude väljamõistmiseks
koos käibemaksuga. Kohus peab hindama tegelikku olukorda. Kostjale osutatud õigusteenus ei
ole sotsiaalset laadi alus-, põhi-, kutse-, kesk- või kõrghariduskoolitusega seotud teenus, mida
KMS § 16 lg 1 p 6 järgi käibemaksuga ei maksustata;
2) jääb hageja taotluse juurde määrata menetluskulude tasumine osamaksetena vähemalt
24-kuulise tähtaja jooksul, arvestades, et hagejal on kaks last ja 2016. a mais on tema pere
suurenemas kolmanda lapse võrra. Riigikohtu seisukoht lahendis nr 3-2-1-143-11 ei võta
kohtult õigust ja kohustust kaaluda hagejale võimaluse andmist tasuda menetluskulud
osamaksetena. Ebaõige on kohtu seisukoht, et see, kas menetluskulude hüvitamise kohustus
seab hageja raskesse majanduslikku olukorda või mitte, ei ole asjakohane. Menetluskulude
väljamõistmine ühekordse summana tekitaks hagejale täituritasu ja viivise näol põhjendamatut
kulu, sest kolme lapse ülalpidamise kõrvalt ei ole tal piisavalt vahendeid menetluskulude
tasumiseks ühekordse maksena.

VASTUSTAJA VASTUVÄITED
6. OÜ EBS Education vaidleb määruskaebusele vastu.
Vastuväidete kohaselt:
1) lähtus kohus menetluskulusid koos käibemaksuga välja mõistes õigesti kostja kinnitusest, et
kostjal puudub õigus saada õigusabikulult ja transpordikulult käibemaksu tagasi. Asjaolu, kas
kostjal on õigus õigusabikulult käibemaksu tagasi saada või mitte, sõltub sellest, kas kostja
kasutas õigusabi majandustegevuses, mille käive on maksustav või mitte. Kuna kostja kasutas
õigusabi seonduvalt koolitusteenuse pakkumisega (hageja töötas kostja EBS Gümnaasiumis,
mis tegeleb keskhariduskoolituse pakkumisega), mille käive on vastavalt KMS § 16 lg 1 p-le 1



                                               3
maksuvaba, siis tulenevalt KMS § 32 lg-st 1 ning § 33 lg-test 1 ja 3 ei ole kostjal võimalik
õigusabikulult ja transpordikulult arvestatud käibemaksu sisendkäibemaksuna maha arvata;
2) jättis kohus õigesti rahuldamata hageja taotluse määrata menetluskulude tasumine
osamaksetena, kuna selliseks nõudeks puudub õiguslik alus. Kohus kasutas kaalutlusõigust
ning põhjendas piisavalt, miks taotluse rahuldamine ei ole võimalik. Hageja on jätnud
osamaksete taotlemisel arvestamata, et sellisel juhul tuleb tal tasuda kostjale täiendavalt viivist,
mis kahjustaks hageja majanduslikku olukorda rohkem võrreldes sellega, kui hageja tasuks
menetluskulud korraga.

RINGKONNAKOHTU PÕHJENDUSED
7. Ringkonnakohus leiab, et määruskaebus tuleb jätta rahuldamata ja Tartu Maakohtu
25.02.2016 määrus muutmata.
8. Hageja on vaidlustanud maakohtu määruse osas, milles maakohus mõistis hagejalt kostja
menetluskulud välja koos käibemaksuga, ja osas, milles maakohus jättis rahuldamata hageja
taotluse võimaldada hagejal tasuda kostja kasuks väljamõistetud menetluskulud osamaksetena
vähemalt 24-kuulise tähtaja jooksul.
Vastavalt TsMS § 651 lg-le 1 ja §-le 659 kontrollibki ringkonnakohus vaidlustatud määruse
seaduslikkust ja põhjendatust nimetatud osas.
9. Ringkonnakohus leiab, et ükski määruskaebuses esitatud väide ei anna alust maakohtu
määruse muutmiseks.
Ringkonnakohus märgib vastuseks määruskaebuse väidetele järgmist.
9.1. Ringkonnakohus ei nõustu määruskaebuse esitaja seisukohaga, et kostja menetluskulud
tuleb hagejalt välja mõista ilma käibemaksuta.
TsMS § 174 lg 10 sätestab, et menetluskuludelt arvestatava käibemaksu hüvitamiseks peab
menetlusosaline kinnitama, et ta ei ole käibemaksukohustuslane või ei saa muul põhjusel
tekkinud kuludelt käibemaksu tagasi arvestada.
Riigikohus on selle sätte (varasem TsMS § 174 lg 6) osas 18.11.2009 määruses tsiviilasjas
nr 3-2-1-115-09 (p 8) selgitanud, et nimetatud sättest tulenevalt peab avaldaja märkima
põhjuse, miks ta ei saa tekkinud kuludelt käibemaksu tagasi arvestada, sest vastasel korral ei
saaks esitatud kinnituse õigsust kontrollida.
Kostja on oma lepingulise esindaja kaudu menetluskulude kindlaksmääramise avalduses
kinnitanud, et nõutud menetluskulud on kostja poolt täies ulatuses tasutud koos käibemaksuga,
kuna kostjal kui tasemekoolitust andval ettevõtjal puudub tulenevalt KMS § 16 lg 1 p-st 6 õigus
saada lepingulise esindaja kulult käibemaksu tagasi.
10.03.2015 menetlusdokumendis selgitas kostja vastuseks hageja vastuväitele täiendavalt
käibemaksu mahaarvamisega seonduvat. Täiendava selgituse kohaselt on sisendkäibemaksu
mahaarvamise tingimusteks käibemaksukohustuslasele käibemaksuseaduse järgi nõuetele
vastava arve olemasolu ja soetatud kaupade või teenuste kasutamine maksustatava käibe
tekitamiseks. Kuna kostja kasutab soetatud kaupu ja teenuseid nii maksustatava kui ka
maksuvaba käibe teostamiseks, ei ole tal õigust sisendkäibemaksu täies ulatuses maha arvata.
Seega määrab ta mahaarvatava sisendkäibemaksu maksustatava käibe ja kogukäibe suhtarvu
alusel (KMS § 32 lg 1), arvestades sisendkäibemaksu maha vaid osaliselt. Sealjuures kasutab
kostja sisendkäibemaksu osalisel mahaarvamisel KMS § 33 lg-s 1 toodud segameetodit.
Vastavalt KMS § 33 lg-le 3 tähendab segameetodi kasutamine seda, et maksuvaba käibe
tarbeks saadud teenuse sisendkäibemaksu arvestatud käibemaksust maha ei arvata. Kuna kostja
kasutas antud tsiviilasjas õigusabi seoses tasemekoolitusega, millega seonduv käive on




                                                 4
maksuvaba, ei ole kostjal võimalik õigusabikulude käibemaksu arvestatud käibemaksust maha
arvestada.
Seega on seadusest tulenevalt võimalik olukord, kus käibemaksukohustuslasest juriidilisel
isikul on õigus vaid teatud kaupadelt või teenustelt sisendkäibemaksu maha arvata. Ülaltoodu
põhjal leiab ringkonnakohus sarnaselt maakohtuga, et põhjendatud on mõista hagejalt kostja
menetluskulud välja koos käibemaksuga, kuivõrd kostja on kinnitanud, et tal puudub õigus
saada lepingulise esindaja kulult käibemaksu tagasi, ning vastavat kinnitust ka asjakohaselt ja
kohtu jaoks usutavalt põhistanud. Hageja poolt määruskaebuses väljatoodu ei anna alust asuda
vastupidisele seisukohale.
9.2. Ringkonnakohus ei nõustu määruskaebuse esitaja seisukohaga ka selles, et hageja taotlusel
tuleks võimaldada tal kostja menetluskulude tasumine osamaksetena vähemalt 24-kuulise
tähtaja jooksul. Hageja taotluse rahuldamiseks puudub alus. Hageja tugineb taotluses asjaolule,
et hagejal on mitu last ning tema sissetulekuks on vanemahüvitis ja lastetoetus. Hageja väide
tema raske majandusliku olukorra kohta on tõendamata. Ainuüksi laste olemasolu ja asjaolu, et
hageja väidetavalt hetkel ei tööta, vaid saab sissetulekut vanemahüvitisest, ei anna alust
järelduseks, et hagejal tuleks võimaldada kostjale menetluskulude tasumine osamaksetena
taotletud pika (2-aastase) tähtaja jooksul.
10. TsMS § 178 lg 4 kohaselt menetluskulude kindlaksmääramise vaidlustamisel tekkinud
kulusid ei hüvitata. Seega jäävad määruskaebuse menetlemisega kaasnenud menetluskulud
menetlusosaliste endi kanda.




  /allkirjastatud digitaalselt/   /allkirjastatud digitaalselt/   /allkirjastatud digitaalselt/
         Viivi Tomson                 Triin Uusen-Nacke                  Üllar Roostoja




                                               5

                            KOHTUOTSUS
                                 EESTI VABARIIGI NIMEL

Kohus                                   Tallinna Ringkonnakohus
Kohtukoosseis                           Oliver Kask (eesistuja), Villem Lapimaa ja Kaire
                                        Pikamäe
Otsuse tegemise aeg ja koht             27. oktoober 2016, Tallinn
Haldusasja number                       3-15-1172
Haldusasi                               AS kaebus Audru valla kohustamiseks vastama kaebaja
                                        08.03.2015 pöördumisele seadusega ettenähtud korras
Menetlusosalised ja nende               Kaebaja – AS
esindajad                               Vastustaja – Audru vald, esindaja Katri Pruuli
Vaidlustatud kohtulahend                Tallinna Halduskohtu 13. oktoobri 2015. a otsus
Menetluse alus ringkonnakohtus          AS apellatsioonkaebus
Asja läbivaatamine                      Kirjalik menetlus

RESOLUTSIOON
1. Jätta AS apellatsioonkaebus rahuldamata ja Tallinna Halduskohtu 13.10.2015 otsus
haldusasjas nr 3-15-1172 muutmata.
2.   Jätta menetlusosaliste menetluskulud nende endi kanda.
EDASIKAEBAMISE KORD
Otsuse peale võib Riigikohtule esitada kassatsioonkaebuse hiljemalt 28.11.2016 (HKMS § 212
lg 1).
Vastuseks       esitatud  kassatsioonkaebusele      võib    teine    menetlusosaline      esitada
vastukassatsioonkaebuse 14 päeva jooksul kassatsioonkaebuse vastukassatsioonkaebuse
esitajale kättetoimetamisest arvates või ülejäänud kassatsioonitähtaja jooksul, kui see on pikem
kui 14 päeva (HKMS § 215 lg 3).
Kui kassaator soovib asja arutamist kohtuistungil, tuleb seda kassatsioonkaebuses märkida,
vastasel korral eeldatakse, et ta on nõus asja lahendamisega kirjalikus menetluses (HKMS § 213
lg 1 p 5). Sõltumata kohtuistungi soovi märkimisest võib Riigikohus kassatsioonkaebuse läbi
vaadata kirjalikus menetluses, kui ta ei pea istungi korraldamist vajalikuks (HKMS § 223 lg 1).
Kui menetlusosaline soovib kassatsioonkaebuse esitamiseks saada menetlusabi, tuleb tal
Riigikohtule esitada vastavasisuline taotlus. Menetlusabi taotluse esitamine ei peata
menetlustähtaja kulgemist (HKMS § 116 lg 5) ning kassatsioonitähtaja järgimiseks peab
menetlusabi taotleja tegema tähtaja kestel ka menetlustoimingu, mille tegemiseks ta
menetlusabi taotleb, eelkõige esitama kassatsioonkaebuse (HKMS § 116 lg 6).
ASJAOLUD JA MENETLUSE KÄIK
                                                                                     3-15-1172

1. AS esitas 26.01.2015 ja 04.02.2015 Audru Vallavalitsusele pöördumised, mille soovis saada
teavet, kas Audru valda Saari külla rajatava tuulepargi kavandamisel on koostatud mõni
planeering, arvestades Pärnu maakonna tuuleenergeetika teemaplaneeringust (tuuleenergeetika
teemaplaneering) nähtuvat selgitust, et see on aluseks detailplaneeringute, üldplaneeringute ja
nende tuuleenergeetika teemaplaneeringute koostamisele ja selle alusel ei ole soovitatav
väljastada projekteerimistingimusi tuuleenergeetika teemaplaneeringu suure üldisusastme
tõttu, ja Audru valla üldplaneeringust tulenevat tingimust, et kui Audru valda soovitakse rajada
tuulepark, tuleb selle rajamiseks koostada valla osa üldplaneering või teemaplaneering. Sellise
planeerimisprotsessi olemasolu korral palus kaebaja asjakohaseid dokumente. Kui valla
üldplaneeringu nõudeid on muudetud, sh tuuleenergeetika teemaplaneeringuga, palus AS ka
selle kohta täpseid andmeid.
Audru Vallavalitsus vastas 03.02.2015 ja 12.02.2015 kirjadega, et Audru valla üldplaneering ei
näe tuuleenergia teemaplaneeringu ala P25 ette detailplaneeringu kohustusega alana ning Pärnu
maavanem selgitas AS-le järelevalve käigus 22.12.2014 kirjas, et tuuleenergeetika
üldplaneeringust ei tulene imperatiivset kohustust detailplaneeringu koostamiseks ning
üldplaneering ei keela projekteerimistingimuste väljastamist. Siseministeerium selgitas
19.06.2013 kirjas tuuleenergeetika teemaplaneeringu üle järelevalvet teostades, et keeld
teemaplaneeringu alusel projekteerimistingimusi väljastada ei ole kooskõlas
planeerimisseaduse § 7 lg-ga 4 ja ehitusseaduse § 19 lg 1 p-ga 2. Seetõttu ei ole koostatud muid
planeeringuid ning tuulepargi rajamiseks väljastati projekteerimistingimused. Audru valla
üldplaneeringut on muudetud tuuleenergeetika teemaplaneeringuga, mis on kättesaadav Pärnu
Maavalitsuse veebilehel. Seda on tehtud üldiselt Audru valda puudutavas osas. Vallavalitsusel
ei ole sellekohast dokumenti, mida teabenõudele vastuseks esitada. Avatud menetlust
projekteerimistingimuste väljastamisel läbi ei viidud.
2. AS esitas 08.03.2015 Audru Vallavalitsusele selgitustaotluse, milles palus informatsiooni
Pärnu maakonna tuuleenergeetika teemaplaneeringu ja Audru valla üldplaneeringu kohta.
Selgitustaotluses palus AS selgitada, mida tähendab Pärnu maakonna tuuleenergeetika
teemaplaneeringuga (tuuleenergeetika teemaplaneering) üldplaneeringu üldine muutmine,
millele Audru Vallavalitsuse 12.02.2015 kirjas viidatakse, ning viidata seaduslikele alustele ja
loetleda iga muudatus, mis tehti tuuleenergeetika teemaplaneeringu alusel Audru valla
üldplaneeringusse.
Lisaks soovis AS teada, kas Audru valla üldplaneeringu p 4 kehtib või on seda tuuleenergeetika
teemaplaneeringuga muudetud; kas Audru valda tuulepargi rajamisel tuleb koostada valla
osaüldplaneering või teemaplaneering; kas on õiguspärane rajada tuulepark
projekteerimistingimuste alusel, kui valla üldplaneering näeb ette osaüldplaneeringu või
teemaplaneeringu koostamise tuulepargi rajamiseks ja tuuleenergeetika teemaplaneeringu
kohaselt on soovitatav koostada planeering. Jaatavat vastust palus AS põhjendada.
3. Audru vallavanem vastas 09.04.2015 vastuskirjaga nr 7-1.2/250-6 AS selgitustaotlusele.
Vastuses selgitati esmalt, kuidas toimub maakonnaplaneeringu sissekandmine varem
kehtestatud üldplaneeringusse ning seejärel, kas tuulepargi rajamisel Audru valda tuleb
koostada planeering.
Siseministeerium on selgitanud 15.10.2014 kirjaga võimalusi maakonnaplaneeringu
sissekandmiseks varem kehtestatud üldplaneeringusse. Audru valla valik on üldplaneeringu
muudatustele    viitamine,    millele    on   juurdepääs   Audru      valla   veebilehel
(http://www.audru.ee/uldplaneeringu-pohilahenduse-muudatused).
Pärnu maavanem kehtestas 21.11.2013 korraldusega nr 646 tuuleenergeetika teemaplaneeringu.
Viitega planeerimisseaduse (PlanS) § 7 lg-le 4 selgitas vald, et tuulikute asukohast, võimsusest

                                                                                           2(6)
                                                                                       3-15-1172

ja kogusest sõltub, kas on vaja Pärnu maakonna planeeringu tuuleenergeetika
teemaplaneeringus toodud tingimuste alusel koostada planeering või väljastada
projekteerimistingimused.
4. Vastuseks AS 12.04.2015 selgitustaotlusele märkis Audru Vallavalitsus, et valla
üldplaneering ei näe tuuleenergeetika teemaplaneeringu ala P25 ette detailplaneeringu
kohustusega alana ja kohustust kehtestada eraldi planeering ei tulene ka tuuleenergeetika
teemaplaneeringust. Teema- ja üldplaneeringu koosmõjust tulenevalt ei olnud keelatud
projekteerimistingimuste väljastamine. Samade planeeringute koosmõjust tuleneb valla
hinnangul, et tuulikute asukohast, võimsusest ja arvust sõltub, kas on vajalik koostada
planeering või väljastada projekteerimistingimused. Vastuses viidati planeerimisseaduse ja
ehitusseaduse sätetele ja Pärnu maavanema ning Siseministeeriumi seisukohtadele.
5. AS esitas 06.05.2015 Tallinna Halduskohtule kaebuse Audru Vallavalitsuse kohustamiseks
vastata sisuliselt kaebaja 08.03.2015 pöördumisele, anda soovitud selgitused ja vastata esitatud
küsimustele. Menetluskulud palus kaebaja jätta vastustaja kanda.
Vastusest ei selgu, millisele õiguslikule alusele toetudes jättis vastustaja küsimustele vastamata
ja palutud selgitused andmata ning asus käsitlema talle meelepärast teemat. Kaebaja ei soovinud
pöördumises selgitusi, kuidas toimub maakonnaplaneeringu sissekandmine varem kehtestatud
üldplaneeringusse. Samuti ei ole kaebaja palunud teavet tuuleenergeetika teemaplaneeringu
asjaolude kohta.
Audru Vallavalitsus on rikkunud kaebajale PS §-dest 14, 44 ja 46 tulenevaid subjektiivseid
õigusi. Eeltoodud normidest tuleneb isiku õigus pöörduda avaliku võimu poole ja ka avaliku
võimu kohustus isiku pöördumistele vastata, pidades sealjuures kinni kehtestatud normidest.
Eesmärgipärane ei ole anda selgitustaotlusele vastus, mis vastab esitatud küsimusest mööda ja
on oma sisult vale. Lähtuvalt märgukirjale ja selgitustaotlusele vastamise ning kollektiivse
pöördumise esitamise seadusest (MSVS) ja hea halduse põhimõttest tuleb isiku
selgitustaotlusele vastamisel anda soovitud teave või õigusalane selgitus või põhjendada selle
andmisest keeldumist (MSVS § 5 lg 8).

6.   Audru vald palus jätta kaebus rahuldamata ja menetluskulud kaebaja enda kanda.

Vallavalitsus on jaganud kaebaja 08.03.2015 kirjas kajastatud teemadel kaebajale selgitusi ning
täitnud teabenõudeid korduvalt. Menetlusosaliste vahel on toimunud alates 2015. aastast
ulatuslik kirjavahetus. Kuna vastustajale oli teada, et kaebaja hinnangul ei ole Audru valda Saari
külla elektrituulikute püstitamine vallavalitsuse poolt väljastatud projekteerimistingimuste
alusel õiguspärane, siis lisaks teabenõuetele ja selgitustaotlustele lühidalt vastamisele on
vallavalitsus edastanud kaebajale alates 03.02.2015 vastusest täiendavate omapoolsete
selgitustega vastuskirju. Seega on kaebaja 08.03.2015 taotluses sisaldunud ja väidetavalt
vastamata jäänud küsimustele vastatud täiendavates kirjades.

Avaliku teabe seadus ega MSVS ei keela teabevaldajal anda teabenõudele või selgitustaotlusele
vastamisel täiendavat teavet, kui vastavast pöördumisest on näha, et taotleja ei saa temaatikast
korrektselt aru. Vastustaja hinnangul oleks ekslikust seisukohast või lihtsalt asjatundmatusest
püstitatud küsimustele lakooniliste lühivastuste andmine olnud teabenõude või selgitustaotluse
esitanud isiku eksitamine ning süvendanud isiku teadmatust. Seega olid vallavalitsuse edastatud
vastuskirjad õiguspärased ning vallavalitsus on käitunud kooskõlas hea halduse tavaga.

7. Tallinna Halduskohtu 13.10.2015 otsusega jäeti AS kaebus rahuldamata ning
menetluskulud poolte endi kanda.

                                                                                             3(6)
                                                                                     3-15-1172


Vallavanema 09.04.2015 vastusest ilmneb, et valla üldplaneeringus on vaja arvestada
maakonnaplaneeringut või selle hilisemaid muudatusi. PlanS § 7 lg 4 kohaselt oli kehtestatud
maakonnaplaneering aluseks valla ja linna üldplaneeringute koostamisele ja kui varem
kehtestatud üldplaneering maakonnaplaneeringus sätestatut ei kajasta, siis on see
maakonnaplaneering vastavate detailplaneeringute koostamise või projekteerimistingimuste
väljaandmise aluseks. Seejuures on viidatud Siseministeeriumi selgitava sisuga kirjale ja Audru
valla vastavale veebilehele ning lähtutud eeldusest, et kaebajal oli nendele dokumentidele
juurdepääs olemas. Kaebaja ei ole vastupidist väitnud.

Vastustaja ei olnud kohustatud andma küsimustele konkreetseid lühivastuseid. MSVS § 2 lg 2
p 1 kohaselt on selgitustaotlus eelnimetatud seaduse tähenduses pöördumine, milles isik taotleb
sellist teavet, mis eeldab adressaadi käsutuses oleva teabe analüüsi, sünteesi või lisateabe
kogumist. Sellest järeldub, et üldjuhul peaks lühivastuste andmine olema pigem erandiks. Vald
on andnud põhjalikuma vastuse koos asjakohaste viidetega veebilehtedele, mis peaks aitama
kogu taustinformatsiooni paremini mõista. Seoses eelnimetatuga puudub vastuolu hea halduse
tavaga. Vastuste saamiseks üldplaneeringu sisulisele kooskõlale maakonnaplaneeringuga tuleb
neid planeeringuid võrrelda. Vastustaja on sellekohasele võimalusele viidanud.

MENETLUSOSALISTE SEISUKOHAD APELLATSIOONIMENETLUSES

8. AS palub apellatsioonkaebuses tühistada Tallinna Halduskohtu 13.10.2015 otsus ning teha
uus otsus, millega rahuldada AS kaebus. Menetluskulud palub kaebaja jätta vastustaja kanda.

Halduskohtu otsusest ei nähtu, et kohus oleks hinnanud, kas ja millisele küsimusele on vald
vastuse andnud ja millises kirja osas on see leitav. Halduskohus on põhjendamatult jätnud
tähelepanuta kaebaja esitatud tõendid, milles Audru Vallavalitsus ise kinnitab, et kaebaja
08.03.2015 pöördumises ei ole soovitud sellist teavet, mille vald 09.04.2015 vastuskirjaga
edastas. Sellega on halduskohus rikkunud uurimispõhimõtet. Ka vastustaja ei ole
kohtumenetluses tõendanud, et selgitustaotluses oleks midagi sellist küsitud, mille kohta
selgitusi anti. Kui vastused olid leitavad mõnes muus dokumendis, mis oli kaebajale
kättesaadav, oleks halduskohus pidanud analüüsima ja hindama, kas ja millisele konkreetsele
küsimusele millisest dokumendist võinuks kaebaja ammendava vastuse leida. Selle asemel
andis kohus hoopis valla seisukohale hinnangu, väljudes sellega kaebuse piiridest.
Kui adressaat peab vajalikuks oma vastuses anda lisaks täiendavaid ja avaldajat abistada
võivaid selgitusi, on see võimalus olemas. Siiski ei saa täiendav selgitus asendada nõutavat
vastust. Kui tegemist on küsimusega, millele ei saa üheselt eitavalt või jaatavalt vastata, siis
tuleks seda selgitada. Küsimustele ühise vastuse andmise korral peab olema arusaadav, millises
kirja osas ja millisele küsimusele on vastus antud. See vastustaja kirjast ei nähtunud. Ühtegi
MSVS § 5 lg-s 9 nimetatud õiguslikku alust vastamisest loobumiseks vastustajal ei olnud.
Tähtsust ei oma asjaolu, et Audru vald AS pöördumisele formaalselt vastas ega jätnud seda
tähelepanuta. Sellega ei saa lugeda MSVS § 5 lg-s 1 sätestatud vastamiskohustust täidetuks.

9. Audru vald palub jätta apellatsioonkaebus rahuldamata, nõustudes täielikult halduskohtu
seisukohtadega.
RINGKONNAKOHTU PÕHJENDUSED
10. Isiku õigus pöörduda avaliku võimu kandja poole informatsiooni saamiseks on sätestatud
nii PS § 44 lg-s 2, mille kohaselt on muu hulgas kohalikud omavalitsused kohustatud seaduses
sätestatud korras andma Eesti kodanikule tema nõudel informatsiooni oma tegevuse kohta, välja

                                                                                           4(6)
                                                                                       3-15-1172

arvatud andmed, mille väljaandmine on seadusega keelatud, ja eranditult asutusesiseseks
kasutamiseks mõeldud andmed, PS §-s 46, mille kohaselt on igaühel õigus pöörduda
märgukirjade ja avaldustega riigiasutuste, kohalike omavalitsuste ja nende ametiisikute poole,
kui ka MSVS-s. PS § 46 eesmärk on tagada isikule võimalus saada oma pöördumistele riigi- ja
kohaliku omavalitsuse asutuste poole vastuseid. Isiku õigus pöörduda selgitustaotlusega
kohaliku omavalitsuse poole ning saada sellele vastus hõlmab ka isiku õigust, et saadud vastus
on sisuline. Kui isik pöördub kohaliku omavalitsuse poole viimase tegevuse kohta selgituse
saamiseks, ent vastust ei anta või ei võimalda see isikul aru saada kohaliku omavalitsuse
tegevusest, ei oleks viidatud põhiõiguste eesmärk saavutatav. MSVS § 5 lg 1 paneb
selgitustaotlusele vastamise kohustuse selle adressaadile. MSVS § 5 lg 8 ls 3 sätestab, et
selgitustaotlusele vastamisel antakse isikule taotluses soovitud teave või õigusalane selgitus või
põhjendatakse selle andmisest keeldumist.
11. Õigust saada selgitustaotlusele vastuseid ei ole aga rikutud juhul, kui haldusorgan pole
vastanud küsimustele viisil, nagu seda soovib pöördumise esitaja. Kui isiku pöördumisest
nähtub, et küsimus on püstitatud ekslikust eeldusest lähtuvalt, tuleb haldusorganil küsimuse
ekslikule lähtekohale tähelepanu juhtida ja anda isikule selgitused, mis võimaldavad
haldusorgani tegevuse kohta piisava teabe saada.
12. Kohtulik kontroll selgitustaotlusele vastamisel ei ulatu vastuse sisu õigsuse kontrollimiseni.
Haldusorgan saab selgitustaotluses näidatud küsimustele vastata viisil, mida ta ise peab õigeks.
Seetõttu ei saa ringkonnakohus asuda vastustaja asemel kontrollima, kas tuuleenergeetika
teemaplaneeringuga on tehtud muudatusi Audru valla üldplaneeringusse ning kas selliste
muudatuste tegemist tuli kajastada eraldi dokumendis või viidata üldplaneeringut muutvale
teemaplaneeringule üldiselt.
13. Kaebaja küsimusele, kuidas toimub üldplaneeringu muutmine tuuleenergeetika
teemaplaneeringuga, on vastustaja ringkonnakohtu hinnangul piisava vastuse andnud, viidates
seejuures Siseministeeriumi kirjale, kust nähtuvad ka sellise planeeringu muutmise õiguslikud
alused.
14. Kaebaja küsimusele Audru valla üldplaneeringu seletuskirja p 4 kolmanda lause „Juhul, kui
soovitakse Audru valda rajada tuulepark, tuleb selle rajamiseks koostada valla osa
üldplaneering või teemaplaneering“ kehtivuse kohta on vastustaja samuti, kuigi mitte otsesõnu,
vastanud, selgitades, et üldplaneeringust ega teemaplaneeringust ei tulene nõuet igal juhul
tuulepargi rajamiseks planeeringut koostada. Juba 12.02.2015 vastusest kaebaja teabenõudele
nähtub, et üldplaneeringut ei ole teemaplaneeringuga muudetud ning 03.02.2015 vastuses
kaebaja pöördumisele on näidatud ka kõik üldplaneeringus tehtud muudatused, mille hulka ei
kuulu üldplaneeringu seletuskirja p 4 ls 3 muutmine. Vastustaja seisukohast ilmneb, et
üldplaneeringu seletuskirja ja tuuleenergeetika teemaplaneeringu koosmõjust nähtub, et
tuulepargi rajamisel detailplaneeringu kohustuseta alale ei ole eraldi planeeringu koostamine
alati vajalik. Sellise selgituse andmisega on vastatud ka kaebaja küsimusele valla
osaüldplaneeringu või teemaplaneeringu vajalikkuse kohta ning selgitatud, miks vastustaja
arvates on tuulepargi rajamine planeeringut koostamata projekteerimistingimuste alusel
õiguspärane.
15. Asjaolust, et vastus mõnele selgitustaotluse esitaja küsimusele on antud juba varem ning
sellist vastust enam vastamisel ei korrata, ei ole vastuolus MSVS § 5 lg 8 ls-ga 3. Seejuures ei
saa viite puudumist varasemale kirjale pidada oluliseks puuduseks, arvestades, et varasema kirja
edastamisest oli vastamise ajaks möödunud vaid umbes kaks kuud.




                                                                                             5(6)
                                                                                       3-15-1172

16. Kohtulik kontroll selgitustaotlusele antud vastuse üle on piiratud, arvestades vastustaja
avarat kaalutlusruumi otsustamisel, millisel viisil selgitustaotlusele vastata. Vastustaja ei ole
sellise kaalutlusõiguse piire ületanud.
17. Eeltoodud põhjustel tuleb apellatsioonkaebus jätta rahuldamata ja halduskohtu otsus
muutmata. HKMS § 108 lg 1 alusel tuleb kaebaja menetluskulud (riigilõiv kahes kohtuastmes
kokku 30 eurot) jätta tema enda kanda. HKMS § 109 lg 1 alusel tuleb vastustaja võimalikud
menetluskulud jätta tema enda kanda.



 /allkirjastatud digitaalselt/    /allkirjastatud digitaalselt/    /allkirjastatud digitaalselt/
         Oliver Kask                    Villem Lapimaa                    Kaire Pikamäe




                                                                                             6(6)

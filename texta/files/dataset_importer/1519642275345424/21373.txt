                                                                                       2-15-10803




                          KOHTUMÄÄRUS

Kohus                                   Pärnu Maakohus
Kohtukoosseis                           Kohtunik Heli Käpp
Määruse tegemise aeg ja koht            14.märts 2016
Tsiviilasja number                      2-15-10803
Tsiviilasi                              T. M. A.’i hagi OÜ Villa Papli vastu 18 000 €
                                        väljamõistmiseks
Menetlustoiming                         Hagi läbivaatamata jätmise taotluse lahendamine, kirjalik
                                        menetlus
Menetlusosalised                        Hageja: T. M. A. (xxxxx xxxxxxxxx isikukood xxxxxx -
                                        xxxx, elukoht xxxxxxxxx xx, xxxxx xxxxxxxxxxx, xxxxx
                                        xxxxxxxx; e-post: xxx)
                                        Hageja lepinguline esindaja: vandeadvokaat Paul Järve
                                        (e-post: paul@jolab.ee; jol@jolab.ee)
                                        Kostja: Osaühing Villa Papli (registrikood 10929659)
                                        Kostja lepinguline esindaja: vandeadvokaat Anneli Aab
                                        (AB Aivar Pilv, e-post: anneli.aab@apilv.ee)
Kohtuistung                             15.02.2016, osalesid T. M. A., tõlk M.H., adv Järve, adv
                                        Aab.


RESOLUTSIOON
  1. Osaühingu Villa Papli taotlus rahuldada ja jätta läbi vaatamata T. M. A.’i hagi OÜ Villa Papli
     vastu kahjuhüvitise 18 000 € väljamõistmiseks.
  2. Menetluskulud jätta T. M. A.’i kanda.
  3. Määrata OÜ Villa Papli põhjendatud ja vajalike menetlusekulude suuruseks 4026,39 eurot ja
     mõista see summa T. M. A.’ilt OÜ Villa Papli kasuks välja.
  4. Väljamõistetud menetluskuludelt on T. M. A. kohustatud tasuma OÜ-le Villa Papli viivist
     võlaõigusseaduse § 113 lg 1 teises lauses sätestatud ulatuses alates kohtumääruse
     jõustumisest kuni menetluskulude täieliku tasumiseni.
  5. Tühistada Pärnu Maakohtu 11.08.2015 määrusega tsiviilasjas kohaldatud hagi tagamine ja
     määruse jõustumise järel kustutada OÜ-le Villa Papli kuuluvale kinnisasjale asukohaga
     A. H. Tammsaare pst 25, Pärnu linn (registriosa nr 625305) T. M. A.’i kasuks seatud kohtulik
     hüpoteek summas 18 000 eurot. Jõustunud määrus saata kohtuliku hüpoteegi kustutamiseks
     Tartu Maakohtu kinnistusosakonnale.

                                                                                                 1
                                                                                          2-15-10803

   6. Kohtumääruse jõustumisest kahe kuu möödumise järel tagastada T. M. A.’ile tema poolt
      05.08.2015 tasutud hagi tagamise tagatis summas 900 eurot, tingimusel, et OÜ Villa Papli ei
      ole esitanud kohtule hagiavaldust T. M. A.’i vastu hagi tagamisega kostjale tekkinud kahju
      hüvitamiseks.

Edasikaebamise kord
Kohtumääruse peale võib esitada määruskaebuse Tallinna Ringkonnakohtule Pärnu Maakohtu kaudu
15 päeva jooksul määruse määruskaebuse esitajale kättetoimetamisest alates.
MENETLUSE KÄIK
1. Kohtu menetluses on T. M. A.’i hagi OÜ Villa Papli vastu kahjuhüvitise 18 000 €
väljamõistmiseks. 15.02.2016 kohuistungil kostja taotles hagi läbi vaatamata jätmist. Kohus määras
pooltele tähtajad taotluse esitamiseks ja sellele vastamiseks ning teatas taotluse lahendamiseks
tehtava määruse teatavakstegemise aja. 18.02.2016, kostja esitas põhjendatud taotluse ka kirjalikult
koos oma menetluskulude nimekirjaga. Hageja 26.02.2016 esitas oma kirjalikud vastuväited hagi
läbivaatamata jätmise taotluse kohta. Kohus pikendas menetlusosalistele 15.02.2016 kohtuistungil
kostja taotluse lahendamiseks määratud tähtaega ja teeb määruse teatavaks 14.03.2016.
HAGI ASJAOLUD
2. T. M. A. 20.07.2015 esitas kohtule hagiavalduse Villa Papli OÜ-lt 18 000 euro väljamõistmiseks.
Hagiavalduse kohaselt 21.02.2014 hageja ja kostja notariaalselt tõestatud vormis sõlmisid kinnistu
müügilepingu ja asjaõiguslepingu, millega kostja müüs ja hageja ostis xxxxx xxxxxxxxx, xxxx
xxxxxx xxxxxx xxxxx asuva Puhkekeskuse kinnistu (registriosa number xxxxxx) hinnaga 20 000
eurot, mille hageja oli lepingu sõlmimise hetkeks kostjale sularahas tasunud. Lepingu sõlmimisel
kinnitas kostja, et kinnistul ega selle oluliseks osaks olevatel ehitistel ei ole mingeid temale
teadaolevaid varjatud puudusi, millest kostja ei ole hagejale teatanud või mida hageja ei saanud
märgata ülevaatuse teostamisel (lepingu punkt 2.1.6.).
3. Kinnistul paikneb kaks hoonet: 2-korruseline saun-suvila pindalaga 61 m2 ja kuur ehitusaluse
pindalaga 5 m2. Kinnistuga piirnevate kinnistute omanikuna oli hagejal enne lepingu sõlmimist
võimalik tutvuda kinnistuga ning sellel paiknevate hoonete välise seisukorraga. Võimalus ruumide
seisukorraga tutvumiseks avanes hagejal alles 17.04.2014, mil kostja andis hagejale saun-suvila
võtme. Siis sai hagejale teatavaks, et hoone ei ole elamiskõlbulik: ilmnesid olulised puudused kostja
poolt tehtud laienduse ehitustöödes, selgus, et katus laseb läbi, ilmsiks tulid seen- ja
niiskuskahjustused.
4. Hageja leiab, et kostja on hagejale andnud üle lepingutingimustele mittevastava asja.
Mittevastavus seisneb ehitise olulistes puudustes. Hageja leiab, et saun-suvila ostmisel tuleb lugeda
enesestmõistetavaks, et seda peab olema võimalik kütta, et ruumidesse ei toimu niiskuskahjustusi
tekitavaid veejookse, et konstruktsioonides ei ole hallitus- ega seenkahjustusi jne. Selliste oluliste
puudustega ehitis ei saa olla vähemalt keskmise kvaliteediga VÕS § 77 lg 1 teise lause mõttes.
5. OÜ Arbo US poolt teostatud ülevaatusel selgus, et olemasolev saun-suvila on ebarahuldavas
seisukorras, hagejale soovitati olemasoleva hoone lammutamist ning uue samaväärse hoone
ehitamist olemasolevale vundamendile. 14.06.2014.a vaatas ehitise üle ehitustehnoloog N. L., kes
leidis, et puitkonstruktsioonidest pole võimalik hallituskahjustust eemaldada muul viisil, kui kõigi
vanade puitkonstruktsioonide väljavahetamisega ning lisaks tuleb uued konstruktsioonid isoleerida
vanadest aluskonstruktsioonidest. Teisisõnu: puumaja on vaja uuesti üles ehitada. Selleks tuleks
nõukogudeaegne puitehitis lammutada kuni vundamendini ja ennistada see uute
konstruktsioonidega. N.L. kinnitas, et ehitises oli palju silmaga nähtavaid niiskuskahjustusi ja
pehkinud puitosi ning nähtaval olnud kandvad põrandakonstruktsioonid olid täiesti läbi pehkinud.
6. Hagiavalduse kohaselt olid saun- suvilal järgmised puudused:



                                                                                                    2
                                                                                           2-15-10803

- vana eterniitkatus oli asendatud kivikatusega. Kivikatus ei pidanud vett ja selle tagajärjeks on
katusekonstruktsioonide mädanemine. Katuse läbijooksmise põhjuseks oli see, et katusekive ei
jätkund ja puuduoleva osa paikamine oli ebaõnnestunud;
- lõõr on murenenud nii välisküljelt kui seestpoolt, mis on tuleohutuse seisukohalt väga ohtlik;
- ülemise korruse magamistoa aknast oli vihmavesi sisse jooksnud, tagajärjeks mädanenud sein ja
põrand;
- pärast seda, kui rõdud olid ümber ehitatud siseruumideks, oli ka nendest akendest pääsenud
ruumidesse niiskus ja mädandanud põranda läbi;
- esimesele korruse ruumidesse tuleb vesi: laiendusosa kaitseks mõeldud katusepaketi kaudu,
põhjapoolse seina ülemise uksest, pooleldi lammutatud põhjaseina sellest kohast, mis on alumise
ukse kõrval ning rõdulaienduse nurgast lõunapoolsel seinal;
- põhjakülje teise välisukse alt on tulnud sisse vihmavesi, mille tagajärjel olid hallitanud puidust
siseseinad ning hallitust leidus ka põrandatalades;
- alumise korruse põrandad ja kõik vaheseinad tuleb niiskuskahjustuse tõttu lammutada, sh vahetada
välja laagid,
- laiendusosa fiboseinad ja betoonpõrand ning vaheseinad tuleb hallituse tõttu isoleerida teistest
alumise korruse ruumidest,
- maa-alune laiendus tuleb ametnike nõudmisel lammutada,
- fiboplokist seinad tuleb maha võtta,
- rõdudel puudub toetuspind – rõdude alt tulid pärast laudise mahavõtmist nähtavale läbimädanenud
palgid;
- müüritises olevate suurte pragude tõttu on alust arvata, et maa-aluse laienduse müüritöödel on
armatuuriga kokku hoitud.
7. Hageja ostis kinnistu ja sellel paikneva ehitise endale elukohaks, olles saanud kostjalt kinnituse,
et ehitis on elamiskõlblik ning suhtelistelt väheste kulutustega remonditav. Hageja lähtus eeldusest,
et ca 20 000 - 30 000 euro ulatuses tehtava remondiga saab maja täielikult renoveeritud selliselt, et
maja saaks aastaringselt kasutatavaks. Kostja oli teadlik hageja plaanidest võtta maja aastaringsesse
kasutusse. Hageja remondiplaan ja hinnakalkulatsioon baseerusid eeldusel, et muudatused, mille
kostja umbes 10 aastat tagasi tegi, olid tehtud korralikult.
Hageja ennistamis- ja remondiplaan oli järgmine: eesmärgiks oli säilitada 10 aastat varem ehitatud
Fibo-seinad (välja arvatud laiendusosa omad) ja katta need välisvoodrilaudisega. Samasuguse uue
voodrilauaga soovis hageja asendada maja vanad laudseinad. Jõepoolse fassaadi soovis hageja
ennistada algupärasena, viies mõlemal korrusel seinad 160 cm sissepoole, misjärel oleks hoonele
saanud tagasi rõdud. Selline oli ka ehitusametniku nõudmine. Ülemisel korrusel ei soovinud hageja
teha muid muudatusi kui akende väljavahetamine. Alumisele korrusele soovis hageja lisaks akende
vahetusele paigutada esiku taha pesuruumi, infrapunasauna, kraanikausi ja duširuumi. Plaanis oli
välja vahetada kamin, kuid mitte lõõr.
8. Hageja leiab, et kostja, müües hagejale kinnisasja, mille oluliseks osaks oleval ehitisel on sedavõrd
olulised varjatud puudused, mis tingivad vajaduse ehitise väga laiaulatuslikus mahus
rekonstrueerimise järele, on tekitanud hagejale kahju summas 18 000 eurot. Kahjuhüvitise suurust
põhjendab hageja alljärgnevalt.
Kostjate poolt varjatud puudustega kinnistu müümisega on hageja käesolevaks ajaks kandnud
järgmisi kulusid:
1) Eesti Mükoloogiauuringute Keskus SA eksperthinnangu maksumus 720 eurot;
2) Kokemäenjoen Vesistön vesiensuojeluyhdistys eksperthinnangu maksumus 284,33 eurot;
3) Ragn-Sells AS-ilt tellitud prügiveo maksumus 437,15 eurot;
4) ekspert N.L. sõidukulud 59,50 eurot;
5) kulud hagiavalduse esitamiseks vajalike dokumentide tõlkimiseks 244,39 eurot;
6) hageja ja H.A.´i koristus- ja lammutustööd ajavahemikus 08.03.2014.a kuni 08.05.2015.a,
arvestusliku maksumusega kokku 8700 eurot;

                                                                                                      3
                                                                                           2-15-10803

7) Raivo Remont OÜ poolt teostatud koristus- ja lammutustööde kulu summas 525,76 eurot.
Seega on hageja käesolevaks ajaks kandnud otsest varalist kahju summas 10 971,13 eurot. Kuid see
ei ole kindlasti kogu kahju, mis kostja tegevuse tõttu hagejale tekitatud on. Hoone elamiskõlblikuks
muutmiseks peab hageja ette võtma laiaulatuslikke ehitustöid. Hageja on saanud Xxxx
Vallavalitsuselt nõusoleku saun-suvila rekonstrueerimiseks. Projekti kohaselt ja valla nõudmistest
lähtuvalt saab maja olema vana õlletehase sauna koopia. Eeldatavate ehituskulude suurusjärguks on
ligikaudu 80 000 eurot. Seega peab hageja investeerima ehitise elamiskõlblikuks muutmiseks 50 000
– 60 000 eurot rohkem, kui hageja ostu-müügi lepingu sõlmimisel arvestas. Hagejale kostja poolt
tekitatud kahju on seega oluliselt suurem, kuid hageja piirdub kahjuhüvitise nõudmisel 18 000 €
suuruse summaga.
9. 07.08.2015 nõude täpsustuses hageja märkis, et kuna ehitusluba tuli taotleda ametnike nõudmisel
hoone halva seisukorra tõttu, sisaldab nõue ka sellega seotud kulusid: OÜ-le ARBO US saun-suvila
rekonstrueerimise ehitusprojekti koostamise eest makstud 180 eurot ja Xxxx vallavalitsusele
makstud riigilõivu 32 eurot kirjaliku nõusoleku läbivaatamise eest. Hageja rõhutab, et kohtule
esitatud kuludokumendid näitavad hageja poolt seni kantud kulusid, kuid ehitise puuduste
kõrvaldamiseks tuleb hagejal kanda veel rohkelt kulusid, mis kokku ületavad nõutava kahju summa.
Vastavalt hageja arusaamale on kinnistu territooriumi väärtuseks pargimaa väärtus (arvestades, et
olemasoleva ehitise puuduste tõttu tuleb see vundamendini lammutada ja uuesti üles ehitada, s.o
hoone kui sellise väärtusega arvestada ei ole võimalik). Hageja ostis kostjalt 12.09.2011.a
naaberkinnistu, mis kujutab endast jõe kaldal asuvat parki. Kinnistu hind oli 11 000 eurot, ning selle
pindala 4468 m2, s.o 2,462 eurot/m2. Puhkekeskuse kinnistu pindala on 1445 m2 ja eespool esitatud
ruutmeetri hinnast juhindudes väärtus seega 3557,59 eurot (1445 x 2,462). Sellest lähtuvalt on hageja
kinnistu eest maksnud 16 442,41 eurot rohkem kinnistu tegelikust väärtusest. Lisaks sellele on
kinnistu väärtus langenud selle tagajärjel, et kostja on kasutanud krunti kõikvõimaliku prügi
ladustamiskohana. Seda arvesse võttes tuleks ostetud krundi väärtuseks hinnata 2000 eurot.
Eeltoodust tulenevalt kostja, müües hagejale varjatud puudustega asja maksumusega 20 000 €, kuid
mille tegelikuks väärtuseks on 2000 €, on tekitanud hagejale otsest varalist kahju kokku summas
18 000 € (vt nõude täpsustus toimikus I kd, lk 135).
10. Pärast hoone seisundiga tutvumist teavitas hageja kostjat esmalt suuliselt telefoni teel, et lepingu
objekt ei vasta sellele, mida kostja lepingu sõlmimisel kinnitas, vaid et see tuleb praktiliselt uuesti
üles ehitada. Hageja on korduvalt saatnud kostjale kirjalikke teateid olukorra kohta ja nõudnud
hüvitist, samuti soovinud kohtumist, kuid kostja on hageja pöördumisi ignoreerinud ning
läbirääkimistest keeldunud.
KOSTJA VASTUVÄITED
11. Kostja vaidleb hagile vastu. Kostja leiab, et hageja kuritarvitab oma menetlusõigusi ning eksitab
kohut, hagi on alusetu, tõendamata ja esitatud pahatahtlikult. Hageja on hagi aluseks olevad faktilised
asjaolud esile toonud puudulikult ega ole neid vähimalgi määral tõendanud. Hageja on hagiavalduses
üksnes paljasõnaliselt väitnud, et kostja on müünud talle (varjatud) puudustega elamu. Kostja
nõustub, et Puhkekeskuse kinnistul olev ehitis oli halvas seisukorras, kuid kostja ei ole andnud
hagejale kinnitust, et tegemist on elamiskõlbliku hoonega. Ehitisel lasuvad puudused ei ole puudused
VÕS § 217 ja § 77 tähenduses, kuivõrd hageja naaberkinnistu omanikuna oli või vähemalt pidi olema
puudustest teadlik. Hagi ei kuulu rahuldamisele, kuivõrd (i) müüja poolt lepingu alusel müüdud
Puhkekeskuse kinnistu koos ehitisega vastab lepingu tingimustele; (ii) kostja on informeerinud
hagejat varasemalt ehitise kehvast seisukorrast ning (iii) hageja oli ehitise puudustest teadlik,
mistõttu ei saa ta ostjana kasutada müüja vastu õiguskaitsevahendeid. Täiendavalt ei ole hageja
tõendanud ka tekkinud kahju 18 000 eurot suurust.
12. Hageja teadis väga hästi, mida ta lepingu alusel ostab. Hageja on korduvalt nõudnud kostjalt
Puhkekeskusel oleva lagunenud ehitise lammutamist, kostja 21.02.2014 tehingu tegemisel
notaribüroos kinnitas tõlk K. J. K. kostja palvel hagejale üle, et kinnistul asuv ehitis on väga halvas
                                                                                                      4
                                                                                             2-15-10803

seisukorras, aknad on katki, linnud lendavad sisse-välja ning ustel ei ole lukke ees. Ehitise seisukord
kajastub ka lepingu hinnas. Arvestades krundi ja ehtise asukohta looduskaunis kohas Pärnu jõe kaldal
oleks elamiskõlbuliku ehitise puhul tehingu hind oluliselt kõrgem olnud.
13. Lepingus on müüja kinnitus, et tal puudub kinnistul asuvate ehitiste kohta doumentatsioon. Ostja
on kinnitanud, et on dokumentide puudumisest teadlik ning ta ei pea seda lepingu eseme puuduseks.
Järelikult ei saa võimaliku ebaseadusliku ehitustöö näol olla tegemist kinnistu ega ehitise puudusega.
Teiseks ei ole pooled kokku leppinud, et kinnistul paiknev ehitis on elamiskõlbuik või peab
elamiskõlbulik olema. Enne lepingu sõlmimist hageja kordagi ei viidanud, et ostab Puhkekeskuse
kinnistu koos ehitisega endale elamuks. Vastupidi – hageja on korduvalt palunud kostjalt, et viimane
lammutaks Puhkekeskuse kinnistul asuva hallitava ehitise, kuna see segab hageja vaadet Pärnu jõele.
Kostja ei pidanud teadma, et hageja soovib ehitist renoveerida selliselt, et seal on võimalik elada.
Isegi kui hageja seda soovib, ei muuda see faktilist asjaolu, et hageja pidi juba lepingu sõlmimisel
arvestama sellega kaasnevate märkimisväärsete kuludega. Kui ehitis oleks väikeste kuludega
remonditav, oleks kostja ammu remonti teinud.
14. Hagejale ei ole tekknud otsest varalist kahju summas 10 971,13 eurot. Hagiavalduses märgitud
kulutuste näol ei ole tegemist kahjuga, mida kostja peaks isegi lepingu rikkumise olemasolul hagejale
hüvitama. Hagiavalduse p-s 3.5 toodud väidetavat otsese varalise kahju nimekirjas nimetatud
kululiikidest kuuluks lepingu rikkumise korral teoreetiliselt hüvitatavate kahjude hulka üksnes Eesti
Mükoloogiauuringute Keskus SA-lt ning Kokemäenjoen Vesistön vesiensuojeluyhdistys’lt
eksperthinnangu tellimisega seotud kulud. Kuna aga müüja ei ole lepingut rikkunud, siis puudub
kostjal ka nende kulude hüvitamiseks hagejale õiguslik alus. Kinnistul ega ehitisel polnud varjatud
puudusi ning kostja ei vastuta hagejal tekkinud võimaliku kahju eest.
15. Lisaks sellele, et hagejale ei ole tekkinud otsest varalist kahju kokku summas 10 971,13 eurot, ei
ole hagejale üleüldse tekkinud kahju kokku summas 18 000 eurot. Hageja õiguslik käsitlus 7028,87
euro kahju koosseisu osas (s.o ulatus, mis ületab väidetavat otsest varalist kahju summas 10 971,13
eurot) on arusaamatu ning vastuolus VÕS-is sätestatud kahju hüvitamise regulatsiooniga.
Hageja hinnang, et ta on saanud tegelikust väärtusest väiksema väärtusega krundi, on esmalt selgelt
ennatlik ja teiseks võimaliku kahju hüvitamise nõude kontekstis asjakohatu. Ehitise renoveerimisega
seotud kulud ja ehitise renoveerimata jätmise tõttu võimalik Puhkekeskuse kinnistu väärtuse
vähenemine on asjaolud, milliste tagajärgedega pidi hageja juba lepingu sõlmimisel arvestama.
Kahju hüvitamise nõude eelduseks on reaalse kahju tekkimine (ning teiste seas mh ka tekkinud kahju
suuruse tõendamine), mitte hageja subjektiivne hinnang selles osas, et lepingu eseme väärtus on
esialgselt arvatust väiksem. Viimasel juhul oleks ostjal teoreetiliselt õigus alandada hinda, mida aga
hageja teinud ei ole. Lisaks on ka ostuhinna alandamise õiguse tekkimise esmaseks eelduseks
müüdud asja lepingutingimustele mittevastavus ning müüja vastutus selle eest. Hinna alandamise
eeldused on täidetud, kui müügileping kehtib, müüja täitis oma kohustuse mittekohaselt (andis üle
lepingutingimustele mittevastava (s.o puudusega) asja), ta vastutab asja puuduse eest ega ole puudust
kõrvaldanud. Käesoleval juhul ei ole need eeldused täidetud, mistõttu ei saaks hageja ka teoreetiliselt
kostja suhtes lepingu alusel hinda alandada. Praktikas ei ole hageja seda ka teinud, mistõttu ei saa
hageja nõuda kostjalt hüpoteetiliselt Puhkekeskuse kinnistu väärtuse vähenemise eest hüvitist.
16. Otseselt väär on hageja väide, et kostja on hageja pöördumisi ignoreerinud ning läbirääkimistest
keeldunud. Hageja (ja hageja abikaasa) ning kostja (sh kostja seadusliku esindaja abikaasa) on hageja
pöördumistele vastanud. Näiteks hageja 30. juuli 2014 pöördumisele vastas kostja kirjalikult 10.
septembril 2014, selgitades, et ei soovi kohtusse minna ning uuris hageja nägemuse kohta vaidluse
lahendamise osas; hageja 08. märtsi 2015 pöördumisele vastas kostja järgmisel päeval, pakkudes välja
lepingu tühistamise võimaluse; sama kinnitas kostja ka oma 10. aprilli 2015 e-kirjas. Seega on Villa Papli
teinud kostjale ettepaneku asja lahendamiseks lepingu tagasitäitmise teel – st hageja müüb kostjale
Puhkekeskuse kinnistu tagasi sama hinnaga, nagu ta selle hagejalt soetas. Sellest aga ei ole hageja
huvitatud olnud.
KOHUTISTUNG
                                                                                                        5
                                                                                          2-15-10803

17. 05.11.2015 eelistungil hageja esindaja selgitas, et nõudeks jääb 18 000 € kahju hüvitamise nõue,
millest osa moodustab juba kantud kulud. Samas hageja esindaja märkis, et hagi nõue 18 000 € on
ostuhinnast tasutud hoonete väärtus. Hageja teadis ühte puudust, et vett on katuselt ühe koha peale
sisse sadanud, vallast nõuti, et maja oleks korda tehtud täpselt nii nagu ta nõukogude ajal oli,
seepärast läheb remontimine tunduvalt kallimaks. Hagejal ostmise ajal remondiks mingit
hinnapakkumist ei olnud, kuid arvas, et saab 20 000 -30 000 euroga teha korraliku remondi.
18. 15.02.2016 kohtuistungil hageja esindaja kinnitas, et konkreetsete kuludega sisustas kahjunõuet
hageja esindaja, kulude loetelu üksnes ilmestab kinnistu olukorda. Nõudesumma 18 000 € tuleneb
hageja hinnangust, et tema sai 20 000 euro eest 2000 eurot väärt asja ja on seega saanud 18 000 eurot
kahju. Hageja ise kinnitas samuti, et enda arvates ostis ta väikese remondivajadusega maja, kuid
koos abikaasaga seda parandama hakates selgus, et on vundamendini mäda maja. Sellepärast on
hageja arvates kinnistu õiglaseks hinnaks 2000 eurot ning ta on 18 000 eurot maksnud mitte millegi
eest. Samas hageja ja tema esindaja kinnitasid, et hinna alandamisele hageja ei tugine.
19. Kostja 15.02.2016 taotles hagi läbi vaatamata jätmist, kuna hageja poolt hagi alusena välja
toodud asjaolud ei vii esitatud kahju hüvitamise nõudeni ning hagejal ei ole võimalik taotletavat
eesmärki saavutada.
TAOTLUS HAGI LÄBIVAATAMATA JÄTMISEKS
20. Kostja 18.02.2016 taotluses leiab, et lähtudes 15.02.2016 istungil hageja poolt avaldatust, sh hagi
aluseks olevate faktiliste asjaolude ja hagi eseme sisustamise osas, esineb alus hagi läbivaatamata
jätmiseks. Esitatud hagiga ei ole võimalik saavutada hageja taotletavat eesmärki.
Kostja leiab, et hageja nõue ei ole suunatud talle tekkinud väidetava otsese varalise kahju
hüvitamisele: hageja on istungil kinnitanud, et ta ei nõua hagi p-s 3.5 nimetatud kulude hüvitamist,
vaid tegemist on illustreeriva loeteluga, ilmestamaks hageja subjektiivset hinnangut kinnistu tegeliku
väärtuse osas. Arvestades, et hageja ei nõua hagiavalduses nimetatud kulude hüvitamist ja seeläbi
talle väidetavalt tekkinud otsese varalise kahju hüvitamist, ta ei ole suutnud hagi menetluses oleku
ajal oma nõuet korrektselt formuleerida, ei ole kostja hinnangul esitatud hagiga võimalik saavutada
hageja taotletavat eesmärki. Seetõttu tuleb hagi jätta TsMS § 423 lg 1 p 2 alusel läbi vaatamata.
21. Müügilepingu rikkumisega tekitatud kahju hüvitamisel kohaldub VÕS § 115 lg 1, mille kohaselt,
kui võlgnik rikub kohustust, võib võlausaldaja nõuda kohustuse rikkumisega tekitatud kahju
hüvitamist. VÕS § 127 lg-st 1 tuleneb, et kahju hüvitamise eesmärgiks on kannatanu asetamine
olukorda, mis on võimalikult lähedane olukorrale, milles ta oleks olnud, kui kahju hüvitamise
kohustuse aluseks olevat asjaolu ei oleks esinenud. Kahju suuruse tuvastamiseks hinnatakse
hüpoteetilist olukorda ilma kahju tekitanud sündmuseta ja võrreldakse seda reaalse olukorraga.
Nende olukordade hinnanguline vahe on käsitatav tekkinud kahjuna. Seega on kahju hüvitamise
nõude esmaseks eelduseks reaalse kahju tekkimine, mille tõendamise kohustus on vastavalt TsMS §
230 lg-le 1 hagejal.
22. Vaidlusalusel juhul nõuab hageja talle müügilepinguga tekitatud kahju hüvitamist summas
18 000 eurot. Seejuures tugineb hageja hagiavalduse p-s 3.5 esitatud otseste varaliste kahjude
nimekirjale, mille alusel on hageja hagi esitamise ajaks kandnud otsest varalist kahju summas
10 971,13 eurot. Ülejäänud väidetava kahju osas (18 000 – 10 971,13 = 7028,87 eurot) on hageja
õiguslik käsitlus arusaamatu ja vastuolus VÕS-is sätestatud kahju hüvitamise regulatsiooniga. Kostja
on korduvalt juhtinud tähelepanu, et hageja on hagi aluseks olevad faktilised asjaolud esile toonud
puudulikult ega ole neid vähimalgi määral tõendanud.
Veelgi enam, hageja möönis 15. veebruari 2016. a kohtuistungil hagi nõude ebaselgust puudutavas,
et: „Jääme selles osas hagiavalduse p 3.5 juurde. Me ei nõua praegu konkreetselt nende tööde eest
hüvitist. […] Kuluarvestus näitab mida on tehtud, need andmed ilmestavad olukorda. […] Me ei
nõua praegu konkreetselt nende tööde eest hüvitist. Hageja ostis hoone, sellest hoonest ei jäänud
midagi järele, sest see hoone ei olnud kasutatav. Kuluarvestus näitab mida on tehtud, need andmed

                                                                                                     6
                                                                                          2-15-10803

ilmestavad olukorda. “ (vt 15.02.2016 kohtuistungi protokoll, lk 2). Ühtlasi tunnistas hageja, et ei
oska kahju hetkel täpselt välja tuua ning hagi vajab täpsustamist.
Seega ei tugine hageja kahju hüvitamise nõue hagiavalduses toodud faktilistele asjaoludele ja selles
loetletud kuludele. Kostjale jääb hageja tegelik nõue ja hagi ese täielikult ebaselgeks.
23. Hageja nõuab kostjalt kinnistul asuva ehitise lammutamise ja selle ehitamisega seonduvate
kulude hüvitamist, mille näol ei ole tegemist kahjuga, mis kuuluks kostja poolt hüvitamisele.
Isegi, kui asuda seisukohale, et hageja nõue on suunatud hagiavalduse p-s 3.5 nimetatud kulude
hüvitamisele, siis hageja poolt esitatud kuludokumendid väidetava otsese varalise kahju osas ei ole
põhjuslikus seoses lepingu (võimaliku) rikkumisega (millist käesoleval juhul nagunii ei esine),
kuivõrd on seotud kinnistu koristamise ja sellel asuva ehitise lammutamisega.
Hageja ostis teadlikult endale kehvas olukorras oleva ehitise ning mõistlikult võttes pidi hageja ka
ette nägema ehitise võimaliku renoveerimisega seotud kulusid. Seega ei ole hagiavalduse p-s 3.5
loetletud kulude näol tegemist kahjuga, mis kuuluks kostja poolt hagejale hüvitamisele. Hagejal ei
saa olla isegi hagis esitatud asjaolude tõesuse korral (millega kostja ei nõustu) hagi esemena märgitud
nõudeõigust ja hagi tuleb jätta mh nimetatud põhjusel läbi vaatamata.
24. Hageja tegelik eesmärk on suunatud hinna alandamisele, millist nõuet hageja menetluses
esitanud ei ole. Hageja on menetluses läbivalt väljendanud seisukohta, et on saanud tegelikust
väärtusest väiksema väärtusega krundi. Sellises olukorras oleks hagejal teoreetiliselt õigus alandada
hinda. Kohus on selgitamiskohustuse raames hagejale selgitanud, et hageja selgitused viitavad hinna
alandamisele. Hageja on aga istungil otsesõnu kinnitanud, et hinnaalandamisele ta ei tugine. Kohtul
puudub võimalus teha otsust nõude osas, mida ei ole menetluses esitatud. Riigikohus on korduvalt
rõhutanud, et kohus on hagi lahendades seotud hageja esitatud nõude piiridega ega või teha otsust
nõude kohta, mida ei esitatud (vt RKTKo 3-2-1-31-10, p 14; RKTKo 3-2-1-120-08, p 14).
25. Tulenevalt TsMS § 376 lg-st 1 võib hageja pärast hagi menetlusse võtmist ja kostjale
kättetoimetamist muuta hagi eset või alust üksnes kostja või kohtu nõusolekul. Kostja nõusolekut
eeldatakse, kui ta ei esita hagi muutmisele viivitamata vastuväidet. Sama sätte lg 2 kohaselt nõustub
kohus hagi muutmisega üksnes mõjuval põhjusel, eelkõige kui senises menetluses esitatud
faktiväited ja tõendid võimaldavad muudetud hagi lahendada eeldatavasti kiiremini ja säästlikumalt.
Hageja ei ole hagi alust muutnud (kahju hüvitamise nõue vs hinna alandamine), vaid vastupidi lausa
kinnitanud, et ta hinna alandamisele ei tugine. Etteruttavalt märgib kostja, et ei anna TsMS § 376 lg
1 kohast nõusolekut hagi muutmiseks. Samuti puuduvad mistahes mõjuvad põhjused kohtu poolt
hagi muutmisega nõustumiseks.
On ilmne, et olukorras, kus hageja on esitanud õiguslikult ebasobiva nõude oma väidetavalt rikutud
õiguste kaitseks, ei ole hagiga võimalik tema poolt taotletavat eesmärki saavutada ning hagiavaldus
tuleb eelnimetatud põhjustel jätta TsMS § 423 lg 2 p 2 alusel läbi vaatamata.
HAGEJA VASTUS HAGI LÄBIVAATAMATA JÄTMISE TAOTLUSELE
26. Hageja leiab, et taotlus on alusetu ja palub jätta taotluse rahuldamata. Hageja on hagiavalduses
ja hilisemas menetlusdokumendis (puuduste kõrvaldamine) selgitanud, milles seisneb tema
hinnangul kostja poolt hagejale tekitatud kahju. Tegemist on kostja poolt hagejale müüdud kinnistu
ja sellel asuva ehitise puuduste kõrvaldamiseks vajalike kulutustega, mis osaliselt on käesolevaks
ajaks kantud, osaliselt aga on tegemist tulevaste kulutustega. Hageja tegelik kulu on hagiavalduses
nõutavast oluliselt suurem.
27. Kostja on 19.02.2016 menetlusdokumendis möönnud haginõude arusaadavust otsese varalise
kahju hüvitise summas 10 971,13 eurot. Hageja ei nõustu kostja arvamusega, et ülejäänud osas on
hageja nõude käsitlus arusaamatu ja vastuolus VÕS-is sätestatud kahju hüvitamise regulatsiooniga.
Tegemist on puuduste kõrvaldamiseks vajalike kuludega. Asjaolu, et osaliselt ei ole puuduste
kõrvaldamiseks vajalike kulude kohta kuludokumente esitatud, ei tähenda, et hagejal ei ole võimalik

                                                                                                     7
                                                                                          2-15-10803

saavutada hagiga taotletavat eesmärki. VÕS § 128 lg 1 võimaldab nõuda kahju tekitamisega seoses
tulevikus kantavaid kulusid, kohtupraktikas aktsepteeritakse lepingurikkumisest tuleneva kahju
hüvitamise nõudeid tulevikus tekkivate kulude hüvitamiseks. Suurem osa puuduste kõrvaldamiseks
vajalikest kuludest tulevad kandmisele tulevikus. Esitatud tõenditest ja kohtu hinnangutest nendele
sõltub, kas hagi rahuldatakse täies ulatuses või osaliselt. Praeguses menetlusetapis ei viita miski
sellele, et hagiga ei ole hageja taotletavat eesmärki võimalik saavutada. Kohus saaks jätta hagi kostja
poolt nimetatud alusel läbi vaatamata vaid juhul, kui hagi esitamine oleks õiguslikult võimatu.
28. Asjassepuutuvad ei ole kostja viited sellele, justkui ei oleks hageja vähimalgi määral tõendanud
faktilisi asjaolusid ning et hageja poolt esitatud kuludokumendid ei ole põhjuslikus seoses lepingu
rikkumisega. Tegemist on tõendite hindamise küsimusega. Hagi läbi vaatamata jätmise üle
otsustamisel ei tohi tõendeid hinnata, praeguses menetlusetapis ei saagi seda teha, sest tõendeid ei
ole uuritud, tunnistajad on üle kuulamata.
29. Hageja taotleb juhul, kui kohus peab hagi läbi vaatamata jätmist põhjendatuks, anda hagejale
täiendav tähtaeg kostja menetluskulude osas arvamuse avaldamiseks, sest praegu kostja kulude kohta
arvamuse avaldamine oleks ennatlik ja menetlusökonoomia põhimõtet arvestades ebamõistlik.
30. Hageja taotleb eelmenetluse uuendamist. Hageja leiab, et 15.02.2016 kohtuistungil, pärast
eelmenetluse lõpetamist, tuli kohus hagejale üllatuslikult välja seisukohaga, et tegemist võib olla
hinna alandamisega. Selline käsitlus oli hageja jaoks esmakordne ja ootamatu. Kohtu avaldatud
mõttekäigust selgub, et kohus käsitleb hagiavaldusega seotud õiguslikku alust erinevalt
hagiavalduses esitatust. Ka kostja on 18.02.2016 menetlusdokumendis avaldanud arvamust, et
hageja tegelik eesmärk on suunatud hinna alandamisele. Hageja leiab eeltoodu põhjal, et tal tuleb
kohtule ja vastaspoolele hagiavalduse aluseks olevate asjaoludega seotud põhistusi selgemini lahti
kirjutada, analüüsida igakülgselt kohtu poolt esitatud seisukohti hinna alandamise küsimuses ning
kaaluda tõsiselt alternatiivsena hinna alandamise käsitlemist. Hageja hinnangul tähendab see uue
tervikhagi teksti esitamise vajadust. Sisuliselt on tegemist TsMS § 3401 lg 1 järgse olukorraga, mille
korral tuleb kohtul anda menetlusosalisele tähtaeg puuduste kõrvaldamiseks. Viidates Riigikohtu
lahendile, on hageja seisukohal, et kohtu õiguslik hinnang ei või tulla pooltele üllatuslikult, kohus
peab juhtima poolte tähelepanu õigussuhte võimalikule kvalifikatsioonile ja võimaldama neil
avaldada selle kohta arvamust.
Hageja vajab asjaolude ja kohtu poolt osundatud võimaliku kvalifikatsiooni igakülgseks
analüüsimiseks täiendavalt aega. Hageja palub selleks uuendada eelmenetlus ja määrata hagejale
tähtaeg hagi tervikteksti esitamiseks, samuti tühistada 15.02.2016 kohtuistungil kostja taotluse
lahendamiseks ja kohtuistungiteks määratud tähtajad.
KOHTU PÕHJENDUSED
31. Kohus, tutvunud kostja taotlusega hagi läbi vaatamata jätmiseks ja hageja vastuväidetega sellele,
leiab, et taotlus on põhjendatud ja hagi tuleb jätta läbi vaatamata. Hageja taotlus eelmenetluse
uuendamiseks, hagejale tsiviilkohtumnetluse seadustiku (TsMS) § 3401 lg 1 alusel hagiavalduse
terivkteksti esitamiseks ning alternatiivse hinna alandamise nõude esitamise kaalumiseks tähtaja
andmiseks ei ole põhjendatud.
32. TsMS § 5 lg 1 kohaselt hagi menetletakse poolte esitatud asjaolude ja taotluste alusel, lähudes
nõudest. TsMS § 329 lg 1 sätestab menetlusosaliste kohustuse esitada menetluses oma avaldused,
taotlused, tõendid ja vastuväited nii varakult, kui menetluse seisund seda võimaldab ning see on
menetluse kiireks ja õigeks lahendamiseks vajalik. Pärast eelmenetluse lõppemist võib uusi avaldusi,
taotlusi, väiteid, tõendeid ja vastuväiteid esitada üksnes juhul, kui neid ei olnud mõjuval põhjusel
võimalik varem esitada. Samtu näevad TsMS § 330 lg 3 ja § 331 lg 2 ette, et pärast eelmenetluse
lõppemist esitatud uusi asjaolusid või taotlusi sisaldavat avaldust, samuti tõendeid menetleb kohus
üksnes juhul, kui menetlusse võtmine ei põhjusta kohtu arvates menetluse lahendamise viibimist või


                                                                                                     8
                                                                                          2-15-10803

menetlusosaline põhistab, et hilinemiseks oli mõjuv põhjus. Hageja selliseid põhjendusi ei ole kohtu
ette toonud.
33. Alusetud on hageja väited, et kohus on andnud hagi aluseks olevatele asjaoludele hageja jaoks
üllatusliku ja ootamatu ning hagiavalduses märgitust erineva õigusliku hinnangu. Hageja viidatud
Riigikohtu lahendist 3-2-1-51-15 nähtuvalt on Riigikohtu tsiviilkolleegium käsitlenud juhtu, kus
kohus on menetlusosaliste jaoks üllatusliku nõude kvalifikatsiooni avaldanud alles kohtulahendis,
andmata menetlusosalistele enne üldse võimalust oma arvamust avaldada. Riigikohus selles lahendis
märgib, et kohus peab vähemalt suulises menetluses üldjuhul juhtima poolte tähelepanu õigussuhte
võimalikule kvalifikatsioonile ja võimaldama neil avaldada selle kohta arvamust (vt TsMS § 348
lg 1, § 351, § 392 lg 1 p 3, § 400 lg 5, § 401 lg 1). Praeguses asjas kohus võimaldas hagejal
15.02.2016 kohtuistungil hinna alandamise kohta arvamust avaldadada. Kooskõlas viidatud
Riigikohtu lahendis nimetatud menetlusnormidega kohus arutas pooltega 15.02.2016 kohtuistungil
suulises menetluses nõuet nii faktilisest kui õiguslikust küljest ning juhtis poolte tähelepanu nõude
võimalikule õiguslikule kvalifikatsioonile. Hagejal ja tema esindajal oli võimalik oma arvamust
avaldada. Hageja ei taotlenud aega järele mõtlemiseks, vaid on pidanud istungil võimalikuks
avaldada selget seisukohta, et ta hinna alandamisele ta ei tugine.
34. Kohus ei ole kvalifitseerinud hageja nõuet õiguslikult erinevalt hagiavalduses toodud õiguslikust
alusest. Asja lahendamisel kohus ei ole seotud menetlusosaliste õiguslike argumentidega. Hagi
alusena on hageja kohustatud välja tooma üksnes nõude aluseks olevad faktilised asjaolud, mille
tuvastamisega hageja seob nõude rahuldamise. Kohus 15.02.2016 kohtuistungil viitas hinna
alandamise olukorrale üksnes selles kontekstis, et nii hageja kui tema esindaja väitsid kohtuistungil,
et hagiavalduses välja toodud konkreetsed kulud ei oma nõude alusena tähtsust, need ainult
ilmestavad olukorda, hageja kahjunõue ei tugine tegelike kulude suurusele, vaid nõude aluseks on
hageja subjektiivne hinnang, et ta ei ole tasutud ostuhinna eest saanud loodetud väärtust. Samuti
kostja juba oma 07.09.2015 kirjalikus vastuses hagiavaldusele viitas sellele, et kui lepingu eseme
väärtus on hageja arvates väiksem esialgselt arvatust, ei ole tegemist kahjuga, vaid hagejal võiks
teoreetiliselt olla õigus alandada hinda, mida aga hageja teinud ei ole.
35. Lisaks kohus juhib hageja tähelepanu sellele, et hagejale oli enne hagi esitamist hinna alandamise
võimalus teada ja hageja on sellise nõude esitamist ka kaalunud. Nimelt on hagiavaldusele lisatud
hageja 03.02.2015 nõudekiri (I kd, lk 98 – 101, tõlge lk 94 – 97) kostjale, milles hageja nõuab, et
OÜ Villa Papli maksaks talle seoses 21.02.2014 sõlmitud kinnisvara ostu-müügitehinguga hinna
alandusena/kahjuhüvitisena 18 000 eurot, nõudele on lisatud Pärnu Maakohtule suunatud
hagiavalduse projekt, milles hageja samuti nõuab, et kostjat kohustataks maksma hagejale ostu-
müügi hinnaalandusena/kahjukompensatsioonina 18 000 eurot.
36. Võlaõigusseaduse (VÕS) § 112 lg 2 kohaselt toimub hinna alandamine avalduse tegemisega
teisele lepingupoolele. Tegemist on ühepoolse kujundusõigusega, mis ei vaja kehtima hakkamiseks
teise lepingupoole nõusolekut. Tsiviilseadustiku üldosa seaduse (TsÜS) § 69 lg 1 kohaselt tuleb
kindlale isikule (tahteavalduse saaja) suunatud tahteavaldus tahteavalduse tegija poolt väljendada ja
see muutub kehtivaks kättesaamisega. Asjas ei ole vaidlust, et seni hageja ei ole faktiliselt hinda
alandanud. Riigikohus oma lahendites (vt näiteks Riigikohtu tsiviilkolleegiumi 28.03.2012 lahend
asjas nr 3-2-1-17-12, punkt 12) on möönnud ühepoolsete tahteavalduste (sh hinna alandamine,
lepingu tühistamine jms) tegemise võimalust ka kohtule esitatava hagiavaldusega, mis toimetatakse
kostjale kätte, kuid praegusel juhul ei olnud hageja hagiavalduses hinna alandamisele tuginenud ning
15.02.2016 istungil selgesõnaliselt teatas ka, et tema nõudeks jääb kahju hüvitamise nõue ning hinna
alandamisele ta ei soovi tugineda.
Nendel asjaoludel ja TsMS § 331 lg 1 alusel kohus leiab, et eelmenetluse uuendamine ja hagejale
hagiavalduse täiendavaks selgitamiseks ning alternatiivse nõude esitamise kaalumiseks võimaluse
andmine ei ole põhjendatud. Hagi läbivaatamata jätmine ei võta hagejalt õigust uuesti sama nõudega
kohtu poole pöörduda.

                                                                                                    9
                                                                                          2-15-10803

37. Kohus leiab, et hageja poolt menetluses seni kohtu ette toodud asjaoludel ei ole hagejal võimalik
taotletavat eesmärki saavutada. Hagiavalduses hageja on hagi alusena välja toonud järgmised
asjaolud:
- hageja ja kostja sõlmisid hoonestatud kinnistu ostu-müügilepingu;
- enne lepingu sõlmimist hageja ehitist üle ei vaadanud, välisel vaatlusel tundus ehitis elamiskõlblik
ja seda kinnitas ka kostja esindaja;
- hageja teada oli kinnistul asuv nõukogudeaegne saun-suvila elamiskõlbulik ja väheste kuludega
remonditav; hageja lootis ehtise renoveerida aastaringselt elamist võimaldavaks elamuks 20 000 –
30 000 euroga;
- pärast lepingu sõlmimist ilmnes kinnistu ülevaatamisel, et kinnistul asuv saun-suvila ei vasta
lepingutingimustele ning selles ilmnesid varjatud puudused, mida kostja hagejale lepingu sõlmimisel
ei avaldanud ning mille tõttu kujuneb ehitise renoveerimine plaanitust oluliselt kulukamaks;
- hageja on kinnistul ja sellel asuva ehitise puuduste kõrvaldamiseks (sh seenkahjustuse
tuvastamiseks, kinnistu koristamiseks, prügi äraveoks, lammutustöödeks, dokumentide tõlkimiseks)
teinud reaalseid kulutusi kokku summas 10 971,13 €;
- hageja kahjuks ei ole aga juba kantud kulutused, vaid kinnistu tegelikust väärtusest rohkem tasutud
18 000 €, mis hageja hinnangul on ostu-müügihinnas sisaldunud ehitise väärtus. Varjatud puuduste
tõttu ei ole saun-suvila konstruktsioonidest ehitise renoveerimisel võimalik midagi kasutada ning
seega ehitis on väärtusetu; kinnistu ruutmeetri hinnaks tuleb arvestada hageja poolt samas piirkonnas
varem ostetud hoonestamata kinnistu eest tasutud ruutmeetri hind ning ostu-müügilepingu esemeks
olnud kinnistu õiglane hind on 2000 €;
- hageja on kostjale ehitise lepingutingimustele mittevastavusest nõuetekohaselt teatanud ja enne
kohtusse pöördumist nõudnud hüvitist, kostja ei ole nõuetele reageerinud ega nõustunud läbi
rääkima;
- kuna varjatud puudused avaldusid järjest tööde tegemise käigus, ei nõudnud hageja kostjalt
puuduste kõrvaldamist, sest puuduste kõrvaldamine eeldanuks uue maja ehitamist.
38. Kohus on juba enne menetlusse võtmist nõudnud hagi täpsustamist – kahjunõude suuruse
sisustamist. Esindaja 15.02.2015 kohtuistungil kinnitas, et sisustas konkreetsete kuludega nõuet ise,
hageja ise peab kahjuks loodetust väiksema väärtusega kinnistu saamist. Hageja selgitas kohtule, et
ta soovib kahju hvitamist summas 18 000 € ning kahju on tekkinud seeläbi, et kinnistul asuv saun-
suvila osutus varjatud puuduste tõttu väärtusetuks, mistõttu on hageja 20 000 eurose ostuhinna eest
saanud 2000 € väärt kinnistu ja seega on hageja saanud kahju 18 000 eurot. Samas hageja ja tema
esindaja kinnitasid, et hageja ei soovi ostu-müügi hinda alandada.
39. Kohus leiab, et hageja poolt hagiavalduses ja 15.02.2016 kohtuistungil hagi alusena välja toodud
asjaolu, et ehitise varjatud puuduste tõttu kinnistu tegelik väärtus ei vasta tasutud ostuhinnale, ei
anna hagejale faktilist ega õiguslikku alust nõuda kostjalt asja varjatud puuduste kõrvaldamiseks
juba kantud ja tulevikus tekkivate kulude hüvitamist. Samuti ei ole ostuhinna ja tegeliku väärtuse
vahet võimalik õiguslikult kvalifitseerida asja müügilepingu tingimustele mittevastavusest tekkinud
kahjuna.
40. Kinnistu väärtuse väidetav vähenemine ei ole käsitatav praegusel juhul kahjuna VÕS § 128 lg 3
tähenduses: kinnistu väärtus ei ole vähenenud faktiliselt ega kostja tegevuse tõttu, vaid tasutud
ostuhinna ja tegeliku väärtuse erinevus on hageja enda subjektiivne hinnang. Tulenevalt VÕS § 222
lg-test 4 ja 5 saaks hageja otseseks varaliseks kahjuks VÕS § 128 lg 3 tähenduses olla konkreetsete
varjatud puuduste (kahju) kindlakstegemisega ja nende kõrvaldamisega seotud kulud. Hageja on aga
istungil kinnitanud nii seda, et ta ei soovi hagiavalduses nimetatud konkreetsete kulude hüvitamist,
kui ka seda, et tema nõue ei tugine hinna alandamisele. Samuti hinna alandamiseks nõutavat kostjale
suunatud tahteavaldust hageja teinud ei ole.
                                                                                                   10
                                                                                             2-15-10803

41. Kohus nõustub hagejaga, et kohus ei ole tõendeid uurinud ja hagi läbi vaatamata jätmisel kohus
tõendeid ei hinda, kuid seni kohtu ette toodud asjaoludest ja tõenditest järelduvalt on hagi
rahuldamine vähetõenäoline ning otstarbekas on jätta hagi läbi vaatamata täiendavaid kulutusi
menetlusele tegemata. Eelistungil 2015.a novembris kohus juhtis hageja tähelepanu tema väidete
vastuolulisusele ja sellest tulenevalt nõude vähesele veenvusele.
Eluliselt ei ole usutavad hageja väited, et tema teada oli tegemist elamiskõlbliku ehitisega, mida on
võimalik väheste kuludega renoveerida aastaringseks elamiseks. Hageja esitas fotod ehitise kohta,
kinnitades, et selline oli ehitis ka enne lepingu sõlmimist(II kd, lk 67 – 71 + hageja selgitused fotode
kohta lk 81- 82). Asjas ei ole vaidlust, et hageja elas vaidlusaluse ehitise vahetus naabruses (vt
ortofoto I kd, lk 178, vaade hageja kinnistult vaidlusalusele ehitisele II kd lk 12, 66), hageja kinnitas,
et naaberkinnistul asub tema elamu, kus ta koos abikaasaga veedab suviti pikemaid perioode, talvel
umbes ühe nädala kuus. Fotodel kujutatud ehitisest ei saanud hagejal ka üksnes välise vaatluse põhjal
mõistlikult tekkida muljet, et tegemist on elamiskõbliku ehitisega: selgelt on näha purunenud
aknaklaasid, lagunenud välisvooder ja terrass, võimalik oli visuaalselt hinnata vindamendi kehva
seisu. Hagiavalduses kirjeldatakse samuti, et hageja kutsutud ehitustehnoloogi hinnangul olid
kahjustused nähtavad. Seega ei saanud olla tegemist varjatud puudustega. VÕS § 218 lg 4 kohsaelt
müüja ei vastuta asja lepingutingimustele mittevastavuse eest, kui ostja lepingu sõlmimisel asja
lepingutingimustele mittevastavusest teadis või pidi teadma.
42. Hageja oli samuti teadlik, et tegemist on nõukogudeaegse ehitisega, milles kostja on viimati
teinud dokumenteerimata ehitustöid 9 - 10 a tagasi. Ehitis on ehitatud jõekaldale, vahetult vee piirile
(suurvee ajal vundament jääb osaliselt vette (II kd, lk 19), ning mõistlikult pidi hageja arvestama ka
keskmisest suurema niiskuskahjutuste ohuga. Lisaks oli hagejale teada, et tegemist on saun -
suvilaga, mitte aastaringseks elamiseks mõeldud ehitisega. Hageja hindab ehitise väärtuseks ostmisel
18 000 €, samas planeeris ta renoveerimiseks kulutada sellest kaks korda suuremat summat. Kohus
leiab, et hooajalise ehitise aastaringseks elamuks ümberehitamist ei saa mõistlikult käsitada väheste
kuludega tehtava remondina. Kuna hageja plaanis ostetud hooajalise ehitise ümber ehitada
aastaringseks eluhooneks, ei ole asjakohased ka hageja väited, et ehitis ei vastanud keskmisele
kvaliteedile VÕS § 77 lg 1 tähenduses.
43. Eeltoodud põhjendustest lähtudes kohus leiab, et hageja õiguste rikkumine ei ole hagi alusena
toodud faktilistele asjaoludele tuginedes ülsde võimalik, eeldades hageja esitaud faktiliste väidete
õigsust ja hageja soovitud eesmärki ei ole esitatud kujul hagiavaldusega võimalik saavutada. Kohus
on hagejale võimaldanud nõuet täpsustada nii enne hagiavalduse menetlusse võtmist, kui menetluse
ajal. Kahjunõude asjaolude puudulikkusele ja tõendamatusele on korduvalt juhtinud tähelepanu ka
kostja. Hageja 15.02.2016 kohtuistungil välistas muud nõude alused, peale kahju hüvitamise, kuid
hageja esitatud asjaolud kahju hüvitamise nõude rahuldamist ei võimalda.
Eelmenetlus asjas on lõpetatud. Kostja on teatanud, et ta nõude muutmiseks nõusolekut ei anna.
Hageja ei ole ka avaldanud selget soovi nõuet konkreetsel viisil muuta või täiendada, hageja üksnes
palus eelmenetluse uuendada ja anda talle võimalus kaaluda alternatiivse nõude esitamist. Kohus on
põhjendanud, et hinna alandamise võimalus oli hagejale teada ning hageja ilmselgelt juba on seda
võimalust kaalunud, ei ole põhjendatud hagejale selleks täiendava võimaluse andmist olukorras, kus
hageja on kohtuistungil suuliselt hinna alandamise välistanud. Kohus leiab, et ei ole mõistlik teha
täiendavaid kulutusi menetlusele, kui hagi aluseks olevad asjaolud nõude rahuldamist ilmselt ei
võimalda. TsMS § 423 lg 2 p 2 kohaselt võib hagi läbi vaatamata jätta ka juhul, kui ilmneb, et hagi
ei ole esitatud hageja seadusega kaitstud õiguse ega huvi kaitseks või eesmärgil, millele riik peaks
andma õiguskaitset, või kui hagiga ei ole hagjea taotletavat eesmärki võimalik saavutada.
Eeltoodu alusel kohus jätab hagi läbi vaatamata.
44. TsMS § 426 lg 1 sätestab, et hagi läbivaatamata jätmise korral loetakse, et hagi ei ole kohtu
menetluses olnud ja hageja võib pöörduda hagiga sama kostja vastu samal alusel vaidluses sama
hagieseme üle kohtusse. Seega hagjeal on võimalik täiendavalt kaalutud ja täpsustatud nõudega
                                                                                                       11
                                                                                         2-15-10803

uuesti kohtu poole pöörduda. Kohus selgitab, et uuesti kohtusse pöördumisel võib kostja jätta hagile
vastamata ja menetluses osalemata, k uni on tasutud tema senised menetluskulud, mille hüvitamist
ta on nõudnud ja mis on jäetud hageja kanda (TsMS § 426 lg 2).
45. Menetluskulude jaotus
TsMS § 173 lg 1 kohaselt kohus märgib menetlust lõpetavas lahendis, sh määruses, millega hagi
jäetakse läbi vaatamata, menetluskulude jaotuse menetlusosaliste vahel. TsMS § 174 lg 1 alusel
määrab kohus koos menetluskulude jaotusega kindlaks ka hüvitatavate menetluskulude rahalise
suuruse.
TsMs § 168 lg 2 kohaselt jäävad hagi läbi vaatamata jätmise korral menetluskulud hageja kanda.
46. TsMS § 175 lg 1 sätestab, et kui menetlusosaline peab menetluskulude jaotust kindlaksmäärava
kohtulahendi kohaselt kandma teist menetlusosaliste menetluses esindanud lepingulise esindaja
kulud, mõistab kohus kulud välja põhjendatud ja vajalikus ulatuses, Lepinguline esindaja on
menetlusosalist menetluses esindav advokaat või muu lepinguline esindaja käesoleva seadustiku §-
s 218 sätestatu kohaselt.
47. Kohus 15.02.2016 kohtuistungil selgitas, et hagejal endal ei ole vaja menetluskulude nimekirja
esitada, kuna taotluse rahuldamise korral jäävad menetluskulud hageja kanda, taotluse rahuldamata
jätmisel aga menetlus jätkub ja menetluskulusid kindlaks ei määrata. Kohus istungil määras kostjale
tähtaja koos hagi läbi vaatamata jätmise taotlusega menetluskulude nimekirja esitamiseks ning
hagejale tähtaja nendele vastamiseks. Kostja esitas 18.02.2016 menetluskulude nimekirja. Hageja ei
ole oma seisukohta kostja menetluskulude osas esitanud. 26.02.2016 menetlusdokumendis hageja
märkis, et ta soovib kindlasti kostja menetluskulude kohta vastuväiteid esitada, sest kostja
menetluskulud sisaldavad kulusid, mille teiselt poolelt väljamõistmist seadus ega kohtupraktika ei
võimalda. Hageja leiab aga, et kuna hageja hinnangul hagi läbi vaatamata jätmiseks alust ei ole, siis
oleks kostja menetluskulude kohta seisukoha esitamine selles menetlusdokumendis ennatlik ja
menetlusökonoomia põhimõtet arvestades ebamõistlik. Hageja taotleb juhul, kui kohus jätab hagi
läbi vaatamata, anda hagejale tähtaeg kostja menetluskulude kindlaksmääramise avalduse kohta
seisukoha esitamiseks.
48. Kohus hagejale täiendavat tähtaega kostja menetluskuludele vastuväidete esitamiseks ei anna.
15.02.2016 kohtuistungil hagejale selleks TsMS § 176 lg 8 kohaselt määratud tähtaeg on möödunud.
Taotlus täiendava tähtaja andmiseks ei ole põhjendatud. Hageja ei saanud eeldada, et kohus jätab
kostja hagi läbivaatamata jätmise taotluse rahuldamata, mistõttu hageja kannab menetluskuludele
vastuväidete esitamata jätmisega kaasnevaid riske.
49. Kostja taotleb määrata tema menetluskulude suuruseks 4489,07 eurot (ilma käibemaksuta) ja see
hagejalt välja mõista. Samuti kohustada hagejat tasuma menetluskuludelt viivist VÕS § 113 lg 1
teises lauses ettenähtud ulatuses alates kohtulahendi jõustumisest kuni täitmiseni.
Kostja menetluskulude nimekirja kohaselt koosnevad tema menetluskulud õigusabikuludest.
Kostjale on osutatud õiguabi tunnihinnaga 135 € (lisandub käibemaks). Õigusabi osutamisele
kulutatud ajakulu summat ei ole taotluses välja toodud, kuid tehtud toimingud ja nende ajakulu on
kirjeldatud arvetele lisatud spetsifikatsioonidel. Kuna kostja on käibemaksukohustuslane, taotleb ta
kulude hüvitamist ilma käibemaksuta. Kostja kinnitab, et kõik kulud on kantud seoses selle
tsiviilasjaga.
50. Kohus leiab, et kostja menetluskulude kindlaksmääramise taotlus on põhjendatud osaliselt.
Menetluskuludele lisatud arvete ja nendele lisatud spetsifikatsioonide kohaselt sisaldab kostja
menetluskulude summa ka sõidule kulutatud ajakulu hüvitamist kokku 6 tunni ja 35 minuti eest,
tunnihinnaga 75 €, kokku 493,75 € Sõidule kulunud aja hüvitamise kokkulepe kostja ja tema esindaja
vahel ei tähenda, et hageja on kohustatud selle kulu kostjale hüvitama. TsMS § 144 punktide 1 ja 2
kohaselt kuuluvad hüvitamisele kohtuväliste kuludena menetlusosaliste esindajate ja nõustajate
kulud ning menetlusosaliste sõidu-, posti, side-, majutus- ja muud sellesarnased kulud, mis on kantud

                                                                                                  12
                                                                                          2-15-10803

seoses menetlusega. TsMS § 217 lg 5 kohaselt on esindajal selle menetlusosalise õigused ja
kohustused, keda ta esindab. Esindaja käitumine ja teadmine loetakse võrdseks menetlusosalise
käitumisega (TsMS § 217 lg 6). Kuna menetlusosalise kohtuväliseks kuluks ei ole ajakulu sõidule,
siis ei saa ka menetluslosalise esindaja kuluks TsMS § 144 p 1 tähenduses olla ajakulu sõidule.
Eeltoodu alusel kohus vähendab kostja menetluskulude suurust 493,75 € võrra. Põhjendatud ei ole
kulude hüvitamise nõue seoses Villa Papli OÜ üld- ja isikuandmete tasulise elektroonilise väljavõtte
tegemisega summas 2 €. Väljavõtte tegemisel puudub menetluslik väljund, väljavõtet ei ole kohtule
esitatud ning selleks puudunuks ka vajadus, kuna kohus saab äriühingu andmeid vajadusel ise
registrist kontrollida. Tegemist ei ole kuluga, mille hüvitamist kostja saaks teiselt menetlusosaliselt
nõuda.
51. Arvestades vaidluse sisu ja suhtelist keerukust (eelkõige nõude aluseks olevate asjaolude
ebaselguse tõttu), kostja esindaja koostatud menetlusdokumentide sisu ja mahtu, on kostja kulud
seoses kirjalike menetlusdokumentide koostamisega põhjendatud ja selles asjas vajalikud. Samuti
on põhjendatud ajakulu seoses kostja esindaja osalemisega kohtuistungitel ja nendeks
ettevalmistumisega. Kokku põhjendatud ajakulu 29 tundi ja 35 minutit. Arvestades tunnihinnaks 135
€ (ilma käibemaksuta), on põhjendatud ja vajalikuks õigusabikuluks 3993,32 €.
Samuti on põhjendatud ja mõistliku suurusega kostja esindaja transpordikulud – 05.11.2015
eelistungiga seoses summa 18,90 € (keskmine kütusekulu 7,3 l/100 km) ning 15.02.2016 istungiga
seoses 14,17 € (keskmiselt 5,45 l/100 km). Kohus määrab kostja menetluskulude suuruseks 4026,39
€ ja mõistab selle summa hagejalt kostja kasuks välja.
52. Kostja taotluse ja TsMS § 177 lg 4 alusel kohus märgib, et hüvitamisele kuuluvatelt
menetluskuludelt tuleb hagejal tasuda menetluskulude suurust kindlaks tegeva lahendi jõustumisest
alates kuni täitmiseni viivist VÕS § 113 lg 1 teises lauses ettenähtud ulatuses.
53. Hagi tagamise tühistamine ja tagatise tagastamine
TsMS § 386 lg 4 alusel kohus tühistab asjas Pärnu Maakohtu 11.08.2015 määrusega kohaldatud hagi
tagamise ja kustutab kostjale kuuluvale kinnisasjale A. H. Tammsaare 25 Pärnu linnas (registriosa
number 625305) hageja kasuks seatud kohtuliku hüpoteegi. Hageja tasutud hagi tagamise tagatis 900
€ tagastatakse T. M. A., kui kostja ei esita hagi tagamisega tekkinud kahju hüvitamiseks hagi kohtule
kahe kuu jooksul käesoleva määruse jõustumisest alates (TsMS § 391 lg 2).
54. TsMS § 150 lg 1 p 3 ja lg 4 kohaselt on hagejal õigus kohtult taotleda hagiavalduse esitamise
eest tasutud 750 euro suurusest riigilõivust poole (s.o 375 €) tagastamist. Riigilõivu tagastamise nõue
lõpeb kahe aasta möödumisel selle aasta lõpust, millal riigilõivu tasuti, kuid mitte enne menetluse
jõustunud lahendiga lõppemist.


/allkirjastatud digitaalselt/

Heli Käpp
kohtunik




                                                                                                    13

                                                                                     4-16-1497




                            KOHTUOTSUS
                                 EESTI VABARIIGI NIMEL


Kohus                              Harju Maakohus
Otsuse tegemise aeg ja koht        28. juuni 2016 a Tallinn
Väärteoasja number                 4-16-1497 (2490,16,000104)
Kohtunik                           Märt Toming
Kohtuistungisekretär               Martin Kalamees
Väärteoasi                         Sten Tiku kaebus Politsei- ja Piirivalveameti Lõuna
                                   prefektuuri Jõgeva politseijaoskonna patrulltalituse
                                   patrullpolitseiniku Taivo Rosi 11.02.2016 otsusele nr
                                   2490,16,000104 Sten Tiku karistamises LS § 227 lg 2
                                   ettenähtud väärteo toimepanemise eest mootorsõiduki
                                   juhtimisõiguse äravõtmisega 3 kuuks.
Menetlusest osa võtnud isikud      Kohtuvälise menetleja esindaja: Taivo Rosi
                                   Menetlusalune isik: Sten Tikk, ik: 38012232735, elukoht:
                                   XXX
                                   Kaitsja: advokaat Martin Tälli, Aavik ja Partnerid AB,
                                   Liivalaia 45, Tallinn, 10145
RESOLUTSIOON
1. Jätta Sten Tiku kaebus Politsei- ja Piirivalveameti Lõuna prefektuuri Jõgeva
   politseijaoskonna patrulltalituse patrullpolitseiniku Taivo Rosi 11.02.2016 otsusele nr
   2490,16,000104 Sten Tiku karistamises LS § 227 lg 2 ettenähtud väärteo toimepanemise
   eest mootorsõiduki juhtimisõiguse äravõtmisega 3 kuuks rahuldamata.
2. Jätta Politsei- ja Piirivalveameti Lõuna prefektuuri Jõgeva politseijaoskonna patrulltalituse
   patrullpolitseiniku Taivo Rosi 11.02.2016 otsus nr 2490,16,000104 Sten Tiku karistamises
   LS § 227 lg 2 ettenähtud väärteo toimepanemise eest mootorsõiduki juhtimisõiguse
   äravõtmisega 3 kuuks muutmata ja tühistamata.
3. Kohaldatud põhikaristuse, s.o mootorsõiduki juhtimisõiguse äravõtmise 3-kuuline tähtaeg
   algab kohtuotsuse jõustumisest ning lõpeb 3-kuulise tähtaja möödumisel.
4. Vastavalt LS § 127 sätetele tuleb pärast otsuse jõustumist viie tööpäeva jooksul juhiluba
   loovutada Maanteeametile.
5. Kiirusmõõturi kasutamise protokolli lisa – CD plaat videosalvestustega (tl 19) kui iseseisev
   tõend VTMS § 31 lg 11 tähenduses jätta väärteotoimikusse.
Edasikaebamise kord
Kohtuotsusele võib menetlusaluse isiku advokaadist kaitsja, kohtuväline menetleja või tema
advokaadist esindaja esitada kassatsioonkaebuse. Kui kohtumenetluse pool soovib kasutada
kassatsiooniõigust, peab ta sellest kirjalikult teatama maakohtule seitsme päeva jooksul alates
kohtuotsuse lõpposa kuulutamisest. Kui üks kohtumenetluse pool on seitsmepäevase tähtaja
                                                  1
jooksul teatanud kassatsiooniõiguse kasutamise soovist ega ole sellest loobunud, on ülejäänud
kohtumenetluse pooltel kassatsiooniõigus olenemata sellest, kas nad ise on kassatsiooniõiguse
kasutamise soovist teatanud. Kassatsioon esitatakse Riigikohtule kirjalikult 30 päeva jooksul
alates otsuse avalikult teatavakstegemisest. Kohtuotsus on Harju Maakohtu Liivalaia
kohtumaja kantseleis Liivalaia 24 tutvumiseks kättesaadav alates otsuse kuulutamisest, so
alates 28.06.2016. Kassatsiooni esitamise viimane tähtaeg on 28.07.2016. Kui kassatsiooni
kassatsioonitähtaja jooksul ei esitata, jõustub kohtuotsus 29.07.2016.
Kaebuse läbivaatamisel kohus tuvastas
Politsei- ja Piirivalveameti Lõuna prefektuuri Jõgeva politseijaoskonna patrulltalituse
patrullpolitseiniku Taivo Rosi 11.02.2016 otsusega nr 2490,16,000104 karistati Sten Tikku
LS § 227 lg 2 ettenähtud väärteo toimepanemise eest mootorsõiduki juhtimisõiguse
äravõtmisega 3 kuuks selles, et Sten Tikk 16.01.2016 kell 11.40 Puurmani vallas Jõgeva
maakonnas Tallinn-Tartu-Võru-Luhamaa tee 146. kilomeetril juhtis mootorsõidukit kiirusega
125 +/- 8 km/h, lubatud suurim kiirus sellel teelõigul 90 km/h, ületas lubatud sõidukiirust
mitte vähem kui 27 km/h. Taolise käitumisega rikkus menetlusalune isik LS § 15 lg 1 p 1
nõudeid ning pani toime LS § 227 lg 2 ettenähtud väärteo.
Otsusele esitas menetlusalune isik kaebuse, milles märkis, et vaidlustab temale määratud
karistuse. Tunnistab, et tal on olnud varem kiiruseületamisi, kuid on enda käitumist
korrigeerinud ning jälgib igapäevaselt tähelepanelikumalt oma sõidukiirust.
Vaidlustatud väärteoasja raames peatati teda vastu sõitnud eravärvides politseiauto poolt ning
ei tajunud seetõttu otseselt kiiruse mõõtmise hetke. Kuna üldiselt jälgis auto kiirust ning see
oli ca 90 +-5 km/h, siis on kahtlus, et mõõtmisprotsess võis olla ebatäpne. Leiab, et seda
tuleks kontrollida. Määratud karistus on väga karm ning ei saa kanda karistust teo eest, mida
pole toime pannud.
Kui tõepoolest leiab kinnitust, et ta on tähelepanematusest kiirust ületanud, siis palub kohtul
hinnata, kas määratud karistus on otstarbekas ning proportsionaalne. On küll varem olnud
kiiruseületamisi, kuid karistuseks on määratud rahatrahvid. Vaidlustatava otsuse alusel peatati
juhtimisõigus kolmeks kuuks. Juhtimisõiguse sellise rikkumise eest saab ära võtta kuni 6
kuuks, minimaalne on 1 kuu.
Ei ole võimalik õigustada kehtivate liiklusnormide rikkumist ega teha olematuks seda, mis on
juhtunud minevikus. On aktiivselt osalenud liikluses tänaseks 18 aastat ning viimased 10
aastat nendest sõites tööülesannete tõttu iganädalaselt peamiselt Tallinn-Tartu maanteed.
Kahjuks on selle aja jooksul tekkinud ka olukordi, kus lubatud sõidukiirusest ei ole alati kinni
pidanud ning on lubatud maksimaalse sõidukiiruse piirangu vastu eksitud. Sellegipoolest
tooks välja järgneva:
• On läbinud viimase 10 aasta jooksul keskmiselt üle 60 000 km aastas, tihe sõidugraafik on
   seotud tema igapäevaste tööülesannete täitmisega ning vajadusega külastada väga
   erinevaid kinnisvara objekte üle Eesti,
• Selle aja jooksul ei ole põhjustanud ühtegi liiklusavariid ega liiklusohtlikku olukorda,
• Ei ole kunagi juhtinud sõidukit joobeseisundis ega muul keelatud viisil,
• Ei ole kunagi ületanud kiirust rohkem kui 40 km/h,
• Ei ole kunagi eksinud ühegi teise Liiklusseaduse paragrahvi vastu ega saanud karistada
   väärteomenetluse korras,
• Tema ülalpidada on pere ning 2 alaealist last, vajab juhtimisõigust oma igapäevaste
   tööülesannete täitmiseks.
Leiab, et kuna tema juhtimisõigust ei ole varasemalt peatatud ning ta vajab juhtimisõigust
oma tööülesannete täitmiseks, siis piisaks juhul, kui leiab kinnitust tema rikkumine,
karistuseks ka juhtimisõiguse äravõtmisest 1 kuuks. Selline karistus võimaldaks tal säilitada
enda töökoht ning oleks piisav mõistmaks rikkumise tõsidust.
Seetõttu palub hinnata, kas etteheidetav rikkumine on tõendatud ja tühistada otsus ning
lõpetada väärteomenetlus või kergendada määratud karistust.
Kohtuistungil jäi kaebuse esitaja kaebuse juurde ja selgitas, et menetluse ökonoomika huvides
võib öelda, et rikkumine võis ilmselt toimuda, aga põhirõhk on otsusel endal ja proportsioonil.
                                               2
Tema jaoks tähendab see sisuliselt töökohast ilmajäämist. Karistus tundub
ebaproportsionaalselt karm. Oli teel Tartusse ja oli kohtumisele hiljaks jäämas. Võis olla, et
kiirustamise tõttu ületas kiirust. Oli selline lõik teel, et ei näinud, et kedagi teist oleks.
Liiklusohtlikku olukorda ei olnud ja võib-olla võis olla kiirus suurem kui lubatud, aga kas nii
kõrge kui politsei väidab. Isegi kui kiirus oli selline nagu väidetakse, siis ei olnud ohtlik
olukord. Samas ei õigusta muidugi. Ökonoomika huvides on nõus selle kirjeldusega ja ei nõua
videosalvestuse täiendava tõendina esitamist. Kui see tuvastati ja fikseeriti, siis nii see vist oli
ka. Tegu õigustada ei ole plaanis, norm näeb ette kuidas käituma peaks. Oleme inimesed ja
kõigil juhtub. Tema jaoks on oluline säilitada juhtimisõigus, et saaks oma tööülesandeid täita
ja pere eest hoolitseda. Kolm kuud ilma lubadeta tähendab, et ei saa oma tööülesandeid täita.
Keskenduks kaebuse p-le 3, et ei koormaks kohut ega kohtuvälist menetlejat selle
tõendamisega. Soovib, et otsus vaadatakse üle ja karistust kergendataks, sest tööülesannete
tõttu on ta maanteel iga päev.
Kohtuistungil tunnistajana üle kuulatud Steven Kaio selgitas, et mäletamist mööda oli
tegemist 16. jaanuariga, teostas Tanel Paaveliga kiiruse mõõtmist Tallinn-Tartu mnt-l, kus
60ndal kilomeetril liikus patrullsõidukile vastu kiirusega 125 km/h. Andis sõidukile
peatumismärguande, sõiduk peatus. Kontrollimisel selgus, et Sten Tikk. Kasutasid
videotehnikat, kust on näha, et sõiduk sõitis maanteel. Andmete kontrollimisel selgus, et
isikut on korduvalt samalaadse rikkumise eest karistatud ja paarimees koostas
väärteoprotokolli. Videot näidati ka menetlusalusele isikule. Mõõtmise hetkel teisi sõidukeid
samas suunas liikumas ei olnud. Seda on videosalvestuselt ka näha. See sõiduk liikus nende
suhtes vastassuunas, sõiduk oli vist BMW x5. Sõidukis viibinud kõrvalistuja andmeid ei
kontrollitud, midagi kahtlust ei äratanud. Väärteoprotokolli koostas Tanel Paavel, mõõtis
kiirust, tema ise oli juht.
Kohtuvälise menetleja esindaja asus seisukohale, et Sten Tiku rikkumine on
väärteoprotokollis õigesti kvalifitseeritud. Menetlusaluse isiku süü on tõendatud kohtus
uuritud tõenditega, videosalvestisega ja menetlusaluse isiku ütlustega. Kohtuväline menetleja
on seisukohal, et menetlusalune isik on süüdi ja teda tuleb karistada. Kohtuväline menetleja
määras karistuseks LS § 227 lg 2 alusel juhtimisõiguse äravõtmise 3 kuuks. Karistuse
määramisel on arvestatud menetlusaluse isiku varasema käitumisega – kolm kehtivat
samalaadset rikkumist. Kohtuväline menetleja on seisukohal, et rikkumine on
proportsionaalne määratud karistusega. Kaebaja on tahtlikult toime pannud enamohtliku
väärteo ja kohtuväline menetleja toonitab, et sõidukiiruse valik on juhi teadlik otsus. Lihtsa
tehtega saab tabeli järgi tuvastada, et menetlusaluse isiku juhitud sõiduki peatumisteekond
pikenes kiiruse ületamise tõttu 36 meetri võrra. Arvestada tuleb ka talviseid teeolusid ja seda,
et sõidukis viibis kaasreisija. Kommenteerimaks karistuse liigi valikut, siis tuleb lähtuda süü
suurusest ja varasematest rikkumistest. Kuna menetlusalusel isikul oli otsuse koostamisel 3
kehtivat samalaadset rikkumist, siis kohtuväline menetleja võtab seisukoha, et menetlusalust
isikut ei ole võimalik rahatrahviga mõjutada. Menetlusalune isik paneb kiiruseületamisi toime
süsteemselt. Materjalidest ei nähtu kahetsust ega selgitusi teo toimepanemise kohta.
Arvestada tuleb ka asjaolu, et menetlusalust isikut on LS § 227 lg 2 alusel mitu korda
karistatud ja määratud kahel viimasel korral rahatrahv 400 eurot. Seega on seadusandja ette
näinud alternatiivkaristuse, mida kohtuväline menetleja on ka rakendanud, kuivõrd varasemad
karistused ei ole isikule mõju avaldanud. Karistuse määra osas leiab, et sõiduki ületatud
kiiruse 27 km/h võib liigitada LS § 227 lg 2 sätestatud piirmäära keskmisesse jaotisesse ja
samamoodi leiab, et see karistusmäär peaks olema keskmises määras, ehk 3 kuud 6-st kuust.
Lähtudes eeltoodust taotleb kohtuväline menetleja jätta otsus muutmata ja kaebus
rahuldamata.
Maakohtu seisukoht
Kohus, tutvunud kohtule esitatud kaebusega, kuulanud ära kaebuse esitaja selgitused,
tunnistaja ütlused ja kohtuvälise menetleja arvamuse ning tutvunud kohtule edastatud
väärteotoimiku ning vaadanud kohtuistungil videosalvestist, asub alljärgnevale seisukohale.

                                                 3
Tulenevalt asjaolust, et VTMS § 123 lg 2 kohustab maakohut arutama väärteoasja täies
ulatuses, sõltumata esitatud kaebuse piiridest, kontrollides kohtuvälise menetleja otsuse
tegemise aluseks olnud faktilisi ja õiguslikke asjaolusid, peab kohus sellele järgnevalt
lahendama VTMS § 133 loetletud küsimused.
VTMS § 133 kohaselt peab kohus välja selgitama, kas ei esine väärteoasjas VTMS § 29
sätestatud väärteomenetlust välistavaid asjaolusid (p 1), kas leidis aset tegu, milles
menetlusalust isikut süüdistatakse (p 2), kas teo on toime pannud menetlusalune isik (p 3), kas
tegu on väärtegu ning kas see on õigesti kvalifitseeritud (p 4), kas karistus väärteo eest
määrati selleks pädeva kohtuvälise menetleja poolt (p 5), kas väärteo menetlemisel
kohtuvälise menetleja poolt on järgitud väärteomenetlusõigust (p 6), kas menetlusalusele
isikule karistuse määramine on toimunud kooskõlas karistuse kohaldamise alustega (p 7), kas
väärteomenetlus ei kuulu lõpetamisele VTMS § 30 sätestatud alustel (p 8) ning kas lõpetada
väärteomenetlus ja kohaldada karistusseadustiku §-s 87 sätestatud alaealisele kohaldatavaid
mõjutusvahendeid või anda väärteoasja materjalid üle alaealiste komisjonile (p 9), kuidas
lahendada taotlus hüvitada süüteomenetluses tekitatud kahju süüteomenetluses tekitatud kahju
hüvitamise seaduse kohaselt (p 10).
16.01.2016 koostatud kiirusmõõturi kasutamise protokollist nähtub, et kaebuse esitaja Sten
Tiku juhitud sõiduki BMW x5 registreerimismärgiga XXX sõidukiiruse mõõtmiseks kasutati
16.01.2016 kell 11.40 kiirusmõõturit Stalker DSR 2X S.N DP009622. Kiirusmõõturi näidu
kohaselt oli kaebuse esitaja juhitud sõiduki sõidukiiruseks 125 km/h asulavälisel teel, kus
suurimaks lubatud sõidukiiruseks oli 90 km/h. Vastavalt mõõtemetoodikale arvestati
mõõtmisel laiendmääramatust +/- 8 km/h, mistõttu oli lõplikuks mõõtetulemuseks 117 km/h
ja lubatud sõidukiiruse ületamise määraks oli seega mitte vähem kui 27 km/h.
Väärteotoimikust nähtuvalt on kasutatud kiirusmõõtur Stalker DSR 2X DP009622
taatlustunnistuse nr TTRSS-15/00159 kohaselt taadeldud 22.07.2015 taatlustsükliga kuni
21.07.2016. Kohtule edastatud teabe kohaselt on kiirusmõõturit kasutanud patrullpolitseinik
Tanel Paavel läbinud pädeva mõõtja koolituse 25.08.2015. Kohtuistungil üle kuulatud
tunnistaja S.Kaio ütlused ja kohtuistungil vaadatud videosalvestus kinnitavad seda, et mõõdeti
just kaebuse esitaja juhitud sõidukit ja kiiruse mõõtmise asjaolud ning kiiruse fikseerimine
olid videosalvestuselt üheselt tajutavad. Taolistest andmetest saab tulla järeldusele, et
mõõtetulemus on mõõteseaduse § 5 lg 1 mõttes jälgitav, kuivõrd mõõtmist on teostanud
pädev mõõtja, kasutades taadeldud mõõtevahendit, järgides seejuures mõõtemetoodikat.
Kohus leiab, et väärteomenetluses tehtud mõõtmise tulemusega on väärteokoosseisu
olemasolu menetlusaluse isiku käitumises tuvastatud ning mõõtetulemusest sõltuvalt on
menetlusaluse isiku käitumine õigesti kvalifitseeritud LS § 227 lg-s 2 ettenähtud väärteona.
Seega puuduvad väärteoasjas VTMS § 29 sätestatud väärteomenetlust välistavad asjaolud
VTMS § 133 p 1 mõttes. Samuti on tuvastatud, et menetlusalusele isikule süüks arvatud tegu
on aset leidnud (§ 133 p 2) ning selle on toime pannud menetlusalune isik (§ 133 p 3). Kuna
menetlusalune isik juhtis sõidukit kiirusega, mis ületas asulavälisel teel lubatud suurimat
sõidukiirust (90 km/h) mitte vähem kui 27 km/h, siis rikkus menetlusalune isik LS § 15 lg 1 p
1 nõudeid ja tegemist on väärteoga LS § 227 lg 2 mõttes ja see süütegu on õigesti
kvalifitseeritud (§ 133 p 4).
Vaidlustatud otsusest nähtuvalt määras menetlusalusele isikule karistuse Politsei- ja
Piirivalveameti Lõuna prefektuuri Jõgeva politseijaoskonna patrulltalituse patrullpolitseinik
Taivo Rosi, kes on täidesaatva riigivõimu volitustega asutuse ametnik VTMS § 9 p 1 ja § 10
lg 1, 2 mõttes ning kuna tegemist on politseiametnikuga, on ta pädev otsust koostama (§ 133
p 5). Väärteoasja materjalidest ei ilmnenud, et kohtuväline menetleja oleks kohtuvälises
menetluses     väärteoasja menetledes       või    otsust   koostades    jätnud    järgimata
väärteomenetlusõiguse nõudeid (§ 133 p 6).
Menetlusalust isikut karistati LS § 227 lg-s 2 ettenähtud väärteo toimepanemise eest
põhikaristusena mootorsõiduki juhtimisõiguse äravõtmisega 3 kuuks. LS § 227 lg 2 kohaselt
karistatakse mootorsõidukijuhi poolt lubatud suurima sõidukiiruse ületamise eest 21-40
                                              4
kilomeetrit tunnis rahatrahviga kuni 100 trahviühikut või sõiduki juhtimisõiguse äravõtmisega
kuni kuue kuuni ning LS § 227 lg 5 p 1 kohaselt võib kohaldada ka lisakaristusena sõiduki
juhtimise õiguse äravõtmist ühest kuust kuni kolme kuuni. Seega järeldub, et kohtuvälise
menetleja määratud põhikaristus, 3 kuuline sõiduki juhtimisõiguse äravõtmine, on LS § 227 lg
2 ettenähtud sanktsiooni keskmises määras.
Kohtuväline menetleja on oma otsuses leidnud, et karistuse määramisel arvestatakse ka
menetlusaluse isiku varasema käitumisega, ehk kolme kehtivat samalaadset rikkumist ning LS
§ 227 lg 2 sätestatud sõidukiiruse ületamisel ei saa seda rikkumist hinnata ebaolulise või
kerge rikkumisena. Samuti on leitud, et juhtimisõiguse äravõtmine omab konkreetse
menetlusaluse isiku asjas eripreventiivset eesmärki, sundimaks menetlusalust isikut hoiduma
uute samalaadsete rikkumiste toimepanemisest. Kohtuväline menetleja on otsuses toonitanud,
et kolm kehtivat rikkumist on toime pandud alates juunist 2015 kuni 16. jaanuar 2016.
Menetlusalust isikut on karistatud rahatrahvidega, millest kõik on küll tasutud, kuid isik
jätkab endiselt samalaadsete rikkumiste toimepanemist. Seetõttu on kohtuväline menetleja
seisukohal, et juhtimisõiguse äravõtmine karistusena on kohaldatav antud menetluse raames,
kuna eelnevad karistused ei ole soovitud mõju avaldanud.
Kohus nõustub kohtuvälise menetleja määratud karistuse liigi ja karistuse määraga ning leiab,
et karistuse määramine on toimunud kooskõlas karistamise kohaldamise alustega (p 7).
Arvestades menetlusaluse isiku süü suurust ja menetlusaluse isiku karistusandmeid, puudub
ka alus väärteomenetluse lõpetamiseks VTMS § 30 alustel (§ 133 p 8).
Väärteoasja materjalidest ja menetlusaluse isiku isikuandmetest nähtuvalt on menetlusaluse
isiku puhul tegemist täisealise isikuga, mistõttu puuduvad ka alused väärteomenetluse
lõpetamiseks ja alaealisele kohaldatavate mõjutusvahendite kohaldamiseks VTMS § 133 p 9
mõttes. Ja kuna puudub taotlus hüvitada süüteomenetluses tekitatud kahju, siis puudub ka
vajadus lahendada küsimus süüteomenetluses tekitatud kahju hüvitamiseks (§ 133 p 10).
Arvestades süüteo asjaolusid, s.h seda, et kiiruse ületamine mitte vähem kui 27 km/h ei
saanud menetlusalusele isikule kuidagi jääda märkamata ja menetlusaluse isiku ütlusi, et ta
võis lubatud sõidukiirust mõningal määral ületada, leiab kohus, et antud süütegu pandi toime
tahtlikult.
Süüd välistavaid ja õigusvastasust välistavaid asjaolusid kohus ei tuvastanud.
Seega on kohtu arvates tuvastamist leidnud, et menetlusalune isik ületas asulavälisel teel
lubatud suurimat sõidukiirust (90 km/h) mitte vähem kui 27 km/h võrra, millega rikkus
LS § 15 lg 1 p 1 nõudeid ja pani toime LS § 227 lg 2 ettenähtud väärteo.
Karistuse mõistmine
Kohus nõustub kohtuvälise menetleja määratud karistuse liigi ja karistuse määraga ning
põhjendab seda järgnevalt.
Vastavalt KarS § 56 lg 1 sätetele on karistamise aluseks isiku süü. Karistuse mõistmisel kohtu
poolt või määramisel kohtuvälise menetleja poolt arvestatakse kergendavaid ja raskendavaid
asjaolusid, võimalust mõjutada süüdlast edaspidi hoiduma süütegude toimepanemisest ja
õiguskorra kaitsmise huvisid.
Käesoleval juhul võib lubatud suurima sõidukiiruse ületamise määra arvestades öelda, et
menetlusaluse isiku süü LS § 227 lg 2 mõttes on keskmine, kuna lubatud suurimat
sõidukiirust on LS § 227 lg-s 2 nimetatud vahemikku silmas pidades ületatud keskmises
määras, s.o 27 km/h võrra. Antud väärteo eripära arvestades sõltub süü suurus isiku lubatud
piirmäära ületavast sõidukiiruse ületamise määrast ehk mida rohkem suurimat lubatud
sõidukiirust ületatakse, seda suurem on süü ja seda suurem peab olema ka määratud karistus.
See on tuletatav juba seadusest endast, kus on sätestatud karistuse määrad diferentseeritult
vastavalt lubatud piirmäära ületamisele. Arvestades LS § 227 lg 2 piirmäärasid, milleks on
21-40 km/h, siis menetlusaluse isiku lubatud piirmäära ületamine oli 27 km/h ehk sätestatud
                                               5
piirmäära keskmise määra lähedane, seega on ka isiku süü keskmine ja karistus peaks vastama
vastava karistuse määra keskmise määra lähedasele määrale.
Karistuseks on LS § 227 lg 2 ettenähtud väärteo toimepanemise eest rahatrahv kuni 100
trahviühikut või sõiduki juhtimisõiguse äravõtmine kuni 6 kuuks. Karistuse liigi valikul tuleb
lähtuda nii menetlusaluse isiku süü suurusest, kui varasemast liikluskäitumisest. Arvestada
tuleb menetlusaluse isiku süü suurust, mis on keskmine ja asjaolu, et menetlusalust isikut on
2015 aasta jooksul kolmel korral karistatud samalaadsete liiklusalaste väärtegude
toimepanemise eest. Kohtuvälise menetleja 14.06.2015 otsusega karistati menetlusalust isikut
LS § 227 lg 2 ettenähtud väärteo toimepanemise eest rahatrahviga 260 eurot, 18.08.2015 ja
06.12.2015 otsustega LS § 227 lg 2 ettenähtud väärtegude toimepanemise eest kummalgi
korral rahatrahviga 400 eurot. Kõik määratud rahatrahvid on tasutud ja viimane neist
07.12.2015. Vaatamata sellele, et kahel viimasel korral karistati menetlusalust isikut
ettenähtud sanktsiooni maksimummääras ja menetlusalune isik tasus määratud rahatrahvid,
pani menetlusalune isik kuu aja möödudes viimase trahvi tasumisest toime käesolevas
väärteoasjas menetlusesemeks oleva samalaadse väärteo. Sellisest menetlusaluse isiku
käitumisest saab järeldada, et ka sanktsiooni ülemmääras määratud rahatrahvid oodatud
eesmärki ei täida ja menetlusalune isik jätkab liikluses juhina osaledes samalaadset ja
süsteemset õigusvastast ning teisi liiklejaid ja iseennast ohustavat käitumist. Selline
menetlusaluse isiku käitumismuster näitab, et rahatrahv kui mõjutusvahend on ennast
ammendanud ning menetlusaluse isiku suhtes tuleb kohaldada teisi liiklusseaduses ettenähtud
mõjutusvahendeid.
Seega saab kaebuse esitaja suhtes kohaldada vaid teist sanktsioonis ettenähtud karistuse liiki
ja selleks on sõiduki juhtimise õiguse äravõtmine, kuivõrd senini kohaldatud rahatrahv, sh ka
korduvalt maksimummääras kohaldatud rahatrahv on jäänud tagajärjetuks ega ole sundinud
kaebuse esitajat süütegude toimepanemisest loobuma. Selline kaebuse esitaja suhtumine
määratavatesse rahatrahvidesse ja liiklusohutusse viitab üheselt sellele, et rahatrahv kui
karistusliik ei ole kaebuse esitaja suhtes enam kohaldatav.
Süü kõrval arvestatakse ka karistust kergendavate ja raskendavate asjaolude olemasolu.
Kohtuvälise menetleja otsusest nähtuvalt ei ole karistust kergendavaid ega raskendavaid
asjaolusid tuvastatud. Kohtuistungil avaldas menetlusalune isik kahetsust, kuid menetlusaluse
isiku selgitustest saab järeldada, et ta küll möönab võimalust, et ta on väärteo toime pannud,
kuid tema kaebuse esitamise põhieesmärk on saavutada kas kohaldatud karistuse liigi
muutmine või karistuse kergendamine. Seetõttu ei saa ka kohus kohtuistungil avaldatud
kahetsust arvestada siirana, st asjaoluna, mis võiks määratud karistust kergendada.
KarS § 56 lg 1 kohaselt tuleb karistuse valikul lähtuda ka võimalusest, et karistus sunnib
isikut edaspidi loobuma uute süütegude toimepanemisest. Sõiduki juhtimisõiguse äravõtmise
esmane eesmärk on tagada, et isik ei saaks enam samalaadseid rikkumisi toime panna.
Kaebuse esitajale süüks arvatud määral suurimat lubatud sõidukiirust saab ületada vaid
teadlikult ja tahtlikult, kuivõrd kiiruste vahe lubatu ja tegeliku vahel on niivõrd suur. Kohus
leiab, et kuna antud juhul on tuvastatud nii piirmäära oluline ületamine kui ka menetlusaluse
isiku hoolimatu suhtumine oma teosse, saab juba eripreventiivsetest kaalutlustest lähtuvalt
asuda seisukohale, et juhtimisõiguse äravõtmine põhikaristusena on põhjendatud.
Kohtupraktika kohaselt arvestatakse karistuse määramisel/mõistmisel ka isiku käitumisega
enne ja pärast süüteo toimepanemist, kuivõrd need andmed iseloomustavad isiku
käitumisharjumusi ning aitavad hinnata uue samalaadse süüteo toimepanemise tõenäosust.
Karistusregistri andmete kohaselt on kaebuse esitajat samalaadsete väärtegude
toimepanemiselt kinni peetud 14.06.2015, 18.08.2015 ja 06.12.2015 ning menetlusesemeks
olev süütegu on toime pandud 16.01.2016. Seega on kaebuse esitaja samalaadsed väärteod
toime pannud neljal korral poole aasta jooksul ning taolist samalaadsete väärtegude
toimepanemist saab hinnata süsteemse ja harjumusliku käitumisena ning järjestikused
väärtegude toimepanemiselt kinnipidamised ja rahatrahvide määramised kaebuse esitajat
õiguskuulekusele ei sunni. Selline süsteemne õigusvastane käitumine viitab üheselt sellele, et
kaebuse esitaja suhtub liiklusnõuetesse, liiklusohutusse ja juhi kohustustesse ning võimalikku
                                              6
järgmisesse karistusse üleolevalt ning kohtu arvates on sellise suhtumisega juht liikluses
ohtlik. Omaks võetud kohtupraktika kohaselt võib ka keskmise süü korral määrata/mõista
süüdlasele karistust ettenähtud sanktsiooni keskmist määra ületavas määras kui varem
korduvalt karistatud isikus on vaja kinnistada arusaama keelunormi kehtivusest. Antud juhul
olnuks sellise põhimõtte kohaldamine kaebuse esitaja suhtes kohane ja väärteoasjas kogutud
tõendid võimaldanuks menetlusaluse isiku suhtes kohaldada ka määratust rangemat karistust.
Kaebemenetluses aga kohus kaebuse esitaja olukorda raskendada, so rangemat karistust
mõista ei saa, mistõttu tuleb määratud karistust lugeda proportsionaalseks.
Karistuse määramisel tuleb lisaks lähtuda ka õiguskorra kaitsmise huvidest ning kohtu arvates
kuulub õiguskorra alla ka liikluskord. Liikluses on aga suurima ohu allikaks teistele
liiklejatele mootorsõidukijuhid, kes järjekindlalt ei täida liikluskorda tagavaid õigusnorme
korrektselt. Kaebuse esitanud isiku väärteoasja materjalidest nähtuvalt eiras kaebuse esitaja
teadlikult liiklusnõudeid. Seetõttu, arvestades menetlusaluse isiku poolt toimepandud teo
iseloomu, ja eelnevate väärteokaristuste olemasolu, mis on määratud ainuüksi 2015 aasta
jooksul, leiab kohus, et ka õiguskorra kaitsmise huvidest lähtuvalt pelgalt rahaline
mõjutamine kaebuse esitajat liikluses õiguskuulekalt ja teiste ohustamist vältivalt käituma ei
sunni ja kaebuse esitaja suhtes tuleb kohaldada teiseliigilist põhikaristust, mille tulemusena
ohtlik liikleja liiklusest kõrvaldatakse. Üldpreventsiooni arvestades leiab kohus, et teadmine,
et ohtlikud juhid kõrvaldatakse liiklusest, võib suurendada ka teiste liiklejate turvatunnet. Neil
asjaoludel on kohus seisukohal, et kohtuvälise menetleja poolt põhikaristusena mootorsõiduki
juhtimisõiguse äravõtmine on peale süü suuruse põhjendatud ka eri- ja üldpreventiivsetest
kaalutlustest lähtudes.
Samuti juhib kohus tähelepanu asjaolule, et menetlusaluse isiku kaebus kannab endas ainsat
eesmärki - kergendada oma olukorda, so saavutada karistusliigi muutmine või karistuse
oluline kergendamine ja saada võimalus jätkuvalt juhina liikluses osaleda. Selline seisukoht
ilmnes ka kohtuistungil kaebuse esitaja antud selgitustest.
Seadusandja on antud väärteo puhul ette näinud karistuse, milleks on rahatrahv või
juhtimisõiguse äravõtmine. LS § 227 lg 5 p 1 kohaselt võib lisaks põhikaristusele määrata ka
lisakaristuseks juhtimisõiguse äravõtmist, s.t liiklusseaduse alusel oleks ka esmakordse
rikkumise puhul võimalik määrata põhikaristusele lisaks lisakaristus juhtimisõiguse
äravõtmise näol. Seega võinuks rahatrahviga kaasneda ka lisakaristus. Antud juhul on
rahatrahvi kui tulemusteta jäänud karistusliigi kohaldamisest loobutud. Karistusregistri
andmetest nähtuvalt on kaebuse esitajat juba korduvalt rahatrahvidega karistatud, kuid
oodatud mõju see karistusliik avaldanud ei ole. Seega ei saa sellist mõju avaldada ka järgmine
rahatrahv või järgmised rahatrahvid ja rahatrahv kui karistusliik on ennast ammendanud,
mistõttu on juhtimisõiguse äravõtmine karistusliigina põhjendatud ning puudub igasugune
alus käesolevas kaebemenetluses asuda muutma kaebuse esitaja suhtes kohaldatud karistuse
liiki. Samas on üheselt tuvastatud ka see, et puuduvad igasugused karistusõiguse põhimõtetest
tulenevad alused karistuse mõistmiseks ettenähtud sanktsiooni alammääras. Tegemist ei ole
esmakordse ja vähese süüga süüteoga, mille toimepanemise osas oleks samaaegselt tuvastatud
ka selliseid kergendavaid asjaolusid, mis annaks aluse karistuse oluliseks kergendamiseks.
Tegemist on massiliselt toime pandava süüteoga ja kaebuse esitaja liikluskäitumisest saab
järeldada, et selline käitumine on kaebuse esitajale omaseks saanud.
Kaebuse esitaja on põhjendanud juhtimisõiguse vajalikkust seoses tööülesannete täitmise ja
sellest tulenevalt pere ülalpidamise kohustusega. Samas nähtub kaebuse esitaja selgitustest, et
väärteo panigi ta toime tööülesandeid täites ning kaebuse esitaja on teadlik sellest, et talle on
juhtimisõigus töötamiseks vajalik. Seonduvalt kaebuses osutatud juhtimisõiguse
vajalikkusega võimaliku tehtava töö iseloomu tõttu märgib kohus, et see on küll inimlikust
aspektist vaadatuna mõistetav, kuid ei ole aluseks juhtimisõiguse ära võtmata jätmiseks.
Senise kohtupraktika kohaselt ei ole töökoha kaotamise võimalus iseenesest mootorsõiduki
juhtimise õiguse äravõtmist välistav asjaolu, sest KarS § 50 lg 2 kohaselt ei või mootorsõiduki
juhtimise õigust ära võtta üksnes isikult, kes kasutab seda sõidukit liikumispuude tõttu (RK 3-
1-1-26-10). Kaebuse esitanud isikul KarS § 50 lg 2 sätestatud asjaolu esinemise kohta kohtule
                                                7
andmeid esitatud ei ole. Seega kaaludes riivatavaid õigushüvesid, asub kohus seisukohale, et
antud olukorras kaaluvad kollektiivsed õigushüved kaasliiklejate ning ka kaebuse esitaja enda
elu ja tervise säilimise näol üles kaebuse esitaja elukorralduse võimaliku muutuse ja
ebamugavuse edasisel töötamisel. Kohus peab vajalikuks märkida, et juhtimisõiguse
olemasolu ei saa olla töötamise ainus eeltingimus. Lisaks sellele ei olnud teadmine
juhtimisõiguse vajalikkusest ootamatu ja ei tekkinud pärast vaidlusaluse väärteootsuse
kättesaamist, vaid menetlusalune isik oli juhtimisõiguse vajalikkusest tööülesannete täitmisel
teadlik nii menetlusesemeks olevat väärtegu toime pannes kui ka eelmisi väärtegusid toime
pannes. Kui aga isik leiab, et temal on töötamine võimalik vaid juhtimisõiguse olemasolul,
siis peab isik ka liikluses käituma viisil, mis juhtimisõiguse säilimise tagab, s.o käituma
liikluses õiguskuulekalt ja liiklusnõudeid järgides, mistõttu peaks isik piisava huvi ja hoolsuse
ülesnäitamisel tegema kõik enesest oleneva, et tema ja temast sõltuvate lähedaste olukord
tema enese tahtliku õigusvastase käitumise tõttu liikluses ei halveneks. Menetlusesemeks
oleva väärteo toimepanemine ja kaebuse esitaja süsteemne ja järjekindel liiklusnõuete
eiramine aga viitab üheselt sellele, et kaebuse esitaja suhtub nii võimalikesse karistustesse kui
ka enese ja teiste ohutusse ükskõikselt ning menetlusaluse isiku objektiivne käitumine
liikluses viitab üheselt sellele, et ka võimalik ebamugavus edasisel töö tegemisel ei sundinud
kaebuse esitajat liikluses õiguskuulekalt käituma.
Kohtu arvates on kaebuse esitaja suhtes sõiduki juhtimisõiguse äravõtmine karistusena
ainuõige ja menetletavas väärteoasjas kohaldamisele kuuluv karistuse liik, kuivõrd sellise
karistusega eemaldatakse kaebuse esitaja kui nii iseendale kui ka kõigile teistele ohtlik liikleja
liiklusest, mille tulemusena suureneb ka liiklusohutus ja selline karistusliik täidab nii eri- kui
ka üldpreventiivsed eesmärgid.
Kokkuvõtvalt asub kohus seisukohale, et kaebuse lahendamisel ei ilmnenud menetlus- või
materiaalõiguse ebaõiget kohaldamist ning ka kaebuse argumentides ei osutatud sellistele
minetustele, millega kaasneks või võiks kaasneda kohtuvälise menetleja otsuse muutmine või
tühistamine. Seega puudub õiguslik alus kohtuvälise menetleja seadusliku ja põhjendatud
otsuse muutmiseks või tühistamiseks ning esitatud kaebus tuleb jätta rahuldamata.




Märt Toming
Kohtunik
/allkirjastatud digitaalselt/




                                                8

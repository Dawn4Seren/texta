                                                                              4-16-6704




                           KOHTUOTSUS
                              EESTI VABARIIGI NIMEL


Kohus                           Harju Maakohus

Otsuse tegemise aeg ja koht     22. november 2016 Tallinn, Liivalaia kohtumaja

Väärteoasja number              4-16-6704 (2315,16,004373)

Kohtunik                        Külli Iisop

Kohtuistungi sekretär           Sigrid Dikker

Tõlk                            Oleg Zolotarjov

Väärteoasi                      Vladimir Burdakovi esitatud kaebus Politsei- ja
                                Piirivalveameti Põhja prefektuuri korrakaitsebüroo
                                liiklusjärelevalvekeskuse 26.08.2016 otsuse peale
                                väärteoasjas nr 2315,16,004373

Kohtumenetluse pooled           Kaebuse esitaja (menetlusalune isik): Vladimir Burdakov
                                (isikukood: 35911080268, elukoht: XXXX; töökoht:
                                XXXXOÜ)

                                Kaebuse esitaja kaitsja: Igor Sumarok            (Alinea
                                Õigusbüroo OÜ, Kerese 5, 20309 Narva)

                                Kohtuväline menetleja: Politsei- ja Piirivalveameti Põhja
                                prefektuuri korrakaitsebüroo liiklusjärelevalvekeskus
                                (asukoht: Rahumäe tee 6/1, 11316 Tallinn)

Kohtuistungi toimumise aeg      08.11.2016

Istungil osalenud isikud        Menetlusalune isik: Vladimir Burdakov ja tema esindaja
                                Igor Sumarok;
                                Kohtuväline menetleja: PPA Põhja prefektuuri
                                korrakaitsebüroo liiklusjärelevalvekeskuse esindaja
                                Hannes Küünarpuu
                                               2



RESOLUTSIOON
Vladimir      Burdakovi      kaebus     PPA     Põhja     prefektuuri    korrakaitsebüroo
liiklusjärelevalvekeskuse 26.08.2016 otsuse peale väärteoasjas nr 2315,16,004373 jätta
rahuldamata ning otsus muutmata.
Trahv (80 eurot) tuleb tasuda kohtuvälise menetleja otsuses näidatud Rahandusministeeriumi
arvele EE891010220034796011 SEB pangas, arvele EE932200221023778606 Swedbank
pangas, arvele EE403300333416110002 Danske pangas või arvele EE701700017001577198
Nordea pangas. Kohustuslik on märkida ka viitenumber 10220165152935.

Edasikaebamise kord
Väärteomenetluse seadustiku (VTMS) §-de 155 ja 156 alusel on menetlusaluse isiku
advokaadist kaitsjal, kohtuvälisel menetlejal või tema advokaadist esindajal õigus esitada
kassatsioonikaebus Riigikohtule 30 päeva jooksul, arvates päevast, mil kohtuotsus on
kohtumenetluse pooltele tutvumiseks kättesaadav. Kassatsiooni esitamise soovist tuleb
maakohtule teatada 7 päeva jooksul alates kohtuotsuse või selle lõpposa kuulutamisest.

Asjaolud ja kohtumenetluse poolte seisukohad
1. Politsei- ja Piirivalveameti Põhja prefektuuri Korrakaitsebüroo liiklusjärelevalvekeskuse
26.08.2016 otsusega nr 2315,16,004373 karistati V. Burdakovi Liiklusseaduse (LS) § 227 lg 1
järgi rahatrahviga 80 eurot. Otsuse kohaselt juhtis V. Burdakov 23.04.2016 kell 10.44
Tallinnas Narva mnt-l Ussimäe ja Priisle vahelisel lõigul mootorsõidukit asulasisesel teel
kiirusega 73 km/h +/- 3 km/h, millega ületas antud teelõigul lubatud suurimat sõidukiirust (50
km/h) mitte vähem kui 20 km/h võrra.
Sellega rikkus V. Burdakov LS § 15 lg 1 p 2 nõudeid.

2. Vladimir Burdakov esitas mainitud otsuse peale kaebuse, milles palub lõpetada menetlus
VTMS § 29 lg 1 p 1 alusel. Kaebaja märgib, et koostatud väärteoprotokoll ei vasta kehtivatele
nõuetele, mistõttu ei saa selle põhjal otsust teha. Protokollis pole nimetatud usaldusväärseid
tõendeid, mille alusel oleks võimalik tuvastada, et V. Burdakov pani toime väärteo. Samuti on
väärteoasja materjalid ebaküllased väärteo toimepanemise kindlakstegemiseks. Lisaks ei ole
kohtuväline menetleja analüüsinud ega andnud hinnangut kaebaja 15.08.2016 esitatud
vastulausele. Oma kaebuse juurde jäi V.Burdakov ja tema esindaja ka kohtuistungil.

3. Kohtuvälise menetleja esindaja palus jätta kaebus rahuldamata, sest alused otsuse
tühistamiseks puuduvad. V. Burdakovile etteheidetav tegu on tõendatud ja õigesti
kvalifitseeritud, õigusvastasust ja süüd välistavad asjaolud puuduvad. Arutatavas asjas on
tõenditeks kiirusmõõturi kasutamise protokoll ja R. Rubinovi ütlused. Tunnistaja ütlustes pole
põhjust kahelda, kiirusmõõtur oli taadeldud ja mõõtmist teostas erialaselt pädev isik.
Väärteoprotokoll on koostatud nõuetekohaselt.

Tuvastatud asjaolud ja kohtu järeldused
4. Menetledes väärteoasja kohtuvälise menetleja otsuse peale esitatud kaebuse alusel, arutab
maakohus väärteoasja täies ulatuses.

Poolte vahel ei ole vaidlust selles, et 23.04.2016 peatati liikluskontrolli käigus Vladimir
Burdakovi juhitav sõiduauto ning kaebajale heideti ette sõidukiiruse ületamist asulasisesel teel
mitte vähem kui 20 km/h.

Kiiruseületamist tõendab kiirusmõõturi kasutamise protokoll, millest nähtub, et V. Burdakovi
poolt juhitud sõiduauto liikumiskiiruse mõõtmisel näitas politsei poolt kasutatud seadme
                                               3

(TraffiPatrol XR nr 507-207/09340) lugem 50 km/h teelõigul 73 km/h laiendmääramatusega
+/- 3 km/h. Kohtuistungil on tunnistajana üle kuulatud politseitöötaja Roman Rubinov. kelle
sõnul mõõtis ta kiirust Narva maanteel, Priisle tee ja Ussimäe tee vahelisel teelõigul seadmega
TraffiPatrol. Mõõtevahend oli taadeldud ja selle seadme töökorras olekut oli testitud samal
hommikul vahetult enne vahetuse algust kell 07.30. Teel oli vähe autosid, mistõttu oli mugav
mõõta ja oli näha, et kaebaja auto läheneb suure kiirusega eessõitvale autole. Seetõttu ta
mõõtiski tagant läheneva auto kiirust. Seadme tabloole mõõtmise käigus fikseerunud kiirust
näitas ta ka V.Burdakovile.

Kohus on istungil üle kuulanud ka väärteoprotokolli koostanud patrullpolitseiniku Jelena
Orlova, kelle sõnul mõõtis kiirust tema paariline R. Rubinov ja tema seisis samal ajal mõõtja
kõrval. Mõõteriistal fikseeritud näitu tema mõõtmise ajal ei näinud, küll aga nägi autos olles
mõõturil salvestatud kiirust ja ka mõõtmise kellaaega. Seetõttu tegi ta rikkumise kellaaja
kohta protokolli paranduse. Protokolli koostades kirjutas ta esialgselt ajaks kell 10.59 ja kui
oli kellaaega kontrollinud mõõtevahedi näidul, parandas kellaajaks 10.44. Kuna mõõdetava
teelõigu tänavanimedes olid tähevead, tegi ta hiljem ka sinna parandused, seda tutvustati ka
menetlusalusele isikule, kes keeldus aga paranduste tutvustamise kohta allkirja andmast.

Kohus ei pea asjakohaseks kaebaja kaitsja väidet, mille kohaselt ei saa koostatud
väärteoprotokolli ja kiirusmõõturi kasutamise protokolli alusel otsust teha, kuivõrd need ei
vasta kehtivatele nõuetele. Väärteoprotokoll vastab VTMS §-s 69 sätestatud sisunõuetele, mh
on seal piisava täpsusega kirjeldatud V. Burdakovile etteheidetavat rikkumist, märgitud
väärteo kvalifikatsioon, antud menetlusalusele isikule võimalus anda omapoolseid selgitusi
ning kirja pandud ülevaade kogutud tõenditest. Mis puudutab protokollides sisalduvaid
parandusi, siis tunnistajad on kohtus selgitanud, et dokumendid koostatakse autos n.ö põlve
peal ja paranduste näol on tegemist eksimustega, mis parandati V. Burdakovi teadmisel.

Põhjendamatu on kaebaja väide selle kohta, justkui ei oleks protokollides märgitud väärteo
toimepanemise ja mõõtmise koht piisava täpsusega. Väärteoprotokollist tulenevalt on teo
toimepanemise kohaks Narva mnt Ussimäe ja Priisle tee vaheline lõik ning kiirust mõõdeti
kiirusmõõturi kasutamise protokollist tulenevalt samuti sellel teelõigul. Google
kaardiandmete kohaselt on nimetatud lõikude vahe ca 600 meetrit. Seega on rikkumise koht
kirjeldatud piisava täpsusega ja mõõtmise paika on tunnistaja kohtus kaardi pealt näidanud.
Tegemist on sirge teelõiguga ning kohtu arvates ei saa GPS asukoharakenduse kasutamata
jätmine kaasa tuua ebaõigeid järeldusi.

Kaebaja ütlusi, mille kohaselt võis tema sõidukiirus olla 55 km/h, peab kohus
ennastõigustavaks, sest need ei haaku teiste tõenditega. Kaebaja on ise kinnitanud, et
arutatava teo toimepanemise ajal ei olnud liiklus tihe, üks auto sõitis tema ees ja üks tuli vist
vastu. Seega ei saanud politseiametnikul olla raskusi mõõtevahendi suunamisega konkreetsele
autole. Kuivõrd kiirusmõõturi kasutamise protokolli kohaselt jõudis kaebaja auto järele ees
liikuvale sõidukile, ei ole tõenäoline ka see, et kogenud patrullpolitseinik mõõtis ekslikult
eessõitva auto kiirust.

6. Kohtu hinnangul on V. Burdakov sõidukiiruse ületamise toime pannud vähemalt kaudse
tahtlusega, st ta pidi tajuma lubatust suurema kiiruse ületamist ja möönma rikkumist.

7. Eeltoodust tulenevalt on V. Burdakovi poolt sõidukiiruse ületamine asulasisesel teel, s.o LS
§ 15 lg 1 p 2 sätestatud rikkumine tõendatud tunnistaja ütlustega ja kiirusmõõturi kasutamise
protokolliga ning tema tegu on õigesti kvalifitseeritud LS § 227 lg 1 järgi.
                                              4

8. KarS § 56 lg 1 kohaselt on karistamise aluseks isiku süü. Karistuse mõistmisel kohtu poolt
või määramisel kohtuvälise menetleja poolt arvestatakse ka kergendavaid ja raskendavaid
asjaolusid, võimalust mõjutada süüdlast edaspidi hoiduma süütegude toimepanemisest ja
lähtuda tuleb ka õiguskorra kaitsmise huvidest.

LS § 227 lg 1 kohaselt võib mootorsõidukijuhi poolt lubatud suurima sõidukiiruse ületamise
eest kuni 20 kilomeetrit tunnis karistada süüdlast rahatrahviga kuni 30 trahviühikut (120
eurot). V. Burdakov ületas sõidukiirust mitte vähem kui 20 km/h, s.o selle sätte
maksimummääras ning see näitab, et tema süü on keskmisest suurem. Tema karistust
kergendavad ja raskendavad asjaolud puuduvad. Karistusregistri andmete kohaselt on tal üks
kehtiv väärteokaristus ning see rahatrahv on määratud liiklussüüteo eest.
Seega on kohtuväline menetleja õigesti lähtunud V. Burdakovi süü suurusest ning silmas
pidanud karistuse eri- ja üldpreventiivseid eesmärke ning määranud karistuseks rahatrahvi 20
trahviühikut, mis on 80 eurot.

Kohtu hinnangul peab V. Burdakov talle mõistetava karistusega tunnetama, et juht ei tohi
liiklusseaduses sätestatud nõuetesse suhtuda ükskõikselt. Kaebaja ei ole aru saanud, et
liiklusjärelevalve teostamise eesmärk ei ole autojuhtide kiusamine, vaid õigete
liiklusharjumuste kujundamisele kaasaaitamine ning liiklusohutuse parandamine. Kui kaebaja
soovib edaspidigi mootorsõiduki juhina liikluses osaleda, tuleb tal oma käitumisharjumusi
muuta ning liigelda viisil, mis oleks turvaline nii iseendale kui ka teistele kaasliiklejatele.

Eeltoodust tulenevalt leiab kohus, et V. Burdakovile määratud karistus on põhjendatud ning
selle tühistamiseks puudub alus. Karistus vastab V. Burdakovi süü suurusele, on vajalik tema
mõjutamiseks edaspidi mitte enam toime panna uusi süütegusid ning on kooskõlas ka
õiguskorra kaitsmise huvidega.


Menetlusnormid, millest kohus juhindub otsuse tegemisel, on VTMS § 132 p 1, 133-135.



Külli Iisop
Kohtunik
/allkirjastatud digitaalselt/

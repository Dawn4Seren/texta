                              KOHTUOTSUS
                              EESTI VABARIIGI NIMEL


Kohus                           Viru Maakohus

Kohtunik                        Heli Väinaste

Otsuse tegemise aeg ja koht     08. aprill 2016, Rakvere kohtumaja

Väärteoasja number              4-16-283

Väärteoasi                      Jaak Juuriku väärteoasi AS § 53 lg 1 järgi

Vaidlustatud lahend             Maksu- ja Tolliameti tollikorralduse osakonna Põhja
                                liikuvkontrollitalituse peainspektor Zinaida Saare
                                31.12.2015 otsus nr 930013001011/19 väärteoasjas nr
                                930013001011

Kohtumenetluse pooled ja
nende esindajad                  Kaebuse esitaja: menetlusalune isik Jaak Juurik (ik:
                                 35312045212; elukoht: xxxx);
                                 Kaitsja: vandeadvokaat Küllike Namm (Advokaadibüroo
                                 Küllike Namm; Laada 27, 44310 Rakvere; e-post:
                                 info@namm.ee);
                                 Kohtuväline menetleja: Maksu- ja Tolliamet (Lõõtsa 8a,
                                 15176 Tallinn)

Menetluse liik                   Kirjalik menetlus


RESOLUTSIOON:

1.Jaak Juurik’u kaebus rahuldada.


2. Tühistada Maksu- ja Tolliameti (registrikood 70000349) tollikorralduse osakonna
Põhja liikuvkontrollitalituse peainspektor Zinaida Saare 31.12.2015 otsus nr
930013001011/19 väärteoasjas nr 930013001011 Jaak Juurik’u karistamise osas AS § 53


                                                                                     1
lg 1 järgi rahatrahviga 100 trahviühikut, s.o 400 (nelisada) eurot ja menetluskulude
summas 1244,16 eurot Jaak Juurik’ult sissenõudmise osas ning lõpetada väärteomenetlus
VTMS § 29 lg 1 p 1 alusel teos väärteo tunnuste puudumise tõttu.

KrMS § 181 lg 1 alusel jätta menetluskulud summas 1244,16 eurot, s.o ekspertiisikulud,
riigi kanda.

3. Ülejäänud osas jätta Maksu- ja Tolliameti tollikorralduse osakonna Põhja
liikuvkontrollitalituse peainspektor Zinaida Saare 31.12.2015 otsus nr 930013001011/19
väärteoasjas nr 930013001011 muutmata.

4. VTMS § 23 alusel hüvitada riigieelarve vahenditest Jaak Juurik’ule tema poolt valitud
kaitsjale makstud õigusabikulud summas 537,60 (viissada kolmkümmend seitse eurot ja
60 senti) eurot.

Kohtuotsuse väljatrükk pooltele kätte toimetada ning otsuse jõustumisel saata
õigusabikulude hüvitamise osas täitmiseks Rahandusministeeriumile.

Edasikaebamise kord:

Kohtuotsuse peale on õigus esitada kassatsioon Riigikohtule. Kassatsioon esitatakse
Riigikohtule kirjalikult 30 päeva jooksul kohtuotsuse kättesaamisele järgnevast päevast
arvates. VTMS § 155 lg 2 kohaselt on kassatsiooni esitamise õigus menetlusaluse isiku
advokaadist kaitsjal, kohtuvälisel menetlejal või tema advokaadist esindajal.

Asjaolud:

1. 16.05.2013 alustas Maksu- ja Tolliameti (MTA) tollikorralduse osakonna Põhja
liikuvkontrolltalituse peainspektor Zinaida Saar väärteoasjas nr 930013001011 menetlust TubS
§ 39 lg 1 tunnustel kahtluse kontrollimiseks selle kohta, et Jaak Juurik hoiab ja müüb
salasigarette. 17.05.2013 toimus Jaak Juuriku elumajas ja abihoones aadressil xxxx
läbiotsimine, mille käigus võeti ära 15020 tükki Eesti maksumärkideta sigaretti ja alkoholi,
mida ekspertiisi järgi oli 27,47 liitrit. 20.06.2013 tegi MTA väärteomenetluse osalise
lõpetamise määruse, millega lõpetas väärteomenetluse alkoholitoodete osas kuriteo tunnuste
ilmnemise tõttu ning edastas väärteoasja materjalid MTA Uurimisosakonnale
kriminaalmenetluse alustamise otsustamiseks. 02.04.2015 tegi prokuratuur kriminaalmenetluse
lõpetamise määruse, sest 01.01.2015 jõustunud AS § 7 lg 5 redaktsiooni kohaselt ei olnud
tegemist suure kogusega ning seetõttu ei olnud täidetud KarS § 375 lg 1 koosseis. 28.04.2015
tegi MTA väärteoasja uuendamise määruse, millega uuendas väärteoasjas menetluse
käitlemiseks mittelubatud alkoholi- ja tubakatoodete hoidmise kohta Jaak Juuriku suhtes.

2. 01.12.2015 koostas MTA tollikorralduse osakonna Põhja liikuvkontrollitalituse peainspektor
Zinaida Saar Jaak Juuriku suhtes väärteoprotokolli väärteoasjas nr 930013001011. Protokolli
kohaselt 17.05.2013 avastati läbiotsimise käigus Jaak Juuriku elukohast, aadressil xxxx, ca 2,05
liitrit alkoholilõhnalist vedelikku, mis asus kolmes 1,0-liitrilises plastmasspudelis. Elumaja
köögist riiuli pealt leitud Abloy võtmega tegi Jaak Juurik lahti kinnistu kõrval asuva abihoone
ukse, mille taga olevast ruumist avastati üks 5-liitriline plastanum ja üks 25-liitriline
plastkanister alkoholilõhnalise vedelikuga üldkoguses ca 13,3 liitrit, ca 2-meetriline plastvoolik
ning 13 vedelikuga täidetud pudelit mahuga 0,7 liitrit etiketiga Nordfjord Vodka märgitud
kangusega 37,5%, milledel puudusid maksumärgid. Ekspertiisiaktist nr 1-9/333-1 04.06.2013
lähtuvalt ekspertiisiks edastatud 13 pudelis etiketiga Nordfjord Vodka proovid sisaldavad


                                                                                                2
alkoholi, kuid see ei vasta etiketil toodule, v.a kangus. Antud proovides sisalduvad
denaturantide jäljed ja vedelike kollakas värvus viitavad vedeliku illegaalsele päritolule.
Analüüsitud 13 Nordfjord Vodka pudelites oleva alkoholi maht on kokku 8,86 liitrit. Kolmes
pudelis ja kahes kanistris olev vedelik mahuga kokku 18,61 liitrit on alkohol
etanoolisisaldusega vahemiku 35,1-38,1 mahu% (pudelites) ning 94,4 ja 95,2 mahu%
(kanistrites), mis sisaldab denatureerivaid aineid, kuid ei ole denatureeritud alkohol ATKEAS
§ 13 mõistes. Kõnealuse alkoholi hoidmisega on menetlusalune isik rikkunud AS § 4 lg-s 1
sätestatud nõudeid. AS § 7 lg 1 p 1 sätestab, et keelatud on käidelda alkoholi, mis ei vasta AS
§ 4 lõikes 1 sätestatud nõuetele. 17.05.2013 koostatud menetlusaluse isiku ülekuulamise
protokollis tunnistas Jaak Juurik, et müüs alkoholi ja sigarette kohalikele külameestele ja
töömeestele, kes käisid tööd tegemas maja peal ning andis ka töötegemise eest tasuks.

Menetlusaluse isiku tegu vastab kuni 31.12.2014 kehtinud AS § 53 lg-s 1 kirjeldatud väärteo
tunnustele, s.o maksumärgiga märgistamata või käitlemiseks mittelubatud alkoholiga
kauplemine, samuti maksumärgiga märgistamata või käitlemiseks mittelubatud alkoholi
kaubanduslikul eesmärgil hoidmine, ladustamine, mille eest oli ette nähtud rahatrahv kuni 300
trahviühikut või arest. Samasugune karistus on ette nähtud alates 01.01.2015 kehtiva AS § 53
lg 1 järgi.

3. MTA tollikorralduse osakonna Põhja liikuvkontrollitalituse peainspektor Zinaida Saare
31.12.2015 otsusega nr 930013001011/19 väärteoasjas nr 930013001011 karistati Jaak Juurikut
AS § 53 lg 1 järgi rahatrahviga 100 trahviühikut, s.o 400 (nelisada) eurot. Juhindudes KarS §
83 lg-test 2 ja 6 ning AS § 53 lg-st 3 määrati konfiskeerida läbiotsimise protokolli nr
930013001011/2 alusel asitõendina hoiule jäetud alkohol üldkoguses 27,47 liitrit, mis asub
xxxx laos aadressil xxxx. Lähtudes KrMS § 175 lg 1 p 3, § 190 p-st 1 määrati sisse nõuda Jaak
Juurikult menetluskulud summas 1244,16 eurot OÜ Eesti Keskkonnauuringute Keskuse
ekspertiisimääruse nr 930013001011/4 04.06.2013 kaaskirja nr 1-9/333-1m alusel. Juhindudes
VTMS § 74 lg 1 p-st 14 ning KrMS § 126 lg 3 p 2 määrati tagastada Jaak Juurikule läbiotsimise
protokolli nr 930013001011/2 alusel asitõendina hoiule jäetud voolik, mis asub xxxx laos
aadressil xxxx (tollitõkend ET0063916).

4. 15.01.2016 saabus Viru Maakohtule menetlusaluse isiku Jaak Juuriku kaebus MTA
tollikorralduse osakonna Põhja liikuvkontrollitalituse peainspektor Zinaida Saare 31.12.2015
otsusele väärteoasjas nr 930013001011. Kaebuse kohaselt on Jaak Juurik seisukohal, et tema ei
ole talle etteheidetavat tegu toime pannud, kohtuvälise menetleja otsus on alusetu. Jaak Juurik
palub tühistada kohtuvälise menetleja 31.12.2015 otsus VTMS § 132 p 3 ja § 29 lg 1 p 3 alusel;
alternatiivselt tühistada kohtuvälise menetleja 31.12.2015 otsus VTMS § 132 p 3 ja § 29 lg 1 p
1 alusel; jätta menetluskulud riigi kanda; nõuda Maksu- ja Tolliametilt välja Jaak Juuriku
kahtlustatavana ülekuulamise protokoll kriminaalasjas nr 13930000342; 04.06.2013
ekspertiisiaktis nr 1-9/333-1 kasutatud seadmete mõõtetulemuste jälgitavust tõendavad
dokumendid (taatlustunnistused, tüübikinnitustunnistused).

VTMS § 29 lg 1 p 3 sätestab, et väärteomenetlust ei alustata ning alustatud menetlus tuleb
lõpetada, kui isiku suhtes on sama teo kohta tehtud väärteomenetluse lõpetamise lahend.
Käesolevas asjas on 20.06.2013 tehtud väärteomenetluse lõpetamise lahend, mistõttu tuleb
käesolev menetlus lõpetada.

Alternatiivselt tugineb kaebaja VTMS § 29 lg 1 p-le 1 ning seda järgnevatel põhjustel.
01.12.2015 koostatud väärteoprotokolli p 8 juures on Jaak Juurik märkinud, et loobub
17.05.2013 väärteomenetluse raames antud ütlustest. Taotluse juures on Jaak Juurik selgitanud,
et 17.05.2013 antud ütlused ei vasta tõele ning et Jaak Juurik jääb enda kriminaalmenetluses


                                                                                             3
antud ütluste juurde. 31.12.2015 otsuses on MTA p-s 7 leidnud, et vastulauset ei esitatud.
Kaitsja leiab, et Jaak Juuriku selgitust 01.12.2015 protokollis tuleb käsitleda tema vastulausena.
Arvestades, et 02.04.2015 kriminaalmenetluse lõpetamise määrusest nähtuvalt on prokuratuur
esitanud MTA-le kõik kriminaalasja materjalid ja Jaak Juurik on ka otsesõnu juhtinud
tähelepanu oma kriminaalmenetluses antud ütlustele, jääb arusaamatuks, kuidas on kohtuväline
menetleja viidatud materjali eiranud. Kaitsja hinnangul ei ole kohtuvälisel menetlejal võimalik
ilma tõendit hindamata asuda seisukohale, et tegemist on ebausaldusväärse tõendiga, antud
juhul ei olnud Jaak Juuriku poolt kriminaalmenetluses kahtlustatavana antud ütlused isegi mitte
väärteomenetluses tõendiks. 16.05.2013 läbiotsimismäärusest nähtuvalt on antud luba
korraldada läbiotsimist kinnistul xxxx, kinnistul asuvates hoonetes ja kohalviibivates
sõidukites. Elumaja köögist riiulilt leiti Abloy võti, millega Jaak Juurik avas kinnistu kõrval
oleva abihoone vasakult teise ukse. Seega nähtub läbiotsimise protokollist, et läbiotsimine
väljus konkreetselt kinnistult aadressiga xxxx 18. 17.05.2013 menetlusaluse isiku ülekuulamise
protokollist nähtub samuti, et tegemist oli naabruses oleva abihoonega, mis ei kuulunud Jaak
Juurikule. Tegemist oli J M kuuluva kinnistuga, millise läbiotsimiseks puudus luba. Seega on
läbiotsimist toimetatud ebaseaduslikult ning tegemist on lubamatu tõendiga. Läbiotsimise
protokolli kohaselt korraldas läbiotsimise peainspektor V G ning läbiotsimisel osalesid I V, A
R, M T ja M M. Samas puuduvad protokollil V. G ja I. V allkirjad. VTMS § 49 lg 6 kohaselt
kirjutab protokollile alla selle koostaja. Kuivõrd läbiotsimise korraldanud isik ei ole
läbiotsimise protokollile alla kirjutanud, siis ei ole ka sel põhjusel tegemist nõuetekohase
protokolliga, mis oleks tõendina kasutatav. Samuti ei ole tõendatud, et teisele isikule kuuluval
kinnistul asuvast abihoonest leitud sigaretid ja alkohol oleksid seostatavad Jaak Juurikuga.
17.05.2013 menetlusaluse isiku ülekuulamise protokollil puudub väärteo lühikirjeldus, mis
tähendab juba iseenesest, et tegemist on lubamatu tõendiga.

5. 01.02.2016 saatis kohus Jaak Juuriku kaebuse MTA-le, et saada teada kohtuvälise menetleja
seisukoht esitatud kaebuse suhtes. 09.02.2016 saabus kohtule MTA taotlus, mille kohaselt
kohtuväline menetleja loobub süüdistusest Jaak Juuriku väärteoasjas nr 930013001011 ning
taotleb kohtuvälise menetleja otsuse tühistamist VTMS § 29 lg 1 p 1 alusel. Kohtuväline
menetleja märgib, et kohtuvälise menetleja loobumine süüdistusest on kohtule siduv ning
välistab väärteoasja edasise arutamise. Riigikohtu kriminaalkolleegium on oma otsuse 3-1-1-
94-07 p-s 8 leidnud, et kuna süüdistusest loobumise regulatsioon VTMS-s puudub, siis tuleb
lähtuda VTMS §-st 2 ning kohaldada KrMS § 301. Kohtuväline menetleja leiab, et kohtul on
võimalik kohtuvälise menetleja otsus tühistada määrusega eelmenetluses kohtuistungit
korraldamata VTMS § 119 lg 1 alusel. Vastavalt väärteomenetluses teostatud OÜ
Keskkonnauuringute Keskuse ekspertiisiaktile nr 1-9/333-1 on tegemist denaturantide jälgi
sisaldava kange alkoholiga, kuid mis ei ole denatureeritud alkohol alkoholi-, tubaka-, kütuse-
ja elektriaktsiisi seaduse (ATKEAS) § 13 mõistes. AS § 4 lg 1 sätestab nõuded, millele
käideldav alkohol peab vastama lisaks muudele õigusaktidega kehtestatud nõuetele. Muuks
õigusaktiga kehtestatud nõudeks on ka ATKEAS § 491 lg-s 2 sätestatud kange alkoholi
maksumärgiga märgistamise nõue. AS § 7 lg 1 p 1 kohaselt on keelatud käidelda alkoholi, mis
ei vasta AS § 4 lg-s 1 sätestatud nõuetele. Tulenevalt eeltoodust ei pea kohtuväline menetleja
võimalikuks asitõendi, s.o käitlemiseks mittelubatud alkoholi üldkoguses 27,47 liitrit,
tagastamist Jaak Juurikule ning see kuulub hävitamisele KrMS § 126 lg 3 p 4 alusel. Lähtudes
eeltoodust ning tuginedes VTMS § 28 lg 2 p-le 2 ning KrMS §-le 301 koosmõjus VTMS §-ga
2 palub kohtuväline menetleja tühistada MTA üldmenetluse otsus nr 930013001011/19 ja
lõpetada kõnesolevas asjas väärteomenetlus kohtuistungit korraldamata VTMS § 119 lg 1
sätestatud korras ning võtta vastu otsus asitõendina kinnipeetud kange alkoholi hävitamise osas.

Kohtuotsuse põhjendused:



                                                                                                4
6. Kuigi kohtuväline menetleja on leidnud, et kohus võib eelmenetluses tühistada kohtuvälise
menetleja otsuse määrusega kohtuistungit korraldamata VTMS § 119 lg 1 alusel, asub kohus
seisukohale, et antud juhul tuleb asi lahendada kohtuotsusega VTMS § 120 lg 1 alusel. Nimelt
VTMS § 119 lg 1 sätestab, et maakohtunik võib kohtuistungit korraldamata ja menetlusosalisi
välja kutsumata tühistada kohtuvälise menetleja otsuse määrusega ja lõpetada väärteomenetluse
üksnes kaebuse põhjal, kui ta leiab, et kohtuvälises menetluses ei ole menetlust lõpetatud
väärteomenetlust välistavatel asjaoludel vastavalt käesoleva seadustiku §-le 29. Antud juhul on
kohus küsinud kohtuvälise menetleja seisukohta kaebuse osas ning oma seisukohas on
kohtuväline menetleja esitanud taotluse otsuse tühistamiseks.

VTMS § 120 lg 1 kohaselt võib maakohtunik kohtuistungit korraldamata lahendada kaebuse
kirjalikus menetluses ja teha lahendi käesoleva seadustiku § 132 sätteid järgides, kui kohus on
saatnud kaebuse koopia kohtumenetluse teisele poolele ning selgitanud tema seisukoha kaebuse
suhtes ning kohtumenetluse pooled on kaebuses või selle vastuses teatanud, et nad ei soovi
kohtuistungist osa võtta.

Antud juhul on kohtumenetluse pooled nõustunud asja lahendamisega kirjalikus menetluses,
mistõttu kuulub käesolev asi lahendamisele kirjalikus menetluses.

7. VTMS § 132 p 3 kohaselt võib maakohus kohtuotsusega tühistada kohtuvälise menetleja
otsuse ja lõpetada väärteomenetluse käesoleva seadustiku §-s 29 või 30 sätestatud alustel.

VTMS § 29 lg 1 p 1 kohaselt väärteomenetlust ei alustata ja alustatud menetlus tuleb lõpetada,
kui teos puuduvad väärteo tunnused.

8. VTMS § 2 kohaselt, kui käesolevas seadustikus ei ole sätestatud teisiti, kohaldatakse
väärteomenetluses kriminaalmenetluse sätteid, arvestades väärteomenetluse erisusi. KrMS §
301 kohaselt, kui prokurör kohtuvaidluses loobub süüdistusest, teeb kohus menetlust jätkamata
õigeksmõistva otsuse.

Riigikohtu kriminaalkolleegiumi otsuse nr 3-1-1-94-07 p 8 kohaselt ei reguleeri
väärteomenetluse seadustik, kuidas peab kohus toimima olukorras, kus kohtuvälise menetleja
esindaja vähendab kohtuistungil väärteoprotokollis algselt kirjeldatud süüdistuse mahtu,
loobudes menetlusalusele isikule osaliselt või täielikult ette heitmast talle süükspandud tegusid.
Kolleegiumi hinnangul tuleb kohtul sellises olukorras juhinduda VTMS §-st 2, mis näeb ette
kriminaalmenetlusõiguse kohaldamise väärteomenetluses, kui väärteomenetluse seadustik ise
ei sätesta teisiti. Seega teeb kohus KrMS §-s 301 kohaselt menetlust jätkamata õigeksmõistva
otsuse (resp lõpetab väärteomenetluse), kui prokurör (resp kohtuvälise menetleja esindaja)
loobub kohtuvaidluses süüdistusest.

Käesoleval juhul on kohtuväline menetleja vastuses kaebusele avaldanud, et kohtuväline
menetleja loobub süüdistusest Jaak Juuriku väärteoasjas nr 930013001011 ning taotleb
kohtuvälise menetleja otsuse tühistamist VTMS § 29 lg 1 p 1 alusel.

9. Eeltoodust tulenevalt on kohus seisukohal, et MTA tollikorralduse osakonna Põhja
liikuvkontrollitalituse peainspektor Zinaida Saare 31.12.2015 otsus nr 930013001011/19
väärteoasjas nr 930013001011 tuleb tühistada Jaak Juuriku karistamise osas AS § 53 lg 1 järgi
rahatrahviga 100 trahviühikut, s.o 400 (nelisada) eurot ning lõpetada väärteomenetlus VTMS
§ 29 lg 1 p 1 alusel, s.o Jaak Juuriku teos väärteo tunnuste puudumise tõttu.




                                                                                                5
KrMS § 181 lg 1 kohaselt õigeksmõistva kohtuotsuse korral hüvitab menetluskulud riik,
arvestades käesoleva seadustiku §-s 182 sätestatud erandeid. Kohus leiab, et eeltoodust
tulenevalt tuleb kohtuvälise menetleja otsus tühistada ka menetluskulude summas 1244,16
eurot, s.o ekspertiisikulude, Jaak Juurikult sissenõudmise osas, jättes need riigi kanda.

09.02.2016 esitas menetlusaluse isiku Jaak Juuriku kaitsja vandeadvokaat Küllike Namm
kohtule taotluse menetlusaluse isiku poolt väärteomenetluses kantud õigusabikulude, summas
537,60 eurot, hüvitamiseks. Taotlusele oli lisatud Advokaadibüroo Küllike Namm OÜ
20.01.2016 sularahaarve nr 2016040.

VTMS § 23 kohaselt väärteomenetluse lõpetamise korral § 29 lõike 1 punktides 1–3 ja 5–6
sätestatud alustel hüvitatakse menetlusalusele isikule tema taotlusel valitud kaitsjale makstud
mõistliku suurusega tasu kohtu määruse alusel riigi- või kohaliku eelarve vahenditest.

Kohus leiab, et taotletav summa õigusabi eest on mõistliku suurusega ning proportsioonis
osutatud õigusabiga. Menetlusalusele isikule Jaak Juurikule kuulub VTMS § 23 alusel
hüvitamisele tema poolt valitud kaitsjale makstud tasu summas 537,60 eurot riigieelarve
vahenditest.

10. AS § 53 lg 3 kohaselt kohtuväline menetleja või kohus võib konfiskeerida käesolevas
paragrahvis sätestatud väärteo toimepanemise vahetuks objektiks olnud aine ja eseme. Kohus
leiab, et kohtuvälise menetleja poolt asitõendina hoiule jäetud alkohol üldkoguses 27,47 liitrit
kuulub konfiskeerimisele, mitte menetlusalusele isikule Jaak Juurikule tagastamisele, sest AS
§ 7 lg 1 p 1 kohaselt on keelatud käidelda alkoholi, mis ei vasta AS § 4 lg-s 1 sätestatud nõuetele.
AS § 4 lg 1 sätestab nõuded, millele käideldav alkohol peab vastama lisaks muudele
õigusaktidega kehtestatud nõuetele. Muuks õigusaktiga kehtestatud nõudeks on ATKEAS § 491
lg-s 2 sätestatud kange alkoholi maksumärgiga märgistamise nõue. Kuivõrd asitõendina hoiule
jäetud alkohol oli maksumärgistamata, siis sellest tulenevalt on tegemist käitlemiseks
mittelubatud alkoholiga.

Arvestades eeltoodut, tuleb kohtuvälise menetleja otsus jätta muutmata osas, millega
juhindudes KarS § 83 lg-test 2 ja 6 ning AS § 53 lg-st 3 määrati konfiskeerida läbiotsimise
protokolli nr 930013001011/2 alusel asitõendina hoiule jäetud alkohol üldkoguses 27,47 liitrit,
mis asub xxxx laos aadressil xxxx ning juhindudes VTMS § 74 lg 1 p-st 14 ning KrMS § 126
lg 3 p 2 määrati tagastada Jaak Juurikule läbiotsimise protokolli nr 930013001011/2 alusel
asitõendina hoiule jäetud voolik, mis asub xxxx laos aadressil xxxx (tollitõkend ET0063916).

11. Kohus juhindus otsuse tegemisel VTMS § 120 lg 1, § 132 p 3, § 134.


/allkirjastatud digitaalselt/

Heli Väinaste
kohtunik




                                                                                                  6

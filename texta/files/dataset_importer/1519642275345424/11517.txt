                           KOHTUOTSUS
                                 Eesti Vabariigi nimel

Kohus                         Tallinna Ringkonnakohus

Kohtukoosseis                 Margo Klaar (eesistuja), Ele Liiv ja Imbi Sidok-Toomsalu

Otsuse tegemise aeg ja koht   29.06.2016, Tallinn

Tsiviilasja number            2-15-8071

Tsiviilasi                    G. L-i, R. L-i, B. L-i ja G-G. L-i hagi R. L-i vastu elatise
                              nõudes

Vaidlustatud kohtulahend      Harju Maakohtu 07.03.2016 otsus

Tsiviilasja hind              G. L-i puhul 3300 eurot, R. L-i puhul 5775 eurot, B. L-i puhul
apellatsioonimenetluses       9075 eurot, G-G. L-i puhul 19 635 eurot

Kaebuse esitaja ja kaebuse    G. L-i, R. L-i, B. L-i ja G-G. L-i apellatsioonkaebus
liik

Menetlusosalised ja nende     Hageja I (apellatsioonimenetluses vastustaja I): G. L.
esindajad                     (isikukood XXXXXXXXXXX, elukoht XXX)
                              Hageja II (apellatsioonimenetluses vastustaja II): R. L.
                              (isikukood XXXXXXXXXXX, elukoht XXX)
                              Hageja III (apellatsioonimenetluses vastustaja III): B. L.
                              (isikukood XXXXXXXXXXX, elukoht XXX)
                              Hageja IV (apellatsioonimenetluses vastustaja IV): G-G. L.
                              (isikukood XXXXXXXXXXX, elukoht XXX)
                              Hagejate seaduslik esindaja T. A., lepinguline esindaja
                              vandeadvokaat Kaido Ehasoo

                              Kostja (apellatsioonimenetluses apellant): R. L. (isikukood
                              XXXXXXXXXXX, elukoht XXX), riigi õigusabi korras
                              määratud esindaja vandeadvokaat Tiina Mare Hiob

Kohtuistungi toimumise aeg    08.06.2016

Istungil osalenud isikud      Apellantide lepinguline esindaja vandeadvokaat Kaido
                              Ehasoo, vastustaja R. L. ja tema lepinguline esindaja
                              vandeadvokaat Tiina Mare Hiob

RESOLUTSIOON


                                                                                       1(6)
   1. Harju Maakohtu 07.03.2016 otsus tühistada osaliselt väljamõistetud elatise
        suuruse osas ja välja mõista kostjalt iga hageja kasuks elatis 80 eurot kuus.
   2. Kohtuotsuse kehtiv resolutsioon:
   2.1.        Hagi rahuldada osaliselt.
   2.2.        Välja mõista R. L-ilt G. L-i kasuks alates 27.05.2015 elatis 80
        (kaheksakümmend) eurot kuus kuni G. L-i täisealiseks saamiseni 31.01.2017.
   2.3.        Välja mõista R. L-ilt R. L-i kasuks alates 27.05.2015 elatis 80
        (kaheksakümmend) eurot kuus kuni R. L-i täisealiseks saamiseni 26.04.2018.
   2.4.        Välja mõista R. L-ilt B. L-i kasuks alates 27.05.2015 elatis 80
        (kaheksakümmend) eurot kuus kuni B. L-i täisealiseks saamiseni 06.12.2019.
   2.5.        Välja mõista R. L-ilt G-G. L-i kasuks alates 27.05.2015 elatis 80
        (kaheksakümmend) eurot kuus kuni G-G. L-i täisealiseks saamiseni 03.04.2025.
   2.6.        Kohtuotsuse täitmisel tuleb arvestada R. L-i poolt vabatahtlikult hagejate
        esindajale T. Ale tasutud elatist.
   3. Apellatsioonkaebus rahuldada osaliselt.
   4. Menetluskulud jätta poolte endi kanda. Kostjale riigi õigusabi korras määratud
        esindaja kulud jätta riigi kanda.

Edasikaebamise kord ja selgitused
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavaks tegemisest. Hagimenetluses Riigikohtus võib menetlusosaline
menetlustoiminguid teha ning avaldusi ja taotlusi esitada üksnes vandeadvokaadi vahendusel.
Menetlusosaline võib ise esitada Riigikohtule menetlusabi saamise taotluse, samuti esitada
teise menetlusosalise kaebuse või muu taotluse kohta seisukohti ja vastuväiteid. Menetlusabi
andmise taotlus ei peata seaduses sätestatud ega kohtu poolt määratud tähtaja kulgemist.
Seaduses sätestatud tähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb. Menetluskulude
kindlaksmääramise peale võib edasi kaevata menetluskulude hüvitamiseks õigustatud või
menetluskulusid kandma kohustatud isik, kui vaidlustatav menetluskulude summa ületab 200
eurot.

Hagi ja selle aluseks olevad asjaolud
  1. 27.05.2015 esitasid G. L., R. L., B. L. ja G-G. L. (hagejad) maakohtule R. L-i (kostja)
       vastu hagi (täpsustatud 01.06.2015, nõuet suurendatud 15.01.2016), milles iga hageja
       palus kostjalt välja mõista elatise igakuiselt summas, mis vastab poolele Vabariigi
       Valitsuse poolt kehtestatud kuupalga alamäärale kuus alates 27.05.2016 kuni iga
       hageja täisealiseks saamiseni.

   2. Kostja ei ela hagejatega koos. Kostja ei toeta hagejaid rahaliselt.

Kostja vastuväited
   3. Kostja ei tunnistanud nõuet.

   4. Kuni 06.12.2015 on kostja ja hagejate ema elanud ja majandanud koos. Kostja
      ülesandeks oli muretseda perekonnale küttepuud, talvekartulid ja sealiha. Kostja ostis
      toiduaineid, majapidamistarbeid ja muid asju. Kostja on oma vahenditest remontinud
      pereautot ja hagejate seaduslikule esindajale kuuluvat sõiduautot XXX. Kostja on


                                                                                         2(6)
       andnud hagejatele taskuraha, reisiraha, kinkinud telefoni, tasunud telefoniarveid ja
       korraldanud kooli lõpupeo. Kostja töötasu on 300 eurot kuus. Kostja on 2015. aasta
       aprillist tervislikel põhjustel palgata puhkusel. Kostja on 40% ulatuses töövõimetu.
       Kostja leppis hagejate seadusliku esindajaga kokku, et maksab elatist 50 eurot lapse
       kohta kuus. Kostjal ei ole võimalik maksta suuremat elatist. Kostja on otsinud
       tasuvamat tööd, kuid K. vallas ei ole osalise töövõimega inimesele sobivat tööd.

Esimese astme kohtu otsus ja selle põhjendused
   5. Harju Maakohus 07.03.2016 otsusega rahuldas hagi osaliselt, mõistis kostjalt välja
      elatise iga hageja kasuks 50 eurot kuus alates 27.05.2015 kuni iga hageja täisealiseks
      saamiseni ning jättis menetluskulud kostja kanda ja kostjale riigi õigusabi korras
      määratud esindaja kulud riigi kanda.

   6. Kostja on hagejate isa ja seega on hagejad õigustatud kostjalt ülalpidamist saama.
      Kostja ei ole tõendanud oma väidet, et tema elas hagejate emaga koos ühise perena
      kuni 06.12.2015. Kostja esitatud K. Vallavalitsuse XX.XX.XXXX korraldusest (lk
      154–157) nähtub, et kostja võis elada hagejatega koos XX.XX.XXXX korralduse
      koostamise aja seisuga. K. Vallavalitsuse XX.XX.XXXX korraldusest ei saa aga
      järeldada, et kostja elas hagejate ja nende emaga koos ühise perena korralduse
      koostamisele järgnenud ajal. Samuti ei saa K. Vallavalitsuse XX.XX.XXXX
      korraldusest tõsikindlalt järeldada, et korralduse koostamisele eelnenud ajal elas kostja
      hagejate ja nende emaga koos ühise perena. XX.XX.XXXX korralduses on toodud
      kostja seletus, mille kohaselt käis kostja hagejate elukohas pigem ööbimas ja vahel ei
      lasknud hagejate seaduslik esindaja kostjat korterisse sisse ning hagejate seaduslik
      esindaja tõstis kostja asju korteri ukse taha.

   7. Kostja ei ole tõendanud väidet, et tema varustas peret toiduainetega. Kostja väide, et
      tema varustas peret küttepuudega (I kd, lk 145), on hagejate tõenditega ümber lükatud.
      Kostja poolt esitatud küttepuude ostmise arvest ei nähtu, kuhu on kostja lasknud
      küttepuud tarnida. Hageja on esitanud M. S. (I kd, lk 173), A. L-i (I kd, lk 174) ja G.
      L-i (I kd, lk 175) selgitused, millest nähtub, et hagejate elukohta ei ole küttepuid
      toodud. Asjaolu, et kostja ei ole panustanud laste igapäevaste põhivajaduste
      rahuldamisse toitu või muid esemeid ostes, kinnitab ka see, et kostja kandis juba alates
      augustist 2015 hageja seadusliku esindaja pangakontole igakuiselt elatist summas 200
      eurot (lk 150, 164) ja andis seeläbi lastele ülalpidamist.

   8. Ülalpidamiskohustuse täitmiseks ei saa lugeda mobiiltelefoni ostmist ning lastele
      taskuraha andmist. Märgitud kulud ei ole seotud laste igapäevaste põhivajaduste
      rahuldamisega ja laste ema ei ole seda aktsepteerinud laste ülalpidamise kohustuse
      täitmisena. Kostja ei ole tõendanud, et vanemate vahel oli kokkulepe PKS § 100 lg 3
      mõttes, et kostja saab anda lapsele ülalpidamist seaduses sätestatust muul viisil, nt
      andes lastele taskuraha, ostes telefoni või muid esemeid. Hagejate
      ülalpidamiskohustuse täitmiseks ei saa lugeda ka seda, et kostja tasus hagejate
      seadusliku esindaja autoremondi arved.

   9. Kostja ei ole tõendanud oma väidet, et laste vanemate vahel oli kokkulepe, et kostja
      maksab hagejate ülalpidamiseks elatist summas 50 eurot kuus igale hagejale. Seega
      andis kostja hagejatele ülalpidamist ebapiisavalt.




                                                                                          3(6)
   10. Maakohus leidis, et esineb PKS § 102 lg-s 2 sätestatud eeldus elatise vähendamiseks.
       Sotsiaalkindlustusameti XX.XX.XXXX otsusest (lk 151 -152) nähtuvalt on kostja
       osaliselt töövõimetu, töövõime kaotuse protsent on 40%. Kostja töötab OÜ-s T., kus
       saab töötasu summas 350 eurot. Lisaks saab kostja töövõimetustoetust 150 eurot.
       Kostja igakuine sissetulek moodustab kokku 500 eurot. Hagejad ei ole tõendanud oma
       väidet, et peale põhitöökohal töötamise teenib kostja täiendavat sissetulekut sõidukite
       värvimise eest. Kostja arveldusarvete väljavõtetest ei nähtu, et peale OÜ T. poolt
       tehtud palga ülekannete oleks kostja arveldusarvetele toimunud muud perioodilised
       märkimisväärsed rahalised laekumised.

   11. On paljasõnaline hagejate väide, et kuna kostja töövõimetuse protsent 40% on
       määratud tähtajaga 2 aastat, siis on tõenäoline, et vigastused viidatud ajavahemiku
       jooksul paranevad. Kostja esitas tõendeid, et temal esinevad liigeste probleemid alates
       2007. aastast ja viimaste aastate jooksul ei ole kostja tervis paranenud (lk 28–41).
       Seega kostjale töövõimetuse määramise aluseks olnud vigastused ei parane järgmise
       kahe aasta jooksul.

   12. Elatise väljamõistmine igale hagejale summas 50 eurot tagab teatud määral laste
       vajaduste rahuldamise. Kostjale jääb sellisel juhul oma igakuiste kulude kandmiseks
       300 eurot, mis on alla elatusmiinimumi, kuid võimaldaks ka edaspidi kanda muu
       hulgas tööl käimisega seotud transpordikulud ja teenida sissetulekut, mille arvel täita
       laste ülalpidamiskohust.

Apellatsioonkaebus ja selle põhjendused
  13. Hagejad esitasid apellatsioonkaebuse, milles paluvad tühistada maakohtu otsuse hagi
       rahuldamata jätmise ja menetluskulude jaotuse osas ning teha uue otsuse, millega
       rahuldada hagi täies ulatuses ja jätta menetluskulud kostja kanda.

   14. Maakohtu otsusest ei selgu, millistel asjaoludel ja millises ulatuses on maakohus
       arvestanud kostja töövõime kaotusega. Töövõime kaotust ei tuleks pidada määravaks
       asjaoluks elatise vähendamisel (3-2-1-19-07). Kostja ei ole tõendanud, et töökohas
       makstakse kostjale miinimumpalka just töövõime kaotuse tõttu. Maakohtu hinnang,
       mille kohaselt kostja vigastused ei parane järgmise kahe aasta jooksul, on ebaõige.
       Maakohus on hinnanud töövõime kaotuse püsivust vastavaid teadmisi omamata.
       Sotsiaalkindlustusameti tõend töövõime osalise kaotuse kohta on väljastatud
       kaheaastase tähtajaga. K. Vallavalitsuse tõendis avaldatud seisukoht puudega
       inimestele vabade töökohtade puudumise kohta on konteksti väline. Kostja ei ole
       puudega abivajaja, töövõime osaline kaotus ei takista kostjal tegemast tavapärast tööd.
       Kostja varjab sissetulekuid. Isegi kui võtta arvesse töövõime kaotus 40% ulatuses, ei
       ole maakohus vähendanud elatist proportsionaalselt. Maakohus ei ole pööranud
       tähelepanu, et hagi esitamisest kuni töövõime kaotuse tuvastamiseni XX.XX.XXXX ei
       ole alust elatise vähendamiseks.

   15. Maakohtu otsusest ei selgu, milliste asjaolude alusel on maakohus jõudnud järeldusele,
       et kostjal tuleb maksta elatist 50 eurot kuus iga lapse kohta. Otsusest ei selgu, mis
       asjaoludel on maakohus mõistnud elatise välja kindla summana, mitte isegi
       protsendina miinimumelatisest. 9 aasta jooksul on kostja kohustus sõltumatu
       miinimumelatise kõikumisest, mis ei ole õigustatud. Elatis tuleb välja mõista
       protsendina nõudest. Maakohtu otsuses puudub argumentatsioon, miks on kõikide



                                                                                         4(6)
       laste puhul 50 euro suurune elatis põhjendatud, ehkki mõned lapsed on noorukieas,
       mistõttu nende kulud on kõrgemad kui väiksemate laste puhul.

   16. PKS § 101 koosmõjus PKS § 102 lg-ga 2 ei võimalda arvestada kõiki asjaolusid, mis
       elatist maksma kohustatud vanemat koormavad. Maakohtu otsuses esiletoodud
       asjaolud ei ole PKS § 102 lg 2 eesmärgiga kooskõlas ega mõistetavad. Kostja
       sissetulek on 500 eurot kuus. Olukorras, kus kostja saaks teenida Tallinnas tööl
       käimise asemel miinimumpalka ka K. vallas ja kostja kavatseb seetõttu Tallinnas
       asuvalt töökohalt lahkuda, on maakohus pidanud oluliseks jätta kostjale
       transpordikulude katteks vajalik raha. Kostja transpordikulud langevad ära.
       Transpordikulude suurus on tõendamata ja otsuses märkimata. Ka hagejate ema
       sissetulek on väike. Laste vajaduste rahuldamisel on puudujäägid.

Vastustaja seisukoht
   17. Vastustaja vaidleb apellatsioonkaebusele vastu ja palub jätta selle rahuldamata ning
       maakohtu otsuse muutmata.

Ringkonnakohtu seisukoht
   18. Ringkonnakohus, ära kuulanud pooled ja tutvunud tsiviilasja toimikus olevate
       materjalidega, leiab, et maakohtu otsus tuleb TsMS § 657 lg 1 p 2 järgi osaliselt
       tühistada väljamõistetava elatise suuruse osas.

   19. Maakohus on õigesti tuvastanud, et kostja on kohustatud PKS § 96 ja § 97 p 1 järgi
       hagejaid ülal pidama ja vaidlust ei olnud selles, et kostja ei ole seda piisavas ulatuses
       teinud. Hagejad on nõudnud kostjalt elatist VÕS § 101 lg-s 1 sätestatud
       miinimummääras ja kostja tõi esile asjaolud, mis takistavad tal oma kohustust täita.

   20. PKS § 102 lg 2 sätestab, et vanemad ei vabane PKS § 102 lõike 1 kohaselt oma
       alaealise lapse ülalpidamise kohustusest. Kui vanem on PKS § 102 lg-s 1 nimetatud
       olukorras, peab ta kasutama tema käsutada olevaid vahendeid enda ja lapse
       ülalpidamiseks ühetaoliselt. Kohus võib mõjuval põhjusel siiski vähendada elatist alla
       PKS § 101 lg-s 1 sätestatud määra. Mõjuvaks põhjuseks võib olla muu hulgas vanema
       töövõimetus.

   21. Vaidlust ei ole, et Sotsiaalkindlustusameti Tartu büroo XX.XX.XXXX otsusega nr
       XXXXXXX on tuvastatud kostja töövõime vähenemine 40%. Kostja sissetulek kuus
       on esitatud tõendite kohaselt kokku 500 eurot ja ringkonnakohtu istungil selgitas
       kostja, et koos sotsiaaltoetustega on see 550 eurot kuus. Kolleegium leiab, et
       eeltoodud olukorras on põhjendatud kostjalt hagejate kasuks igakuise elatise
       väljamõistmine alla PKS § 101 lg-s 1 toodud alammäära. Elatise suuruse määramisel
       tuleb lähtuda PKS § 102 lg-s 2 toodud põhimõttest, mille kohaselt peab kasutama
       kostja oma käsutada olevaid vahendeid enda ja lapse ülalpidamiseks ühetaoliselt.
       Samas peaks jääma kostjale vahendeid, et tagada enda toimetulek. Kolleegium leiab,
       et kostjalt tuleb iga hageja kasuks välja mõista elatis 80 eurot kuus. Elatise summa
       määramisel lähtub kolleegium lisaks kostja palga suurusele ka sellest, et kostja ei ole
       mitte täielikult töövõimetu, vaid töövõime kadu on 40%, millest saab järeldada, et
       kostja on võimeline tööd tegema. Kostja ei ole esile toonud, et ta on üritanud leida
       tööd, mis vastaks tema füüsilistele võimetele ja mille tegemisel oleks võimalik saada
       suuremat töötasu, kui kostja praegu teenib. Arvestades, et kostja elab Harjumaal, kus
       keskmine töötasu on praeguseks üle 1000 euro kuus, siis on suurema tasuga töö


                                                                                           5(6)
        leidmine usutav. Ringkonnakohtu poolt elatise väljamõistmisel jääb kostjale kuus 230
        eurot, kuid kostja on ise ringkonnakohtu istungil möönnud, et ta oleks nõus
        kompromissi korras tasuma elatist igale hagejale 80 eurot kuus, millest saab järeldada,
        et kostjal on võimalus selline elatis tasuda.

    22. Hagejad väitsid, et kostja töötab lisaks OÜ-le T. ka xxxxxxx, kuid ringkonnakohtu
        istungil hagejate lepinguline esindaja ei osanud täpsustada töökoha nimetust ja
        asukohta. Kostja väitis, et pärast 2009. aastat ta xxxxxxx töötanud ei ole. Kuna
        hagejate väide oli konkretiseerimata ja paljasõnaline, siis pole kohtul alust järeldada,
        et kostja sissetulekud võivad olla suuremad.

    23. Apellandid leidsid, et perioodi eest enne puude tuvastamist (XX.XX.XXXX) ei ole
        alust mõista välja elatist alla PKS § 101 lg-s 1 toodud alammäära. Kolleegium sellega
        ei nõustu. Kostja haigusjuhtumi epikriisi (I kd, lk 29) järgi on kostja põlvevigastus
        tekkinud varem ja seitse aastat tagasi on kostjat opereeritud. Seega pole alust
        järeldada, et enne puude tuvastamist oleks kostjal olnud oluliselt suurem võimalus
        saada rohkem sissetulekut.

    24. Õige on see, et puue on määratud kostjale XX.XX.XXXX otsusega kaheks aastaks,
        kuid eeltoodu ei anna alust, et elatis mõista välja suuremas summas. Juhul, kui pärast
        kahe aasta möödumist on asjaolud kostja töövõime osas muutunud, on hagejatel
        võimalus esitada kohtule hagi elatise suurendamiseks.

    25. Vastuseks apellatsioonkaebusele selgitab ringkonnakohus, et maakohus ei saanud
        välja mõista elatist protsendina PKS § 101 lg-s 1 sätestatud elatisest, kuna hagejad ei
        ole sellisel viisil oma nõuet esitanud. Samuti on kõik hagejad nõudnud elatist samas
        määras, mistõttu ei olnud maakohtul vajadust kaaluda, kas mõista igale hagejale välja
        erinev elatis olenevalt hageja vanusest, vajadustest ja muudest elatise suurusele
        mõjuda võivatest asjaoludest.

    26. Apellant tõi esile, et ta on hagejatele tasunud maakohtu poolt väljamõistetud elatise 50
        eurot kuus. Apellandi poolt tasutut tuleb arvestada kohtuotsuse täitmisel.

    27. Seoses apellatsioonkaebuse osalise rahuldamisega tuleb TsMS § 163 lg 1 järgi jätta
        ringkonnakohtu menetluskulud poolte endi kanda. Harju Maakohtu 07.12.2015
        määrusega anti kostjale riigi õigusabi ilma kohustuseta hüvitada riigile õigusabi tasu ja
        kulusid, mistõttu kostjale riigi õigusabi korras määratud esindaja kulu tuleb jätta riigi
        kanda.



        Margo Klaar                     Ele Liiv                    Imbi Sidok-Toomsalu
/allkirjastatud digitaalselt/   /allkirjastatud digitaalselt/    /allkirjastatud digitaalselt/




                                                                                             6(6)

                         KOHTUMÄÄRUS
Kohus                                Tartu Ringkonnakohus
Kohtukoosseis                        Madis Ernits, Agu Timmi ja Einar Vene
Määruse tegemise aeg ja koht         20. juuni 2016, Tartu
Haldusasja number                    3-16-951
Haldusasi                            Marko Lemsalu kaebus Tartu Vangla 20. aprilli 2016. a
                                     otsuse nr 6-24/2362-2 ja 13. mai 2106. a vaideotsuse
                                     nr 1-11/138-2 tühistamiseks ning Tartu Vangla
                                     kohustamiseks saata kaebaja ID-kaart koos selle
                                     koodidega vanglast välja kaebaja esindajale
Vaidlustatud kohtulahend             Tartu Halduskohtu 25. mai 2016. a määrus
Kaebuse esitaja ja kaebuse liik      Marko Lemsalu määruskaebus
Asja läbivaatamine                   Kirjalik menetlus
Menetlusosalised                     Kaebaja Marko Lemsalu
                                     Vastustaja Tartu Vangla

RESOLUTSIOON
Jätta Marko Lemsalu määruskaebus rahuldamata ja Tartu Halduskohtu 25. mai 2016. a
määrus muutmata.

EDASIKAEBAMISE KORD
Määruse peale võib esitada määruskaebuse 15 päeva jooksul määruse kättesaamisest arvates
otse Riigikohtule.

ASJAOLUD JA MENETLUSE KÄIK

1. Marko Lemsalu esitas 23. märtsil 2016 Tartu Vanglale taotluse, milles soovis oma
esindajale enda ID-kaardi ja selle koodide väljastamist.

Tartu Vangla jättis 20. aprilli 2016. a otsusega nr 6-24/2362-2 M. Lemsalu taotluse
rahuldamata.

M. Lemsalu esitas taotluse rahuldamata jätmise peale Tartu Vanglale vaide, mis jäeti Tartu
Vangla 13. mai 2016. a vaideotsusega nr 1-11/138-2 rahuldamata.

2. M. Lemsalu esitas Tartu Halduskohtule kaebuse, milles soovis Tartu Vangla eelnevalt
nimetatud otsuse ja vaideotsuse tühistamist ning vangla kohustamist kaebaja ID-kaardi ja selle
koodide väljastamiseks kaebaja esindajale. Kaebaja leiab, et ID-kaart võimaldaks kaebaja
esindajal tõhusamalt kaebaja asju ajada. Ühtlasi ei keela seadus ID-kaardi väljastamist tema
esindajale.

3. Tartu Halduskohtu 25. mai 2016. a määrusega tagastati M. Lemsalu kaebus
halduskohtumenetluse seadustiku (HKMS) § 121 lg 2 p 2 alusel, kuna kaebusega ei ole
võimalik saavutada kaebuse eesmärki. Määruse kohaselt:
3.1. Tartu Vangla 20. aprilli otsus ei ole haldusakt. Tegemist on menetlust lõpetava
toiminguga, mistõttu ei saa selle tühistamist nõuda. Toimingu tühistamise nõuet HKMS § 37
lg 2 kohaselt esitada ei saa. Kuna kaebaja soovib ID-kaardi ja koodide edastamist oma
esindajale, on kohane kohustamisnõue, millega koos on lubatud esitada vaideotsuse
tühistamise nõue.
3.2. Tartu Vangla on vastuseks kaebaja taotlusele ja vaidele selgitanud, et vangistusseaduse
(VangS) § 15 lg 1 kohaselt võtab vanglateenistus vanglasse saabunud kinnipeetava isikut
tõendavad dokumendid hoiule ning tulenevalt VangS § 17 lg 2 1 ls-st 1 hoitakse kinnipeetava
isikut tõendavaid dokumente tema isiklikus toimikus. Samuti selgitati kaebajale, et
justiitsministri 25. jaanuari 2001. a määruse nr 11 „Kinnipeetava vanglast vabastamise kord“
§ 20 kohaselt tagastatakse toimikus hoiul olevad isikut tõendavad dokumendid isikule
vanglast vabanemisel personaalselt allkirja vastu. Sellest tulenevalt ei ole võimalik väljastada
isikut tõendavat dokumenti kolmandale isikule. Vastava regulatsiooni eesmärgiks on ka isikut
tõendava dokumendi säilimine. Kaebaja esindaja ei vaja isiku nimel tehingute tegemiseks
viimase isikut tõendavat dokumenti, vaid piisab volitusest ja esindaja enda isikut tõendavast
dokumendist. Kuna seadusest ei tulene kohustust esindajale nimetatud dokumendi
väljastamiseks, on kaebus ilmselgelt olematute eduväljavaadetega. Seda asjaolu on kinnitanud
nii Tartu Halduskohus oma 25. aprilli 2016. a määruses kui ka Tartu Ringkonnakohus 10. mai
2016. a määruses haldusasjas nr 3-16-774. Kaebuse eesmärgi saavutamine ei ole võimalik.

MÄÄRUSKAEBUSE ESITAJA TAOTLUS JA PÕHJENDUSED

4. M. Lemsasalu esitas määruskaebuse, milles palub Tartu Halduskohtu 25. mai 2016. a
määruse tühistada. Määruskaebuses märgitu kohaselt saab kaebaja hinnangul Tartu Vangla
20. aprilli 2016. a otsuse peale vaiet esitada ning seejärel pöörduda kohtu poole vastavalt
halduskohtumenetluse seadustikus sätestatule. Lisaks märkis kaebaja, et ta ei hakka ümber
lükkama halduskohtu muid seisukohti, kuna seda saab ta teha kohtumenetluses.

RINGKONNAKOHTU PÕHJENDUSED

5. Määruskaebuse rahuldamiseks ei ole alust.

6. Ringkonnakohus nõustub Tartu Halduskohtu 25. mai 2016. a määruses esitatud
seisukohtadega ega pea neid vajalikuks korrata (HKMS § 203 lg 2 ja § 201 lg 4). Vastuseks
määruskaebusele märgib ringkonnakohus järgnevat.

7. Määruskaebuses on kaebaja vastu vaielnud vaid asjaolule, et Tartu Vangla 20. aprilli
2016. a otsus, millega jäeti kaebaja taotlus ID-kaardi ja selle koodide väljastamiseks
rahuldamata, on siiski vaidlustatav ja see on halduskohtumenetluse seadustikus ettenähtud
regulatsiooni alusel edasikaevatav.

8. Ringkonnakohus märgib, et kaebaja soov on suunatud ID-kaardi ja selle koodide
väljastamisele, seda tuleb aga lugeda toiminguks. Kaebaja on nimetatud taotluse rahuldamata
jätmise vaidlustanud ning vangla on talle esitatud vaide lahendanud, leides, et kaebaja taotluse


                                               2
rahuldamine ei ole võimalik, kuna vangistusseadusest ei tulene, et kaebajale kuuluvaid
isiklikke dokumente oleks lubatud väljastada ka kolmandatele isikutele.

9. Kaebuses on kaebaja märkinud nii seda, et soovib keelduva otsuse tühistamist kui ka
vangla kohustamist ID-kaardi ja selle koodide väljastamiseks kaebaja esindajale. Halduskohtu
määruse põhjendustes on kohus asunud õiguspäraselt seisukohale, et kehtiv regulatsioon ei
võimalda ID-kaardi väljastamist kinnipeetava esindajale. Ringkonnakohus on seisukohal, et
asjakohast regulatsiooni ei saa pidada ka põhiseadusega vastuolus olevaks ning sellest
tulenevalt puudub vajadus põhiseaduslikkuse järelevalve menetluse algatamiseks. Järelikult
puuduvad kaebusel eduväljavaated ning soovitud nõude rahuldamine ei ole võimalik, mistõttu
kaebuse tagastamine oli õiguspärane.

10. Ringkonnakohus märgib, et kuigi kaebuses on esitatud nii tühistamis- kui ka
kohustamisnõue ning kaebaja on vanglale esitanud taotluse ID-kaardi ja selle koodide
väljastamiseks oma esindajale, on vaidemenetluse esemeks olnud Tartu Vangla keelduva
otsuse vaidlustamise kehtetuks tunnistamise nõudega. Vaides ei ole taotlusesse märgitud, et
isik sooviks vangla kohustamist nimetatud dokumentide väljastamiseks, kuigi vaide
põhjendustest nähtuvalt on vaide esitamisel olnud isiku tahe suunatud sellele, et vangla
sooritaks soovitud toimingu (vt tl 10 ja 10p). Juhul, kui leida, et isik ei ole nõuetekohaselt
läbinud kohustamisnõude osas kohustuslikku kohtueelset menetlust, oleks kaebuse
tagastamise alusena käsitatav ka HKMS § 121 lg 1 p 4.

11. Tulenevalt eelnevalt esitatud seisukohtadest jääb määruskaebus rahuldamata ja Tartu
Halduskohtu 25. mai 2016. a määrus muutmata.




 /allkirjastatud digitaalselt/   /allkirjastatud digitaalselt/   /allkirjastatud digitaalselt/
         Madis Ernits                    Agu Timmi                        Einar Vene




                                                3

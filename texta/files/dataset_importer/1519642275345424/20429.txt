                                                               Tsiviilasi nr 2-14-52600




                           KOHTUOTSUS
                                Eesti Vabariigi nimel

Kohus                         Tallinna Ringkonnakohus

Kohtukoosseis                 Meeli Kaur, Krista Kirspuu, Kaupo Paal

Otsuse tegemise aeg ja koht   24.03.2016.a, Tallinn

Tsiviilasja number            2-14-52600

Tsiviilasi                    RK ja T-MK hagi TK ja TK vastu omandiõiguse rikkumise
                              lõpetamise, kasutuseelise hüvitamise, rikkumisest teenitud
                              kasu väljaandmise ja kahju hüvitamise nõudes

Vaidlustatud kohtulahend      Harju Maakohtu 14.12.2015.a otsus

Tsiviilasja hind              142 544,93 eurot
apellatsioonimenetluses

Kaebuse esitaja ja kaebuse    RK ja T-MK apellatsioonkaebus
liik

Menetlusosalised ja nende     Hageja I (apellatsioonimenetluses apellant I): RK (isikukood
esindajad                     XXXXXXXXXX)

                              Hageja II (apellatsioonimenetluses apellant II): T-MK
                              (isikukood XXXXXXXX)

                              Hagejate tehingulised esindajad vandeadvokaadid Tarmo
                              Peterson ja Siret Saks

                              Kostja I (apellatsioonimenetluses vastustaja I): TK (isikukood
                              XXXXXXXXXX), tehingulised esindajad Alari Avamägi ja
                              Ardi Šuvalov

                              Kostja II (apellatsioonimenetluses vastustaja          II): TK
                              (isikukood    XXXXXXXX),         tehinguline            esindaja
                              vandeadvokaat Triinu Hiob

Kohtuistungi toimumise aeg    04.03.2016.a

Istungil osalenud isikud      Apellantide tehingulised esindajad, vandeadvokaadid Tarmo
                              Peterson ja Siret Saks, vastustaja I tehingulised esindajad Alari



                                                                                       1(23)
                                                                  Tsiviilasi nr 2-14-52600


                                  Avamägi ja Ardi Šuvalov, vastustaja II tehinguline esindaja
                                  vandeadvokaat Triinu Hiob

RESOLUTSIOON:
  1. Harju Maakohtu 14.12.2015.a otsus tühistada osas, milles maakohus jättis RK ja
     T-MK hagi rahuldamata ja osas, milles maakohus jaotas menetluskulud.
  2. Saata tühistatud osas tsiviilasi uueks läbivaatamiseks Harju Maakohtule.
  3. RK ja T-MK apellatsioonkaebus rahuldada osaliselt.
  4. Otsuse peale võib kassatsiooni korras edasi kaevata, esitades kaebuse vahetult
     Riigikohtule 30 päeva jooksul otsuse kassaatorile kättetoimetamisest, kuid mitte
     pärast viie kuu möödumist otsuse avalikult teatavaks tegemisest. Hagimenetluses
     Riigikohtus võib menetlusosaline menetlustoiminguid teha ning avaldusi ja
     taotlusi esitada üksnes vandeadvokaadi vahendusel. Menetlusosaline võib ise
     esitada Riigikohtule menetlusabi saamise taotluse, samuti esitada teise
     menetlusosalise kaebuse või muu taotluse kohta seisukohti ja vastuväiteid.
     Menetlusabi andmise taotlus ei peata seaduses sätestatud ega kohtu poolt
     määratud tähtaja kulgemist. Seaduses sätestatud tähtaja järgimiseks peab
     menetlusabi taotleja tegema tähtaja kestel ka menetlustoimingu, mille tegemiseks
     ta menetlusabi taotleb.

Hagi ja selle aluseks olevad asjaolud
1.      28.05.2014.a esitasid hagejad maakohtusse kostjate vastu hagi ning täpsustasid enda
nõudeid 22.08.2014.a ja 07.11.2014.a menetlusdokumendiga, paludes kohtul: kohustada
kostjaid kõrvaldama hagejate suhtes toimepandud Uus tn 20/Aia tn 17, Tallinn (kinnistu) asuva
korteriomandiga nr 2 ja kinnistuga seoses toimepandud rikkumised, sh kohustada kostjaid
lubama hagejatel vallata ja kasutada kinnistul paiknevas hoones korteriomanike kaasomandis
olevaid hoone keldrikorruse ruume ja kaasomandis olevaid esimese korruse ruume ning
lõpetama kaasomandi esemeks olevate ruumide ja maatüki kasutamisel takistuste tegemine, sh
andma hagejatele üle kinnistu Uue tänava poolsest küljest juurdepääsu võimaldavad võtmed ja
võimaldama kuni keldriruumidele eraldi ligipääsu taastamiseni läbi kostjate korteriomandi
ligipääsu kinnistul asuva hoone keldrikorrusel asuvatele kaasomandis olevatele ruumidele;
kohustada kostjaid lubama hagejatel kasutada kinnistu õueala selle otstarbe kohaselt ning
lõpetama õueala kasutamisel hagejatele takistuste tegemine, sh 1) kasutama õueala selliselt, et
hagejatele oleks tagatud ööpäevaringne võimalus parkida õuealal vähemalt kaks
mootorsõidukit; 2) kohustada vabastama kinnistu õueala ja kaasomandis olevad ruumid neile
kuuluvatest vallasasjadest (v.a kinnistul pargitud sõidukid) ning puhastada õueala vallasasjade
hoiustamise järgselt tekkinud prügist; kohustada kostjaid lammutama kinnistu õuealale
ebaseaduslikult püstitatud ehitis (paviljon), ennistama endise olukorra ning heakorrastama
ehitise aluse ja vahetult külgneva pinna; kohustada kostjaid lõpetama korteriomandi nr 1 ja
õueala kasutamine äripinnana; kohustada kostjat hoiduma korteriomandiga nr 2 ja kinnistuga
seotud rikkumiste edasisest toimepanemisest; kohustada kostjaid taastama kinnistul asuva
hoone esimese korruse abiruumi ja eluruumi vahelt lammutatud sein, trepp ja trepiava ning
nende kasutamise võimalus, hoone õueala poolselt küljelt omavoliliselt lammutatud ning
kinniehitatud sissepääs hoone keldrisse; mõista kostjatelt hagejate kasuks hüvitisena välja
107 328 eurot või alternatiivselt mõista kostjalt I hagejate kasuks hüvitisena välja
107 328 eurot; kohustada kostjaid avaldama tsiviilkohtumenetluse seadustiku (TsMS) § 364 lg
2 alusel kinnistul paiknevas hoones korteriomanike kaasomandis olevatelt hoone keldrikorruse
ruumidelt, kinnistu õuealalt ja korteriomandilt nr 1 rikkumisega saadud tulu suurus ning mõista
kostjate poolt rikkumisega saadud tulu hagejate kasuks välja; mõista kostjatelt hageja I kasuks



                                                                                         2(23)
                                                                    Tsiviilasi nr 2-14-52600

võlaõigusseaduse (VÕS) § 115 lg 1 ja VÕS § 128 lg 3 alusel välja tekkinud kahju summas 3956
eurot; mõista kostjatelt hagejate kasuks VÕS § 113 lg 1 alusel välja viivis nõude sissenõutavaks
muutumisest hagiavalduse esitamiseni summas 1080 eurot ning edasiulatuvalt seadusjärgne
viivis põhinõude summalt, ehk viivis summalt 112 240 eurot kindla summana kuni otsuse
tegemiseni ja sealt edasi seadusjärgses määras protsendina kuni põhinõude täitmiseni.

Hagiavalduse kohaselt paikneb Uus tn 20/Aia tn 17 asuvale kinnistule püstitatud hoones kaks
korteriomandit – korteriomand nr 1, mille ühisomanikud on kostjad, ja korteriomand nr 2, mille
ühisomanikud on hagejad. Hagejad omandasid neile kuuluva korteriomandi 22.12.2010.a
Tallinna linnalt ja said müüjalt Aia tänava poolse värava võtme ja mitteeluruumile õuealalt
juurdepääsu tagavad võtmed. Poolte kaasomandisse jäi kinnistu õueala (u 556 m2) ning hoones
paiknevad ühisruumid (keldriruumid, hoone esimesel korrusel paiknev abiruum ja trepikoda).
Alates 20.01.2011.a kuni 2011.a mai lõpuni oli hagejatel olemas juurdepääs kinnistule ning
võimalus kasutada osaliselt poolte kaasomandisse kuuluvaid pindasid ning mitteeluruumi.
2011.a mai lõpus vahetas kostja I omavoliliselt ära kinnistu Aia tänava poolse värava, mistõttu
ei pääsenud hagejad enam kinnistule, millest hageja I sai teada 2011.a juuni alguses. 2013.a
suvel püstitas kostja I õuealale paviljonihoone, milleks ei küsinud kostja hagejate nõusolekut.
Paviljonil puudub ehitusluba ja kasutusluba. Paviljon teenib üksnes kostja I kutsetegevusest
tulenevaid ärilisi eesmärke ja on vastuolus kostja korteriomandi sihtotstarbega. Paviljon ei
sobitu kinnistu ülejäänud hoonestusega ja kahandab sellisena kinnistu väärtust. Kostja I kasutab
ainuvaldajana poolte kaasomandis olevaid keldriruume, mis on osaliselt keldri ja eluruumi
vahelae puudumise tõttu ühendanud kostja I ainuvalduses olevate ruumidega. Kostja I on
tõkestanud poolte kaasomandis olevast Uus tn 20 poolsest kaasomandis trepikojast
mitteeluruumi viiva trepi enda äritegevuses kasutatava inventariga selliselt, et trepi kasutamine
on võimatu. Kostja I on ehitanud kinni hoone Uus tn 20 poolsest sissekäigust mitteeluruumi
viiva trepi ülemise ava, muutes ligipääsu mitteeluruumi võimatuks. Kostja I on omavoliliselt
lammutanud ning täielikult kinni ehitanud õuealalt keldrisse viiva juurdepääsu. Hagejate
sõidukeid õuealal parkida ei olnud võimalik kostja I äritegevusega seotud vallasasjade
(skulptuurid ja töövahendid) korrapäratu paiknemise ja teiste sõidukite parkimise tõttu . Kostja
I on kujundanud eluruumi ümber avalikuks galeriiks (äripinnaks), kasutades seda sihtotstarbele
mitte vastavalt. Kinnistul asub kaks äriühingut: TK Skulptuuristuudio OÜ ja SkulptuuriGalerii
OÜ. 27.11.2013.a andis kostja I hagejale I üle kinnistule Aia tänavalt juurdepääsu tagava värava
võtme ja puldi, kuid teisi hageja nõudeid ei ole kostja I täitnud. Kostja on teostanud
ebaseaduslikke ehitus- ja lammutustöid ka hoone esimesel korrusel asuva ning poolte
kaasomandisse kuuluva abiruumi ja eluruumi vahelise seina juures, laiendades oma äritegevust
poolte kaasomandisse kuuluvale pinnale.

Hagejad leidsid, et kostjad on oluliselt rikkunud ning rikuvad kestvalt hagejate õigusi ja poolte
kaasomandis oleva kinnistu valdamise ja kasutamise põhimõtteid ning käituvad hea usu
põhimõtte vastaselt. Hagejal puudub juurdepääs hoones asuvatele poolte kaasomandisse
kuuluvatele ruumidele (trepikojad, kelder ja abiruum). Nii eluruumi ja abiruumi vahelise seina
ja keldrisse sissepääsu lammutamise kui ka mitteeluruumi viiva trepi ülemise ava
kinniehitamise osas puuduvad kostjal vastavad load ning hageja nõusolek. Kinnistul paiknevas
hoones asuvad kaasomandisse kuuluvad ruumid on kostja sisustanud talle kuuluvate asjadega.
Hagejatele kuulub 57,5% kinnistust ning kostjatele 42,5% kinnistust (mõttelised osad). Kostja
I kasutab poolte kaasomandisse kuuluvaid pindasid märkimisväärselt suuremas ulatuses kui
tema kaasomandi osaga ette nähtud, seega on hagejatel õigus nõuda kostjalt asjast saadud kasu
väljaandmist, ehk kasutuseeliseid. Kostjad on takistanud kuni 2013.a novembrini hagejate
juurdepääsu lisaks poolte kaasomandis olevatele pindadele ka hagejate ainukasutusse kuuluvale
mitteeluruumile. Eeltoodust tulenevalt puudus hagejatel mistahes võimalus enda omandi


                                                                                           3(23)
                                                                   Tsiviilasi nr 2-14-52600

valdamiseks ja kasutamiseks ning sellelt tulu teenimiseks. Hagejad nõudsid kasutuseeliste
hüvitamist nii kaasomandis olevalt õuealalt, kaasomandis olevatelt ruumidelt (trepikoda,
kelder, abiruum) kui ka mitteeluruumilt. Hageja I on pidanud kostjate poolt toimepandud
rikkumiste tõttu kasutama advokaadi abi, millega seoses on hagejatele tekkinud kahju
õigusabikulude näol summas 3956 eurot. Hageja palus mõista välja põhinõudelt viivise ning
rikkumisega tekitatud kahjult alates 21.04.2014.a nõudekirja esitamisest. Hagejad leidsid, et
kinnistu juurdepääsu tõkestamise, eluruumi sihtotstarbevastase kasutamise, ebaseadusliku
paviljoni püstitamise, hoones ebaseaduslike ehitustööde teostamise ning poolte kaasomandis
olevate pindade ainukasutamise kaudu on kostjal I olnud võimalus oma äritegevuse
arendamiseks ning seeläbi tulu teenimiseks, mis tuleb hagejatele välja anda hagejatele langevas
osas nii poolte kaasomandis olevalt keldrilt, õuealalt kui ka kostjale kuuluvalt eluruumilt.

Vastuseks kostjate vastuväidetele märkisid hagejad, et see et kostjatel võis olla keldri
ainukasutusõigus Tallinna linnaga kokkuleppel ei tähenda, et eluruumi võõrandamisel oleks
kostjad saanud automaatselt keldri omanikeks. Kelder ei ole eluruumi osa ning kuulub poolte
kaasomandisse, mitte kostjate ainuomandisse. Kostjate poolt viidatud õuealalt hagejatele
kuuluvasse mitteeluruumi viiva juurdepääsu näol on tegemist nurgataguse järsu ja kitsa trepiga,
mis on pigem evakuatsiooniväljapääs kui igapäevaseks kasutamiseks ette nähtud sissepääs.
Kostja I poolt viidatud trepikojast (nr 200, 201) puudub ligipääs mitteeluruumi, kuna selleks ei
ole trepikojas ühtegi ukse- ega muud ava (need on kinni müüritud). Hagejad ei soovi paviljoni
kuurihoone taastamist, vaid olukorra ennistamist viisil, mis valitses enne paviljoni ehitamist.

Kostjate vastuväited
2.      Kostja I vaidles hagile vastu ja palus jätta selle rahuldamata. Kostja I on teinud hoone
keldrikorruse ruumide renoveerimiseks suuremahulisi töid ja investeerinud selleks suuri
rahasummasid. Hagejad on lasknud nende omandis olevate hoone II korruse ja pööningu
ruumidel vaid laguneda, mis seab ohtu hoone tervikuna säilimise. Kostja I on kasutanud
vaidlusaluse hoone ruume Tallinna linnaga sõlmitud üürilepingute alusel pikema aja vältel enne
korteriomandi ostu 09.07.2010.a. Muu hulgas kaasnes kostja I poolse hoone ruumide
kasutusõigusega kostja I õigus ja kohustus teostada hoone ruumide renoveerimist ja
rekonstrueerimist. Kostja I poolt Tallinna Kesklinna valitsuse ehitusloa nr 24093 alusel hoones
teostatud esimese korruse ja keldrikorruse kapitaalremondi ning restaureerimise tööd võttis
25.02.2002.a vastu vastav komisjon, mille osas koostati ehitise vastuvõtu akt ja väljastati
kasutusluba. Inventariseerimisjoonistest ja eksplikatsioonist nähtub, et hoone keldrikorruse
ruumid kuuluvad korteri nr 1 juurde ja on selle kasutamiseks vajalikud. Kostjate arvates peaksid
hoone keldrikorruse ruumid olema kostjate ainukasutuses ning seega ei ole kostjate arvates
oluline ka õueala poolses küljes kinniehitatud sissepääsu taastamine keldrisse. Peale selle, et
sissepääsu kasutasid hoonesse sisenemiseks kodutud ja vargad, ei ole nimetatud sissepääs
vajalik keldrikorrusele pääsemiseks. Hagejate ainuomandis olevate hoone teise korruse
ruumidesse on hagejatel kaks võimalikku sissepääsu – a) hoovist varjualuse otsa juurest
hoonesse ja b) Uue tänava poolt, mistõttu ei olnud kostja I arvates mõistlik ja põhjendatud
hagejate nõue nõuda sissepääsu ka ruumide 101, 102, 103 ja 202 kaudu. Ruumid nr 101-103
peaksid jääma kostjate ainukasutusse. Hagejatel on võimalik kasutada õueala ja kostjad ei ole
teinud ja ei tee neile selles osas takistusi. Hagejatel on olnud ja on võimalik parkida kogu aeg
õuealal vähemalt kahte mootorsõidukit. Kostja I ei pidanud põhjendatuks hagejate nõuet
lõpetada korteriomandi nr 1 ja õueala kasutamine äripinnana. SkulptuuriGalerii OÜ-le on
Tallinna Kesklinna Valitsuse poolt väljastatud tegevusluba Uus tn 20 Tallinn kinnistul
jaekaubandusalal tegutsemiseks. Hoovialale on püstitatud varjualune (paviljon) vastavalt
Tallinna Kultuuriväärtuste Ameti poolt 19.11.2012.a väljaantud loale nr 9430 kinnismälestisel,
selle kaitsevööndis ja muinsuskaitsealal väikesemõõduliste tööde tegemiseks. Siseõue


                                                                                          4(23)
                                                                    Tsiviilasi nr 2-14-52600

varjualuste projekti on Tallinna Kultuuriväärtuste Amet kooskõlastanud ka 19.02.2004.a.
Rajatise ehitamisega on olnud nõus ka Tallinna Kesklinna Valitsus. Endist olukorda ei ole
võimalik taastada, kuna ajalooliselt asus varjualuse asemel kuurihoone.

Hagejate kasutuseeliste nõue on põhjendamatu, kuna hagejatel on olnud võimalik pindasid
kasutada. Lisaks on hagejate nõue ka üürihindasid arvestades liiga suur. Kostjad on kandnud
seoses ruumide ja pinna kasutamisega vaid kulusid ning ei ole saanud nende kasutamisest mitte
mingitki tulu. Samuti on põhjendamatu kahju hüvitamise nõue. Ühtlasi palus kostja I jätta
kõrvalnõudena rahuldamata nimetatud põhinõuetelt arvestatava ja nõutava viivisenõude.
Hagejatel on olnud võimalik vaidlusaluseid pindasid kasutada ja seepärast on ebaõige ning
hagejate poolt tõendamata, et hagejatel on alus nõuda kasutuseeliste hüvitamist, millest hagejad
kostjate õigusvastase tegevuse tõttu ilma jäid. Kostja I ei vaidle vastu asjaolule, et ta on
vahetanud, muu hulgas turvalisuse kaalutlustel, mida peavad oluliseks ka hagejad, kinnistu Aia
tn poolse värava. Kostja I on andnud hagejatele värava avamiseks pulte. Ebaõige on hagejate
väide, et hagejatel on puudunud võimalus kinnistule ja muu hulgas neile kuuluvatesse
ruumidesse pääsemiseks alates 2011.a maist. Hagejad ei soovinudki kinnistule ja ruumidesse
pääseda ega küsinud kostjatelt selleks ka võtmeid. Alles 2013. a. novembris pöördus hageja I
kostja I poole Aia tn poolse värava võtme ja puldi saamiseks ning sisuliselt viivitamatult ta need
ka sai. Hagejatele kuuluvad mitteeluruumid ja nendega piirnev hoone katus ja fassaadiosa on
äärmiselt halvas seisukorras, mis ohustab ja halvendab oluliselt ka hoone kui terviku seisundit.

Vastuseks hageja vastuväidetele märkis kostja I, et korteriomandi koosseisus olevad hoone 2.
ja 3. korruse ruumid on ja olid ka 2011.a – 2013.a täiesti kasutuskõlbmatud ja need ei omanud
üüriväärtust.

3.      Kostja II vaidles hagile vastu ja palus jätta selle rahuldamata. Kostja II toetas kostja I
vastuväiteid ja ühines nendega. Kostja II ei ole teinud hagejatele takistusi nende kaasomandiosa
kasutamisel. Kostja II ei tegele vaidlusaluses kohas mistahes äritegevusega ning hagejad ei ole
ka tõendanud nagu ta seda teeks. Kostja II ei kasuta kinnistut ühelgi viisil, vaid korteriomand 1
on kostja I ainukasutuses. Samuti ei ole kostja II teinud hagejatele mingeid takistusi kinnistu
õueala kasutamiseks ega seal mootorsõidukite parkimiseks. Kostja II ei ole ladustanud kinnistul
ega ruumides mingeid vallasasju. Kostjal II ei ole õiguslikku võimalust tagada võimalikele
muudele isikutele kuuluvate vallasasjade äraviimist kinnistu õuealalt või hoones asuvatest
ruumidest. Teistele isikutele, sh kaaskostjale, või ka ruume kasutavatele äriühingutele
kuuluvate asjade eemaldamisega kinnisasja õuealalt või hoones asuvatest ruumidest rikuks
kostja II vallasasjade omanike õigusi. Kuna kostja II ei ole hagejate õigusi rikkunud, on ühtlasi
põhjendamatu tema suhtes hoidumisnõude esitamine. TsMS § 369 lubab tulevase nõude
täitmise hagi esitada vaid juhul, kui on alust eeldada rikkumist. Kinnistule tehtud juurde- ja
ümberehitused on tehtud heauskselt, mistõttu hagejad ei saa nõuda nende lammutamist ega
endise olukorra taastamist. Tallinna Kesklinna Valitsus ja Tallinna Kultuuriväärtuste Amet olid
kooskõlastanud varjualuse (paviljoni) ehitamise projekti juba 2004.a veebruaris ehk oluliselt
enne seda, kui nii hagejad kui kostjad enda kaasomandiosad omandasid. Samuti on Tallinna
Kultuuriväärtuste Amet andnud 2012.a välja loa varjualuse ehitamiseks. Kostja II hinnangul on
kostja I toetunud varjualuse ehitamisel nendele kooskõlastustele ja lubadele ning on seega
käitunud heas usus. Kostjale II teadaolevalt ei esitanud hagejad varjualuse ehitamise ajal ega
vahetult pärast varjualuse valmimist mingeid pretensioone. Samuti on kõik muud ehitustööd
teostatud heauskselt ja kooskõlastatult hoone tollase omaniku Tallinna linnaga. Kõik tööd
teostati aastaid enne seda, kui hagejad enda kaasomandiosa omandasid, ja hagejatele oli hoone
olukord omandamise ajal teada ning nad ei esitanud selles osas mingeid tähelepanekuid ka
omandamisele järgnevatel aastatel. Kostja II hinnangul tuleb kõik rahalised nõuded jätta tema


                                                                                            5(23)
                                                                  Tsiviilasi nr 2-14-52600

suhtes rahuldamata, kuna kostja II ei ole enda kohustusi kaasomandiosa ühisomanikuna
rikkunud ja ta ei vastuta kostja I võimaliku tegevuse eest. Hagejad ei saa oma väidetavaid
rahalisi nõudeid panna maksma kostja II suhtes, kuna viimane ei ole ühelgi viisil rikkunud
hagejate suhtes enda kohustusi, mis tal on kaasomandiosa ühisomanikuna. Kostja II leidis, et
tagasiulatuvalt kasutuseelise hüvitamise nõue on vastuolus hea usu põhimõttega ning
kasutuseelise hüvitamise nõuet ei saa rahuldada ka asjaõigusseaduse sätete alusel. Käesolevas
asjas pole hüvitise maksmist kokku lepitud ja nõue on põhjendamatu. Kostja I on kinnistut
samal viisil ja ulatuses kasutanud juba aastaid enne seda, kui nii hagejad kui ka kostjad enda
kaasomandiosad 2010.a omandasid. Hagejad teavitasid kostjat II kasutuseelise hüvitamise
soovist esmakordselt hagiavalduses. Kostjale II teadaolevalt ja hagiavaldusest nähtuvalt ei
esitanud hagejad ka kinnistu kasutamise viiside ja ulatuse osas mingeid pretensioone pea
esimese kolme aasta jooksul pärast kaasomandiosa omandamist. Hagi esitamisega 2014.a
püüavad hagejad enda (oletatavaid) õigusi kuritarvitada. Kostja II ei ole teeninud Uus 20
kinnistult tulu. Kostja II maatükki ega selle korteriomandit, mille ühisomanik ta on, kunagi
kasutanud ei ole ega kasuta seda ka käesoleval ajal, ei äritegevuseks ega ühekski muuks
otstarbeks. Õigusabikulude kui kahju nõude eeldused ei ole täidetud. Kostja II ei ole enda
kohustusi mingilgi viisil rikkunud. Kuna kahjunõue kostja II vastu ei ole õigustatud, ei saa
kostja II suhtes rahuldada ka kahjult arvutatud viivise nõuet. Kostja II palus jätta kõik
menetluskulud solidaarselt hagejate kanda.

Vastuhagi
4.      Kostjad esitasid 04.11.2014.a hagejate vastu vastuhagi omandiõiguse rikkumise
kõrvaldamise nõudes, paludes kohustada hagejaid vahetama hoone II korruse ja pööningu
vahelagi, paigaldama hoonele uus katusekonstruktsioon ja nõuetekohane katusekate ja
restaureerima fassaad II korruse ulatuses. Hagejad vaidlesid vastuhagile vastu ja palusid jätta
vastuhagi läbi vaatamata või alternatiivselt rahuldamata.

Esimese astme kohtu otsus
5.      Harju Maakohus tegi 14.12.2015.a otsuse, millega jättis rahuldamata hagejate hagi
kostjate vastu omandiõiguse rikkumise lõpetamise, kasutuseelise hüvitamise, rikkumisest
teenitud kasu väljaandmise ja kahju hüvitamise nõudes. Maakohus jättis rahuldamata ka
kostjate vastuhagi hagejate vastu omandiõiguse rikkumise lõpetamise nõudes. Maakohus jättis
menetluskulud poolte endi kanda.

Otsuse kohaselt puudus vaidlus, et hagejatele kuulub Uus 20/Aia 17 Tallinn asuva kinnistu
hoone korteriomand nr 2 ning kostjatele kuulub korteriomand nr 1. Seega on Uus 20/Aia 17
Tallinn asuva kinnistu ühiskasutatavad pinnad hagejate ja kostjate kaasomandis. Kohus leidis,
et hagejate eelnimetatud nõude õiguslik alus saab olla asjaõigusseaduse (AÕS) § 72 lg-d 1 ja
3.. Nähtuvalt Tallinna Kesklinna Valitsuse ehitusloast nr 24093 ja 25.02.2002.a ehitise
vastuvõtu aktist on vaidlusaluses hoones toimunud 2002.a I korruse ja keldri kapitaalremont ja
restaureerimine. Nähtuvalt ehitusloast on ehitustööd toimunud kinnistu tolleaegse omaniku
Tallinna Kesklinna Valitsuse taotlusel. Maakohus luges vaidlusväliseks, et keldrikorruse
ümberehitustööde ajal oli terve kinnistu omanik Tallinna linn, seega vastas I korruse ja
keldrikorruse kokku ehitamine kinnistu tolleaegse omaniku tahtele. Kinnistul asuv
korteriomand nr 2 on võõrandatud hagejatele Tallinna linna poolt 22.12.2010.a lepinguga, mis
tähendab, et kostjad omandasid neile kuuluva korteriomandi ja samuti osa kinnistu
ühiskasutuses olevatest ruumidest seisukorras, millises need oli pärast 2002.a lõpetatud I
korruse ja keldriruumide ehitustöid, st I korrus ja keldriruumid olid ühendatud ning I korrusel
olid tehtud ümberehitustööd. Kohus leidis, et antud asjas ei ole hagejate huvi keldriruumide
kasutamiseks ülekaalukam kostjate huvist säilitada esimese korruse korteriga ühendatud


                                                                                         6(23)
                                                                      Tsiviilasi nr 2-14-52600

keldriruumide ainukasutusõigus. Kostja I on ajal, mil ta oli korteriomandi nr 1 üürnik,
panustanud keldriruumide renoveerimisse isiklikest rahalistest vahendist ning keldriruumid
välja ehitanud. Kohus võttis arvesse ka asjaolu, et kelder ja I korruse korter olid ühendatud ning
I korrus ümber ehitatud juba enne seda, kui hagejad oma korteriomandi soetasid, mis tähendab,
et hagejad olid korteriomandi soetamise ajal teadlikud vastava olukorra olemasolust ning
aktsepteerisid seda. Olukorras, kus hagejad peaksid leidma, et kostjate kasutuses on suuremas
mahus üldkasutatavate ruumide pindalast kui hagejate kasutuses, on hagejatel võimalik esitada
kasutuskorra kindlaksmääramise nõue ning taotleda enda ainukasutusse näiteks samas mahus
pööningupinda.

Seoses hagejate nõudega kohustada kostjaid lubama hagejatel kasutada hoone esimesel korrusel
olevaid ruume – abiruumi ja trepikoda leidis kohus, et hagejate nõue kohustada kostjaid
võimaldama vastavate ruumide kasutust ei ole põhjendatud. Abiruumi osas leidis kohus, et
kostja I on sellesse rahaliselt panustanud ning ümberehitus toimus tolleaegse omaniku
heakskiidul. Hagejad on oma korteriomandit ostes olnud teadlikud ruumide kasutuse praegusest
jaotusest. Seoses trepikojaga märkis kohus, et asjas läbiviidud vaatluse raames on kohus ise
kogenud, et hagejatel on võimalik nende ainuomandis olevasse hoone osasse pääseda hoovis
asuva trepi kaudu. Samuti on asjas tunnistajana üle kuulatud KK kinnitanud, et on kinnistut
külastades pääsenud teisele korrusele. Kohtu hinnangul ei olnud põhjendatud hagejate huvi
pääseda enda korterisse mitme sissepääsu kaudu, hagejate õigused on tagatud ka olukorras, kus
neil on üks sissepääs. Tulenevalt eeltoodust leidis kohus AÕS § 75 lg-le 5 tuginedes, et hagejate
nõue kohustada kostjaid lubama hagejatel kasutada hoone keldrikorruse ruume ja abiruume ei
ole põhjendatud, kuna kostja I huvi nende ainukasutamiseks oli kohtu hinnangul ülekaalukam.
Kohus arvestas, et ümberehitused toimusid ajal, kui terve kinnistu omanik oli Tallinna linn,
kostja I on ümberehitustesse heas usus suures mahus isiklikke rahalisi vahendeid investeerinud
ning hagejatel on võimalik samas mahus ühist pinda kasutada näiteks pööningul. Kuna kohus
ei rahuldanud hagejate nõuet kohustada kostjaid lubama hagejatele juurdepääsu vastavatele
ruumidele, ei olnud põhjendatud ka hagejate nõuded kohustada kostjaid taastama õues asuv
eraldi juurdepääs keldriruumidele ning andma hagejatele üle Uue tänava poolsest küljest
juurdepääsu võimaldavad võtmed.

Seoses õueala kasutamisega märkis kohus, et TsMS § 369 kohaselt võib tulevase nõude täitmise
hagi esitada juhul, kui on alust eeldada, et võlgnik kohustust õigel ajal ei täida. Nii kostja I kui
ka kostja II on menetluses kinnitanud, et nad ei ole hagejatele teinud õueala kasutamisel
mingeid takistusi. Kohus tuvastas asjas läbiviidud vaatluse raames, et hoovis on piisavalt ruumi
hagejatel vähemalt kahe auto parkimiseks, samuti on tunnistaja KK kinnitanud, et alates 2014.a
on ta saanud hoovi parkida. Tulenevalt eeltoodust leidis kohus, et puudub alus asuda
seisukohale, et hagejatel on hoovis parkimine takistatud või põhjus eeldada, et hagejatel
puuduks tulevikus võimalus kinnistul autosid parkida. Seega jättis kohus nõude rahuldamata.
Kohus tuvastas vaatluse raames, et õuealal on mõningad skulptuurid ja üks kivi. Hagejad ei ole
põhjendanud, miks eelnimetatud asjade õuealal asumine hagejate huve kahjustab. Samuti ei
nähtunud vaatlusel, et kostjale I kuuluvad esemed hõivaksid õuealast suurema osa, kui kostjate
kasutuses võiks olla võrdeliselt neile kuuluva kaasomandi suurusega. Hagejad ei ole kuidagi
põhjendanud, miks vastav nõue on esitatud ka kostja II vastu, kuna hagejad ei ole esitanud
ühtegi tõendit, millest nähtuks, et õuealal asuks ka kostjale II kuuluvaid esemeid. Tulenevalt
eeltoodust jättis kohus rahuldamata hagejate õueala kasutamisega seotud nõuded.

Hagejad on esitanud nõude kohustada kostjaid lammutama õuealale ebaseaduslikult püstitatud
ehitise (paviljoni), ennistama endise olukorra ning heakorrastama ehitise aluse ja vahetult
külgneva pinna. Tallinna Kultuurimälestuste Ameti loa ja Tallinna Kesklinna Valituse


                                                                                              7(23)
                                                                     Tsiviilasi nr 2-14-52600

13.02.2004.a kirja alusel asus kohus seisukohale, et kostja I ei ole õuealal asuvat paviljoni
ehitanud selleks vastavatelt asutusest luba taotlemata. Asjas ei ole küll esitatud tõendeid, et
kostja I oleks selleks küsinud hagejate kui kaasomanike nõusolekut, kuid samas ei ole hagejad
esitanud ka tõendeid selle kohta, et nad oleksid paviljoni ehitamise ajal või vahetult pärast selle
valmimist esitanud ehitamisele vastuväiteid. Hagejad on esitanud tõendi, et kostjate poole on
pöördutud vastava nõudega 21.04.2014.a, kuid nimetatud nõue ei ole esitatud paviljoni
valmimise ajal või vahetult pärast selle valmimist. Samas ilmnes tunnistaja KK’i, kes tegutses
hageja I esindajana, ütlustest, et tunnistaja nägi juba 2013.a suvel-sügisel, et hoovi peale
ehitatud paviljon on valmis. Oluline on kindlaks teha, kas juurdeehitus ka sisuliselt rikub teiste
kaasomanike huve. Kohus leidis, et hagejatel puudub õigus nõuda õuealal asuva paviljoni
lammutamist, kuna tuvastamist ei ole leidnud, et hagejad oleksid esitanud sellele ehitamise
käigus või vahetult pärast paviljoni valmimist vastuväiteid. Samuti ei leidnud kohus asjas
esitatud tõendite ega vaatluse raames kogetu pinnalt alust asuda seisukohale, et paviljoni
olemasolu hagejate huve kahjustaks.

Hagejad on esitanud nõude kohustada kostjaid lõpetama korteriomandi nr 1 ja õueala
kasutamine äripinnana. Kohus leidis, et kostjal I on õigus kostjatele kuuluva korteriomandi
raames äritegevuse pidamiseks, kuna selleks on antud Tallinna Kesklinna Valitsuse luba ning
selline tegevus ei lähe vastuollu kinnisasja kasutusotstarbega. Hagejad on esitanud vastava
nõude ka kostja II vastu, kuid asjas ei ole esitatud ühtegi tõendit, millest nähtuks, et kostja II
viiks kinnisasjal läbi lubamatut äritegevust. Hagejad on esitanud nõude kohustada kostjaid
hoiduma kõigi eelnimetatud rikkumiste edasisest toimepanemisest. Võttes arvesse, et kohus ei
ole tuvastanud, et kostjad oleksid rikkumisi toime pannud, tuleb hagejate vastav nõue jätta
rahuldamata.

Hagejad on esitanud nõude kohustada kostjaid taastama hoone esimese korruse abiruumi ja
eluruumi vahelt lammutatud sein, trepp ja trepiava ning nende kasutamise võimalus, hoone
õueala poolselt küljelt omavoliliselt lammutatud ning kinniehitatud sissepääs hoone keldrisse.
Hagejad omandasid korteriomandi ajal, mil muudatused olid juba olemas, mis tähendab, et
hagejad omandasid kaasomandisse kuuluva osa kinnistust sellises olukorras, nagu see pärast
ümberehitamist oli. Samas ei esitanud hagejad omandamisele järgnenud aastatel
ümberehitamisele vastuväiteid, mille tõttu kaotab kaasomanik oma nõudeõiguse hea usu
põhimõttest tulenevalt. Samuti oli kohtu hinnangul hea usu põhimõtte vastane kohustada
kostjaid asuma hoone I korrust ja keldrit ümber ehitama olukorras, kus kõik muudatused leidsid
aset eelmise omaniku heakskiidul ja ajal, kui ei kostjad ega hagejad veel hoone omanikud
polnud. Kohus jättis hagejate vastava nõude rahuldamata VÕS § 6 lg 1 alusel. Samuti ei olnud
hagejate nõue põhjendatud AÕS § 72 lg 5 alusel, kuna antud juhul kaalusid kostjate huvid
olukorra säilitamiseks kohtu hinnangul üle hagejate huvid ümberehituste teostamiseks.

Kuna hagejatel ei ole tulenevalt AÕS § 72 lg-st 5 õigust nõuda vastavate ruumide kasutamist,
ei saa hagejatel selles osas olla ka kasutuseeliste hüvitamise nõuet. Samuti ei esitanud hagejad
asjas ühtegi tõendit selle kohta, et poolte vahel oleks kokkulepe, mille kohaselt kostjatel oleks
kohustus hagejatele hüvitist maksta lähtuvalt asjaolust, et kostjate ainukasutuses on osa
kaasomandis olevaid ruume. Kohus leidis, et hagejatel ei ole alust nõuda kostjatelt AÕS § 71
lg 2 alusel kasutuseeliste hüvitamist, kuna tõendamist ei ole leidnud, et hagejatel ei olnud
võimalik tulenevalt kostjate tegevusest kinnistut kasutada. Hagejatel oli igal ajal pärast seda,
kui neil tekkis huvi kinnistu kasutamise vastu ning nad avastasid, et kinnistu värav on vahetatud,
kuid kostja I parajasti nende päringule ei vastanud, võimalus pöörduda kinnistule pääsemiseks
kostja II poole, mida hagejad ei teinud. Kohus ei tuvastanud kostjate poolt ühegi rikkumise
toimepanemist, mis tähendab, et hagejatel puudub ka alus nõuda kostjatelt VÕS §-st 1039


                                                                                             8(23)
                                                                    Tsiviilasi nr 2-14-52600

tulenevalt rikkumisega saadud tulu väljaandmist. Kohus leidis, et hageja I nõue kahju
hüvitamiseks tuleb rahuldamata jätta, kuna kostjate tegevuse ja hagejal I tekkinud kulude vahel
puudub põhjuslik seos. Kohus tuvastas, et kostjad ei ole toime pannud rikkumisi, mida hagejad
neile ette on heitnud, seega puudus hagejatel lähtuvalt kostjate tegevusest vajadus
õigusabiteenuse järele. Antud juhul ei ole tuvastamist leidnud, et kostjad oleksid hagejate suhtes
ühtegi kohustust rikkunud, seega jättis kohus hagejate taotluse viivise väljamõistmiseks
rahuldamata.

Apellatsioonkaebus
6.      Maakohtu otsuse peale esitasid hagejad apellatsioonkaebuse, milles palusid tühistada
maakohtu otsuse osas, milles maakohus jättis hagi rahuldamata ja menetluskulud poolte endi
kanda ning teha asjas ilma seda esimese astme kohtule uueks läbivaatamiseks saatmata uus
otsus, millega hagi rahuldatakse ja menetluskulud jäetakse kostjate kanda.

Maakohtu järeldus, et hagejate omandiõiguse rikkumisega seonduvad nõuded tuleb jätta
rahuldamata, kuna kostjal I on ülekaalukam huvi hoone kaasomandis olevate ühiskasutatavate
pindade ainukasutamiseks, on ebaõige. Hagejate hinnangul on kohtu poolt omandiõiguse
rikkumisega kaasneva vaidluse puhul otsuse tegemine tuginedes puhtalt ühe poole justkui
ülekaalukamale huvile ebaõige ning otseselt vastuolus nii asjakohaste õigusnormide (AÕS § 68
ja § 89) kui ka kehtiva Riigikohtu praktikaga omandiõiguse rikkumise kõrvaldamise vaidlustes.
Hagejad ei soovinud hagiavalduses esitatud nõuetes kindlaks määrata seda, kuidas kaasomandit
tuleks kasutada, vaid leidsid, et kostjad juba rikuvad tema olemasolevat õigust kasutada
kaasomandi eset, st korteriomandite reaalosadest väljapoole jäävat elamu osa. Sellist nõuet
tuleb pidada omandi kaitse nõudeks. Hagejate nõude ebaõige kvalifitseerimisega on maakohus
jätnud välja selgitamata hagejate tegelikud nõuded ning kohaldanud materiaalõigust ebaõigesti.
Maakohus kohaldas otsuse tegemisel vale materiaalõigusnormi AÕS § 72 lg 5 näol. Kohus ei
tuvastanud AÕS §-st 89 tulenevaid eeldusi omandiõiguse rikkumise kõrvaldamiseks ega selle
sätte kohaldamist välistavaid asjaolusid. Nõude ebaõige kvalifitseerimise tõttu on maakohus
jätnud asjas tähtsust omavad asjaolud välja selgitamata ning sellest tulenevalt ka asjakohased
tõendid hindamata. Maakohtu õiguslik hinnang, mille kohaselt saab omandiõiguse rikkumisega
seonduvat talumiskohustust tuletada teise poole huvidest, on põhimõtteliselt ebaõige.
Omandiõiguse rikkumisega seonduv talumiskohustus saab otseselt tuleneda ainult seadusest
või tehingust. Talumiskohustuse tuletamine kostja I ülekaalukamast huvist on vastuolus
omandiõiguse regulatsiooniga. Maakohtu poolt viidatud lahend (RKTKo 3-2-1-13-141) ei ole
asjakohane käesoleva vaidluse lahendamisel. Poolte huvide kaalumine omandiõiguse
rikkumisega seotud vaidluse puhul ei ole seaduslik ega põhjendatud.

Fakt, et kostja I kasutab ühiskasutatavate hoone ruumide ainukasutuse tõttu suuremat
kaasomandis olevat osa, takistades sellega hagejate kaaskasutust, on käesolevas menetluses
tõendatud ning selle üle pooltel vaidlust ei ole. Seega on menetluses tõendatud AÕS § 89
esmane kohaldamise eeldus ehk rikkumise fakti olemasolu. Hagejad leidsid, et olukorras, kus
vaidlus puudub nii hoone kaasomandi osa suuruse kui ka poolte omandiõiguse ja omandi
suuruse üle, ei saa kohus hageja nõude kui põhiseaduses sätestatud omandipõhiõiguse üle
otsustuse tegemisel lähtuda kostja I poolt tehtud väidetavatest heausksetest investeeringutest.
Maakohus ei saa tuletada hagejate talumiskohustust teise poole justkui ülekaalukamast õigusest
kaasomandis olevatele hoone ühiskasutatavatele pindadele. Hagejad ei nõustunud maakohtuga,
et Tallinna Kesklinna Valitsuse ehitusloast ja ehitise vastuvõtu aktist on võimalik järeldada, et
I korruse ja keldrikorruse kokku ehitamine oleks vastanud Tallinna linna tahtele.
Kinnistusraamatusse on kantud korteriomandid täpselt sellise suurusega nagu 17.09.2007.a
eksplikatsioonides, mille alusel hagejad endale 22.12.2010.a korteriomandi omandasid. Seega


                                                                                            9(23)
                                                                    Tsiviilasi nr 2-14-52600

ei tõenda menetluses esitatud tõendid väidetavate ehitustööde aega ega ka seda, et
ümberehitused oleksid vastanud Tallinna Linna tahtele. Vastasel korral oleks Tallinna linn
kinnistamisavalduste esitamisel 24.09.2007.a lähtunud väidetavatest muudetud andmetest ning
kinnistanud korteriomandid vastavalt väidetavale tegelikule olukorrale. Maakohtus esitatud
tõenditest ei nähtu, et I korruse ja keldrikorruse kokku ehitamine oleks toimunud ajal, mil
Tallinna linn oli kogu hoone omanik. Maakohus ei selgitanud menetluses, et kavatseb nõude
lahendada tulenevalt poolte huvide kaalumisest, mistõttu ei ole ruumide eksplikatsioone ja
ehitustööde aega menetluses varasemalt kohtu poolt käsitletud, sealjuures ei ole kohus viidanud
erisustele tõendite hindamisel. Samuti ei ole kohus viidanud, et allkirjastamata
eksplikatsioonid, mitte kinnisturaamatusse kantud korteriomandite suurused, võiks omada
omandiõiguse rikkumisega seonduva vaidluse lahendamisel tähtsust. Maakohtu otsus ei vasta
kohtuotsuse seaduslikkuse põhimõttele, on üllatuslik ning kohus on rikkunud
selgitamiskohustust. Kohtu poolt viidatud tõendist - kostja I kirjast Tallinna Kesklinna
Valitsusele - nähtub, et kostja I pidi lepingu kohaselt välja ehitama I korruse eluruumid
(korteri). Maakohus on nimetatud tõendist teinud järelduse, mille kohaselt toimus I korruse ja
keldrikorruse kokkuehitamine Tallinna linna taotlusel ja soovil. I korruse eluruumide välja
ehitamine ei ole võrdsustatav keldrikorruse ja I korruse eluruumi kokku ehitamisega, mistõttu
on maakohtu järeldus tõendist meelevaldne.

Korteriomandi ja keldri ühendamise aeg ei oma tähtsust omandiõiguse rikkumisest tuleneva
nõude esitamise puhul. Riigikohus on leidnud ja hagejad leiavad, et tähtsust ei oma
omandiõiguse rikkumise nõude esitamisel ja rahuldamisel see, millal on omandõiguse
rikkumine esmakordselt aset leidnud, sealjuures võib olla omandiõigusega seotud rikkumine
toimunud ka varem e. enne võõrandamist (vt RKTKo 3-2-1-13-12, p 12). Menetluses esitatud
tõenditele tuginedes saab hoopis üheselt väita, et omandiõiguse rikkumise aluseks olevad
asjaolud tekkisid ajaperioodil, mil hoone kaasomanikud olid hagejad. Hagejatele ei olnud
müügitehingu tegemise ajal teada see, et neil puudub juurdepääs mitteeluruumile Uue tänava
kaudu. Uuelt tänavalt juurdepääsu takistamise aluseks olevad asjaolud on tekkinud siis, kui
hagejad olid kaasomandi osa omanikud. Kostjad lammutasid omavoliliselt ja ehitasid täielikult
kinni õuealalt keldrisse viiva juurdepääsu ajal, mil hagejad olid juba mitteeluruumi omanikud.
Isegi kui teoreetiliselt I korruse ja keldri vahelagi oli avatud enne hagejate poolt korteriomandi
soetamist, ei saa sellest järeldada, et hagejad pidid olema teadlikud, et kogu keldrikorrus on
kostjate ainukasutuses.

Hagejad ei nõustunud maakohtuga, et hagejatel puudub põhjendatud huvi pääseda sisse
kaasomandi osasse mitme sissepääsu kaudu. Seega on maakohus ebaõigesti võtnud arvesse
keldri ja I korruse ühendamise aega hagejate nõude rahuldamata jätmisel kui ka hinnanud
ebaõigesti hagejate huvi mitme sissepääsu kasutamisel oma korteriomandile juurdepääsul.
Vaidlus puudus selle üle, et nii Uue tänava poolt välisuks kui ka juurdepääs keldrisse on
mõeldud selleks, et hagejad saaksid oma omandile – korteriomandile ja kaasomandis olevale
hoone ühiskasutatavatele pindadele juurde pääseda. Vaidlus puudus selle üle, et hagejatel
kolmest sissepääsust kahest juurdepääs oma omandile mitteeluruumi näol puudub. Hagejatel
puudub juurdepääs neile kuuluvale omandile peasissekäigu kaudu (Uuelt tänavalt). Seoses
maakohtu selgitusega, et hagejatel on võimalik esitada kasutuskorra kindlaksmääramise nõue
ning taotleda enda kasutusse näiteks suurem ruum pööningust, märkisid hagejad, et pööning on
juba hagejate ainuomandis, mistõttu on maakohtu viide asjakohatu.

Hagejatel on õigus nõuda neile kuuluva õueala sihtotstarbelist kasutamist ning kasutamise
võimaldamist arvestades hagejate kaasomandi proportsioone. Maakohus on ebaõigesti jätnud
nõuded rahuldamata. Hagejate nõude näol on tegemist hoidumisnõudega AÕS § 89 alusel.


                                                                                           10(23)
                                                                    Tsiviilasi nr 2-14-52600

Hagejad on tõendanud, et neile on kostja I tegevuse tõttu puudunud juurdepääs kinnistule alates
mai lõpust 2011.a kuni maini 2013.a. Paikvaatlusel nähtus, et õuealal on kostjale I kuuluvat
prügi ja skulptuure, mis raskendavad kostjatel oma autode parkimist. Hagejate nõue, kohustada
kostjaid tagama kahe auto parkimiskohad, ei ole ebamõistlik olukorras, kus on tõendatud, et
kostjad on varasemalt hagejate autode parkimist takistanud. Takistuste tegemist on mh
kinnitanud ka tunnistaja KK. Vaidlus puudub selle üle, et maakohus on tuvastanud, sh tunnistaja
KK ütluste alusel, et varasemalt on olnud kostjast I tingitud takistusi hagejate autode
parkimisega õuealale. Hagejad on tõendanud tulevase rikkumise ohtu esmalt sellega, et
varasemad rikkumised on toime pandud, aga ka sellega, et hagejate ja kostjate suhted on hetkel
sellised, mis ei välista rikkumise ohtu ja rikkumiste edasist toimepanemist. Seega on tõendatud
rikkumise oht kostja I poolt. Maakohus on hagiavalduse p 1.2.1 nõude osas teinud lahendi, kuid
maakohus ei ole viidanud mitte ühelegi õigusnormile, mida nõude lahendamisel maakohus
oleks kohaldanud. Seega ei ole kohus tuvastanud asjakohase õigusnormi (AÕS § 89)
kohaldamise eelduseid hoidumisnõude esitamise puhul, mistõttu ei ole kohus nõude
lahendamisel tuginenud ka asjakohastele kaalutlustele (eelnenud takistuste tõendatus, poolte
omavahelised suhted ja fakt, et õueala on täis kostja I prügi ja skulptuure). Hagiavalduses
esitatud nõue on maakohtu poolt sisuliselt lahendamata. Lisaks ei ole maakohus otsuse
tegemisel arvestanud, et paviljoni näol on tegemist hetkel kostja I ainukasutuses oleva hoonega,
mille alune ja seda teenindav pind tuleb arvestada hetkel kostja I ainukasutuses olevaks
(põhjusel, et hagejatel puudub sellele ligipääs). Maakohus ei ole viidanud menetluses sellele, et
õueala kasutamise proportsioon vastaks tegelikule olukorrale, samuti ei ole kohus andnud
osapooltele võimalust avaldada selles osas oma arvamus sh arvutused paviljoni pindala jms
kohta. Maakohus ei saa ka ilma vastavaid mõõdistusi tegemata oma seisukohta sisuliselt
põhistada. Ilma asjakohaste mõõdistusteta on maakohtu poolt esitatud väide kohtumenetluses
tõendamata. Kostja II vastutab samuti nõuete täitmise eest, kuna ühisomanikud ei ole mitte
solidaarvõlgnikud vaid vastutavad ühiselt.

Maakohus on lähtunud ebaõigest õigusnormist, leides, et hagiavalduse punktides 1.3 ja 4
esitatud nõuded tuleb jätta rahuldamata, kuna hagejad on kaotanud enda nõudeõiguse lähtuvalt
hea usu põhimõttest. Kohus ei ole nõudeõiguse väidetava kaotamise juures hinnanud korrektselt
kõiki tõendeid ning käsitlenud kõiki asjakohaseid kaalutlusi, st poolte tahteavaldusi ja käitumist
nõuete esitamise aluseks olevate rikkumiste osas. Lisaks on maakohus rikkunud oma
selgitamiskohustust, maakohus ei ole menetluses viidanud sellele, et hagejad oleks oma
nõudeõiguse kaotanud hea usu põhimõttest lähtuvalt. Hagejatel on õigus nõuda kostja poolt
hagejate nõusolekuta õuealale ebaseaduslikult püstitatud ehitise (paviljoni) lammutamist.
Tallinna Kultuuriväärtuste Ameti luba varjualuse ehitamiseks ei ole ehitusluba, mille alusel
saaks püstitada paviljoni. Vaidlus puudub selle üle, et hagejate kui kaasomanike nõusolekut
paviljoni ehitamiseks ei ole, vaidlus puudub ka selle üle, et paviljon on kostja I ainukasutuses
ja kostja I kasutab seda oma majandustegevuses. Poolte nõusolekuta ebaseaduslikult püstitatud
ehitise lammutamist saavad hagejad nõuda tuginedes AÕS §-le 89. Hagejad ei ole taotlenud
paviljoni kasutuskorra kindlaksmääramist ning seega on maakohus nõude lahendamisel
lähtunud ebaõigesti AÕS § 72 lg-st 5 ning on põhjendamatult jätnud kohaldamata AÕS § 89 ja
§ 68 lg 2. Kohus ei ole selgitanud, millistest alustest tulenevalt võivad hagejate õigused oma
omandi kasutamisel olla kitsendatud. Olukorras, kus õiguste kitsendamise õigus ehk hagejate
talumiskohustus ei ole tõendatud, talumiskohustust ei eksisteeri. Talumiskohustuse puudumise
tõttu on hagejatel õigus nõuda paviljoni lammutamist ja endise olukorra taastamist. Kohus on
tõendeid hinnates jõudnud ebaõigele seisukohale, mille kohaselt hagejad kaotasid nõudeõiguse
hea usu põhimõtte rikkumise tõttu põhjusel, et kaasomanikud ehk hagejad ei esitanud
pretensioone kostjale I paviljoni ehitamise ajal.



                                                                                           11(23)
                                                                      Tsiviilasi nr 2-14-52600

Maakohus on pretensioonide esitamise ja esitamise aja jätnud menetluses üheselt välja
selgitamata, mh ei ole maakohus selgitanud menetluses, et pretensioonide esitamise aeg võiks
nõuete lahendamisel tähtsust omada ning on rikkunud seega oma selgitamiskohustust.
Maakohus on nõudeõiguse kaotamise puhul jätnud hindamata menetluses esitatud tõendid ning
Riigikohtu lahendis nr 3-2-1-31-03, p-s 17 võetud seisukoha ammendavalt, millest tuleb
maakohtul lähtuda nõudeõiguse kaotamise tuvastamisel hea usu printsiibi rikkumise tõttu.
Lähtuvalt Riigikohtu seisukohast oleks maakohus nõudeõiguse kaotamise puhul pidanud
tuvastama (i) ehitise ehitamise ja lõpliku valmimise aja, (ii) pretensioonide esitamise aja ja (iii)
kostja I tegevuse sh kostja I tegevuse hindamine paviljoni ehitamisel hea usu põhimõttest
lähtuvalt. Menetluses ei ole tuvastatud täpset ehitamise algusaega ning ehitamise lõppemise
kuupäeva. Hagejate poolt on esitatud nõue rikkumise kõrvaldamiseks kirjalikult 21.04.2014.a.
Nõudeõiguse kaotamine ei olnud menetluses kordagi arutluse all. Kohus ei selgitanud, et
nimetatud asjaolu menetluses võiks tähtsust omada. Kohus ei küsinud ka tunnistajalt KK-lt
(Kokk) küsimusi pretensioonide ja/või päringute esitamise aja kohta, millega oleks maakohus
saanud maakohtu hinnangul asjas tähtsust omavad asjaolud välja selgitada. Samuti ei osanud
hagejad maakohtu selgitamiskohustuse rikkumise tõttu esitada tunnistajale eeltoodud
pretensioonide esitamisega seonduvaid küsimusi. Hagejad leidsid, et olukorras, kus kostja I ei
teavitanud hagejaid paviljoni ehitamisest ning kostja I ehitas selle ilma nõusolekuta, ei ole
hagejad kaotanud hea usu põhimõttest lähtuvalt õigust nõuda paviljoni lammutamist. Maakohtu
käsitlus Riigikohtu lahendis nr 3-2-1-31-02 võetud seisukohast on ebaõige, arvestades
käesoleva vaidluse eset. Käesoleval juhul poolte vahel talumiskohustuse aluseks olevat
õiguslikku alust ei eksisteeri. Maakohus ei ole arvestanud halduskolleegiumi lahendis (3-3-1-
64-02, p 20) viidatud põhimõttega käesoleva asja lahendamisel. Käesolevas asjas on maakohus
korduvalt ja põhjendamatult lugenud kostja I poolt tehtud investeeringud mitte ainult
lubatavaks ja aktsepteeritavaks, vaid käitumiseks, millega kostja I saab õigustada lubamatut
kasu nii oma korteriomandi pindala suurenemise kui ka majandus- ja kutsetegevuses ehitatud
paviljoni ehitamise näol hagejate osa arvelt. Hagejad on põhistanud huvide rikkumist sellega,
et paviljon ei sobitu kinnistu hoonestusega ning kahandab kinnistu väärtust. Lisaks on hagejad
välja toonud, et kaasomandis olevale kinnistule ebaseadusliku ehitise püstitamisega võivad
kaasneda hagejatele õigusaktidest tulenevate nõuete rikkumise tõttu negatiivsed õiguslikud
tagajärjed. Maakohus ei ole otsuse tegemisel neid hagejate väiteid käsitlenud.

Hagejatel on õigus nõuda kostjatelt korteriomandi nr 1 ja õueala kasutamise keelamist
äripinnana. Käesolevas asjas puudub vaidlus selle üle, et kostja I temale kuuluvas hoones olevas
korterimandis (sihtotstarbega „eluruum“) tegeleb majandus- ja kutsetegevusega (peab
kunstigaleriid). Hagejad ei nõustunud maakohtu seisukohaga, mille kohaselt on kostjal I õigus
korteriomandis tegeleda äritegevusega, kuna tal on selleks Tallinna Kesklinna Valitsuse luba
ning kinnistusraamatu väljavõttest nähtub, et hoone näol on tegemist 45% elamumaa ja 55%
ärimaaga. Maakohtu seisukoht on vastuolus olukorda reguleerivate õigusnormidega, kui ka
kehtiva Riigikohtu praktikaga. Ebaõigete järelduste tegemise tõttu on kohus jätnud
analüüsimata ja seetõttu ka tuvastamata hagejate korteriomandiseadusest (§ 10 lg 2) ja EhS-ist
(§ 19 lg 1 p 12 ja § 32 lg 3) ning Riigikohtu praktikast (RKTKo 3-2-1-90-13, p 15; 3-2-1-3-15,
p 18) tuleneva nõudeõiguse korteriomandi kasutamise keelustamiseks juhul, kui kasutamine
toimub vastuolus korteriomandi otstarbega.

Seoses hoidumisnõudega märkisid hagejad, et vaidlus puudub selle üle, et kõikides kaasomandi
rikkumisega seotud nõuete puhul on tuvastatud esmakordne rikkumine. Hagejad on tõendanud
menetluses, et rikkumised on jätkuvad ning kostja I ei ole mingil moel olnud nõus rikkumisi
kõrvaldama ega selle nimel ka koostööd tegema. Seega on tegemist kestva rikkumisega.
Maakohus on jätnud kohaldamata AÕS § 89, viitamata ühelegi õigusnormile. Hagejatel on


                                                                                            12(23)
                                                                    Tsiviilasi nr 2-14-52600

õigus nõuda kostjate kohustamist taastada hoone esimese korruse abiruumi ja eluruumi vahelt
lammutatud sein, trepp ja trepiava ning nende kasutamise võimalus hoone õueala poolselt
küljelt omavoliliselt lammutatud ning kinni ehitatud sissepääs hoone keldrisse. Hagejad ei
nõustunud maakohtu käsitlusega selles osas, et tulenevalt AÕS § 72 lg-st 5 ja VÕS §-st 6 saaks
maakohus tuletada omandiõigusega seonduvat talumiskohustust ning jätta omandiõiguse
rikkumisega seotud nõude rahuldamata. Maakohus on hagiavalduses esitatud nõuded valesti
kvalifitseerinud. Kohus on jätnud kohaldamata AÕS § 89 koostoimes AÕS § 68 lg-ga 2.

Hagejatel on õigus nõuda kasutuseeliste hüvitamist. Kohus on hagiavalduse nõuete 1.1, 1.2 ja
1.4 lahendamisel lähtudes ainuüksi AÕS § 72 lg-st 5 rikkunud materiaalõiguse normi, jättes
kohaldamata täielikult AÕS § 89. Maakohus on otsuses viidanud pooltevahelise kokkuleppe
puudumisele, kuid nõue on esitatud AÕS § 71 lg 2 alusel, mitte tuginedes poolte kokkuleppele.
Maakohtu poolt märgitud eeldused õueala ja hagejate ainuomandis olevate ruumide kasutamise
eest kasutuseeliste hüvitamise nõude osas ei vasta osaliselt seadusele ega Riigikohtu praktikale.
Hagejad nõustusid maakohtu seisukohaga, et kasutuseeliste hüvitamise nõude rahuldamiseks
tuleb tuvastada see, et õueala kasutamine ei olnud hagejatel kostjatest tulenevatel põhjustel
võimalik, kuid hagejad ei nõustunud sellega, et kasutuseeliste hüvitamise nõude esitamise
eeldus on vastaspoole teavitamine sellisest kavatsusest. Maakohus on kasutamise takistamise
tuvastamisel rikkunud menetlusõiguse norme, tehes tunnistaja ütlustest ebaõiged järeldused.
Maakohtu poolt otsuses käsitletud tõenditest saab teha ühese järelduse, mille kohaselt puudus
hagejatel ligipääs kinnistul asuvale hoonele, sealjuures õuealale kinnistu värava puldi
puudumise tõttu alates mai lõpust 2011.a kuni 2013.a suveni. Kasutuseeliste hüvitamise nõude
rahuldamine ei eelda seda, et kasutuseeliste hüvitamise nõude esitamise kavatsusest oleks
teavitatud vastaspoolt. Olukorras, kus kostja I vahetas ära kinnistu värava selliselt, et hagejaid
ei teavitatud ja kostja I ei andnud pikema aja vältel hagejate esindajale võtmeid väravast
sisenemiseks, ei saa hagejate nõuet pidada mitte mingil moel kasutuseeliste hüvitamise osas
hea usu põhimõttega vastuolus olevaks, mille tõttu oleksid hagejad nõudeõiguse kaotanud.
Lähtuvalt hea usu põhimõttest, oleks pidanud kostja I pöörduma esmalt värava vahetamise osas
kokkuleppe saamiseks hagejate poole ning korraldama võtme üleandmise koheselt pärast
värava vahetamist. Pahatahtlikul ainukasutamisel ei saa kostja I eeldada, et kasutuseeliste
hüvitamist ei nõuta. Maakohus on kasutuseeliste nõude rahuldamata jätmise puhul jätnud
hindamata tõendid, millest nähtub, et kostja I ei võimaldanud hoonele juurdepääsu ning
juurdepääsude kinni ehitamine ja takistamine uue värava paigaldamise näol oli kostja I teadlik
ja tahtlik tegevus pärast seda, kui hagejad müügitehingu sõlmisid. Kasutuseeliste hüvitamise
nõude esitamise kavatsusest kostja I teavitamine ei ole nõude eelduse realiseerimise ja
rahuldamise seisukohast vajalik. Maakohus on põhjendamatult jätnud rahuldamata hagejate
hagiavalduse p-s 4 esitatud nõude summas 112 240 eurot. Samuti leidsid hagejad, et rikkumised
on tõendatud, mistõttu puudub maakohtul igasugune alus jätta ka kahju hüvitamise nõue
kohtueelsete menetluskulude osas rahuldamata.

Vastustajate seisukoht
7.    Vastustajad vaidlesid apellatsioonkaebusele vastu ja palusid jätta selle rahuldamata
ning maakohtu otsuse muutmata.

Ringkonnakohtu seisukoht
8.     Ringkonnakohus, tutvunud apellatsioonkaebusega ja tsiviilasja materjalidega, leiab, et
vaidlustatud maakohtu otsus tuleb tühistada osas, milles maakohus jättis hagi rahuldamata.
Tühistatud osas tuleb saata tsiviilasi uueks läbivaatamiseks Harju Maakohtule.
Ringkonnakohus kontrollib maakohtu otsuse seaduslikkust osas, milles esitati maakohtu otsuse
peale apellatsioonkaebus. Maakohus jättis vastuhagi rahuldamata. Kostjad vastuhagi


                                                                                           13(23)
                                                                    Tsiviilasi nr 2-14-52600

rahuldamata jätmist ei vaidlustanud. Seega ei saa käesolev apellatsioonimenetlus mõjutada
maakohtu otsuse kehtivust osas, millega maakohus jättis vastuhagi rahuldamata.

9.     Maakohus eksis asja lahendamisel kaalutlusõiguse teostamisel. Maakohtupoolne
kaalutlusõiguse teostamine väljub diskretsiooni piiridest. Asjaolud, millest lähtuvalt jättis
maakohus hagi rahuldamata, hagi rahuldamata jätmist ei võimalda.

10.     Maakohus asus seisukohale, et kostjatel on õigus kaasomandis olevaid keldriruume
ainukasutada ja hagejate kasutamise huvi ei kaalu kostjate huvi üles muuhulgas põhjusel, et
hagejad omandasid korteriomandi ajal, kui ühiskasutuses olevad keldriruumid olid juba kostjate
korteriomandiga ühendatud. Ringkonnakohus märgib, et see asjaolu, et korteriomandi
omandamise ajal olid osad korteriomanike kaasomandisse kuuluvatest ruumidest ühe
kaasomaniku ainukasutuses, ei tähenda, et kostjatel ei oleks nende ruumidega seoses õigusi.
Isegi kui keldriruumid olid hagejate omanikuks saamise ajal kostja või kostjate valduses, ei
tähenda see, et hagejad kaotaksid sellega need õigused, mis kaasomanikel hooneosade või
maatüki osade suhtes on. Sõltumata sellest, kes milliseid kaasomandi osasid korteriomandi
võõrandamise ajal ainukasutas, võõrandati hagejatele korteriomand just nende
kaasomandiosadega, mis selle juurde kuulusid. Teiste kaasomanike poolne ainuvaldamine
omandisuhteid ei muuda.

11.    See, et kostja I on väidetavalt teinud kaasomandi suhtes juba enne hagejate omanikuks
saamist olulisi kulutusi, ei tähenda, et hagejad kaotaksid omandiõiguse või hagejate
kaasomaniku õigused oleksid seaduses sätestatuga võrreldes piiratumad. See, kui üks
kaasomanikest teeb kaasomandi eseme suhtes muudatusi, ei too kaasa muudatusi
omandisuhetes. Muudatusi teinud kaasomanikul võib olla kulutuste hüvitamise nõue, kuid seda
üksnes isiku suhtes, kes oli kaasomanik kulutuste tegemise ajal. Seega ei saa kostja I poolne
kulutuste tegemine kaasomandi suhtes ajal, mil hagejad korteriomandit ei omanud, mõjutada
hagejate positsiooni. Juhul, kui kostja I soovib tugineda sellele, et ta tegi kaasomandi suhtes
kulutusi ajal, mil hagejatele kuulus korteriomand, tuleb kostjal sellele selgelt tugineda ja nõude
aluseks olevad asjaolud kohtu ette tuua ja need tõendada.

12.     See, kui reaalosa ja kaasomandit eraldav vahesein või vahelagi eraldatakse ajal, mil
terve kinnisasi kuulus ühele omanikule ja korteriomandid ei olnud veel tekkinud, ei tähenda
iseenesest, et vaheseina või vahelae ehitamise nõue oleks välistatud. Olukorras, kus
keldriruumid ja esimese korruse panipaik kuuluvad kaasomandisse, kahjustab kaasomandi ja
reaalosa eraldavate vaheseina ja vahelae puudumine nende korteriomanike õigusi, kes
kaasomandit kasutada ei saa ja kes peavad taluma, et ühe korteri reaalosa ei ole kaasomandist
eraldatud. Hoones tuleb luua olukord, kus kõikide kaasomanike õigused oleksid tagatud. Sellise
olukorra loomine võib eeldada ka ehituslike taastamistööde tegemist.

13.      Maakohus leidis, et olukorras, kus kostjad ainukasutavad teatud kaasomandis olevaid
hooneosi, tuleb jätta hagejate valduse taastamise ja kasutuse võimaldamise nõuded rahuldamata
põhjusel, et hagejatel on võimalik esitada kaasomandi kasutuskorra kindlaksmääramise nõue ja
taotleda enda ainukasutusse näiteks pööningupinna eraldamist. Esiteks ei tuvastanud maakohus,
kas konkreetses majas on pööninguruume, mis kuuluvad kaasomandisse. Hagejad väitsid, et
pööning kuulub nende korteriomandi reaalosa koosseisu. Kohus ei ole selle väite osas
seisukohta kujundanud. Teiseks, olukorras, kus kaasomandi kasutuskorda ei ole kindlaks
määratud, võib kaasomanik, kellel ei ole võimalik kasutada kaasomandit seaduses sätestatud
viisil, nõuda seaduses sätestatud viisil kaasomandi kasutust. Selleks, et ruume ainuvaldav ja
ainukasutav kaasomanik ei peaks ainuvaldusest loobuma, tuleb temal taotleda, et määrataks


                                                                                           14(23)
                                                                    Tsiviilasi nr 2-14-52600

kindlaks kasutuskord. Maakohus on käesolevas asjas sisuliselt määranud kindlaks kasutuskorra,
mis seisneb selles, et kostjad ei pea loobuma mitte ühegi kaasomandis oleva hooneosa
ainukasutusest, mida kostjad juba ainukasutavad ja kõikide ülejäänud kaasomandi osade suhtes
seaduses sätestatud kasutuskorda, mille kohaselt kõik kaasomanikud võivad kogu kaasomandit
kaaskasutada, ei muudeta, sest hagejad võiksid taotleda nende kaasomandi osade ainukasutust,
mida kostjad veel ei ainukasuta. Sellisel viisil kaalutlusõiguse teostamine väljub nendest
piiridest, mille raames saab kohus kaalutlusõigust teostada. See, et kostjad on hõivanud mingid
kaasomandis olevad ruumid, ei tähenda, et hagejad kaotaksid oma kaasomaniku õigused
vastavatele hooneosadele ja hagejad võiksid vastukaaluks taotleda üksnes nende hooneosade
ainukasutust, mida kostjad veel hõivanud ei ole. Teiseks, maakohus ei ole tuvastanud ega
hinnanud, kas vaidlusalusel kinnisasjal on samaväärseid kaasomandi osasid, mis vastaksid ka
hagejate omandi osa suurusele, mida saaks hagejate ainukasutusse määrata ja mille hagejate
ainukasutusse määramine tagaks kõikide kaasomanike huvide kaitse, vastavalt
kaasomandiosade suurusele. Oluline on see, et hagejate õigused ei ole tagatud juhul, kui
hagejatel on võimalik tulevikus taotleda mingite muude kaasomandiosade ainukasutusse
jätmist, kui vastavate hooneosade ainukasutusõigust hagejatele ei määrata. Seda isegi mitte siis,
kui konkreetse kaasomandi puhul oleksid selliseid kaasomandi osad, mida saaks hagejate
ainukasutusse määrata ja mille väärtus ja suurus vastab hagejate omandiosa suurusele, olemas.
Hagejate võimalus midagi tulevikus, teises menetluses, enda ainuvaldusesse taotleda, ei
kompenseeri seda, et kohus jättis hagejad käesolevas menetluses konkreetsete hooneosade
kasutamise ja valdamise võimalustest ilma. Käesoleval juhul ei ole maakohus tuvastanud, et
hagejate ainukasutusse saaks määrata sedavõrd palju ja sedavõrd suure väärtusega hoone- ja
kinnisasja osi, mille ainukasutus kompenseeriks hagejatele vaidlusaluste kinnisasja osade
kasutuse võimalusest ilmajäämise. Maakohus ei ole sellist järeldust teinud ega sellise järelduse
tegemise eelduseks olevaid asjaolusid tuvastanud. Vastupidi, hagejad on toonud kohtu ette
hulgaliselt asjaolusid, mis viitavad sellele, et konkreetsel juhul ei ole piisavalt kostjate poolt
hõivamata kaasomandi osasid, mida saaks hagejate ainukasutusse määrata ja mille suurus ja
väärtus vastaks hagejate omandiosade suurusele ja mille hagejate ainukasutusse jätmine tagaks
kõikide korteriomanike kaasomandiosade suurusest lähtuvalt kohase kohtlemise.

14.     Maakohus leidis, et esimese korruse abiruumi kaaskasutuse võimaldamise nõue tuleb
jätta rahuldamata muuhulgas ka sellel põhjusel, et hagejad korteriomandit omandades pidid
teadma sellest, et kaasomandis olevat ruumi ja kostjate ainuomandit eraldav vahesein on
lammutatud ja kostjad ainuvaldavad abiruumi. Ringkonnakohus märgib, et maakohus ei ole
tuvastanud, mida täpselt hagejad korteriomandi omandamisel teadsid. Samuti ei ole maakohus
põhjendanud, mida hagejad korteriomandit omandades teadma pidid. Ringkonnakohus rõhutab,
et sõltumata sellest, mida hagejad korteriomandit omandades teadsid või teadma pidid, ei välista
rikkumisest teadmine seda, et korteriomandi omandanud isikud peale omanikuks saamist
asuvad realiseerima neid õigusi, mis neil korteriomanikuks olemisest tulenevad. Ei ole
välistatud see, et hagejate võimalik kostjate tegevusest teadmine võib mõjutada neid nõudeid,
mida hagejad saaksid korteriomandi müügilepingust tulenevalt korteriomandi müüja suhtes
esitada. Kuid see, kas hagejad saavad esitada korteriomandi müünud isiku suhtes müügilepingu
rikkumisest tulenevaid nõudeid, käesoleva vaidluse lahendamist ei mõjuta.

15.     Maakohus leidis, et hagejate nõue taastada nende korterile täiendavad juurdepääsud,
tuleb jätta rahuldamata muuhulgas ka sellel põhjusel, et hagejatel on võimalik oma
korteriomandile juurde pääseda ka muul viisil. Ringkonnakohus rõhutab, et asjaolu, et
korteriomanikul on mingi juurdepääs oma reaalosale olemas, ei välista iseenesest muude
blokeeritud, kinniehitatud või likvideeritud juurdepääsude taastamist. Juhul, kui
korteriomandid seati viisil, et kaasomandisse kuulus mitu treppi, ust vm juurdepääsu, mis viivad


                                                                                           15(23)
                                                                    Tsiviilasi nr 2-14-52600

hagejate korterini, on hagejatel õigus nende juurdepääsude kasutamist nõuda. Ringkonnakohus
ei saa nõustuda maakohus seisukohaga, et olukorras, kus korterile on üks juurdepääs olemas, ei
ole ülejäänud juurdepääsude kasutamise või taastamise nõue põhjendatud. Mitme juurdepääsu
olemasolu võib muuta korterit atraktiivsemaks, see võib muuta korteri kasutust mugavamaks ja
paindlikumaks ning mitme juurdepääsu olemasolu võib olla põhjendatud ka näiteks
päästekaalutlustel.

16.     Ringkonnakohus ei nõustu maakohtu järeldusega, et kõik ümberehitused, mille
likvideerimist või millele eelnenud olukorra taastamist hagejad nõuavad, toimusid enne seda,
kui kinnisasja ainuomanik (Tallinna linn) kinnisasja korteriomanditena võõrandas. Hagejad
esitasid hagiavalduse lisadena fotod, millega soovisid tõendada, et osad ehituslikud muudatused
tehti peale seda, kui hagejad olid juba korteriomandi omandanud. Maakohus ei ole neid
tõendeid hinnanud. Maakohus rajas oma järelduse üksnes ehitusloale ja vastuvõtu aktile (t II kd
lk 105-106). Nendest tõenditest aga ei nähtu, mis ehituslikke muudatusi täpselt tehti.

17.      Maakohus jättis edasistest õueala kasutamise takistamisest hoidumise nõude
rahuldamata põhjusel, et maakohtu hinnangul ei ole hagejad usutavaks muutnud seda, et kostjad
võiksid tulevikus hagejatel õueala kasutamist takistada. Ringkonnakohus sellise maakohtu
järeldusega nõustuda ei saa. Hagejad tuginesid käesoleva tsiviilasja raames sellele, et kostja I
paigaldas uue õuevärava ning ei andnud hagejate esindaja nõuetest hoolimata pikema perioodi
jooksul hagejatele õuevärava pulti. Hagejad tuginesid ka sellele, et õues pargivad kostja
külaliste autod, mille tõttu ei ole hagejatele kahe auto parkimine tagatud. Hagejad tuginesid ka
sellele, et hageja jaoks on õue kasutamine takistatud ka põhjusel, et kostjad hoiavad õues oma
skulptuure. Juhul, kui need asjaolud peaksid tuvastamist leidma, esinevad kaalukad
argumendid, et tulevikus rikkumisest hoidumisele suunatud hagi lubatavaks pidada.

18.     Maakohus jättis rahuldamata nõude kohustada kostjaid vabastama õueala kostjatele
kuuluvatest asjadest ja prügist. Maakohus jättis selle nõude rahuldamata põhjusel, et õuealal on
mõningad skulptuurid ja üks kivi ja hagejad ei ole põhjendanud, miks eelnimetatud asjade
õuealal asumine hagejate huve kahjustab. Kostja II suhtes jättis maakohus nõude rahuldamata
ka põhjusel, et hagejad ei ole esitanud ühtegi tõendit, millest nähtuks, et õuealal asuvad ka
kostjale II kuuluvad esemed. Ringkonnakohus leiab, et praegusel juhul, arvestades
maakohtupoolset menetluse läbiviimist, oli selle nõude rahuldamata jätmine ennatlik.
Olukorras, kus hagejad leidsid, et õuealal skulptuuride ja kivi hoidmine on lubamatu, esitasid
hagejad sisuliselt kaasomandisse kuuluva õueala kasutuskorra kindlaksmääramise nõude ning
kindlaksmääratava kasutuskorra täitmise nõude. Reeglina võivad kõik kaasomanikud kasutada
kogu kaasomandit, arvestades teiste kaasomanike kaaskasutust. Olukorras, kus hagejad leiavad,
et kaasomandis oleva õueala kasutus peaks toimuma viisil, et õues üldse kostjatele kuuluvaid
skulptuure ega materjale ei ladustata, tulnuks maakohtul selgitamiskohustuse täitmise raames
hagejatele selgitada, et vallasasjade äraviimise nõude rahuldamine eeldab kasutuskorra
kindlaksmääramist ja selle raames selliste asjaolude kohtu ette toomist, mille alusel saaks kohus
jõuda veendumusele, et kõikide korteriomanike huvidest lähtuv kaasomandisse kuuluva õueala
kaaskasutus (KOS § 12 lg 3 laused 1 ja 2) peab toimuma viisil, et õuealal vallasasju üldse ei
hoita. Toimikust nähtuvalt maakohus selgitamiskohustust ei täitnud. Iseenesest ei saa välistada
olukorda, kus kõikide kaasomanike huvidele vastav kaaskasutus võib hõlmata näiteks õues
üksnes autode parkimist või õueala kasutuse jagamist viisil, kus asjade hoidmise ala on
ruumiliselt piiritletud. Ringkonnakohus ei nõustu maakohtu käsitlusega, et kostja II suhtes tuleb
käesolevas lõigus käsitletud nõue jätta rahuldamata põhjusel, et hagejad ei ole tõendanud, et
õues olevad asjad kuuluvad kostjale II. Kostjal II lasuvad korteriomandi ühisomanikuks
olemisest tulenevalt kõik korteriomaniku kohustused. KOS § 11 lg 2 kohaselt on korteriomanik


                                                                                          16(23)
                                                                     Tsiviilasi nr 2-14-52600

kohustatud tagama, et tema perekonnaliikmed, ajutised elanikud ja korteriomandit kasutavad
isikud järgivad § 11 lg 1 p-des 1 ja 2 sätestatut. Viidatud sättest tuleneb, et iga korteriomanik
on kohustatud tagama, et kõik need isikud, kes korteriomanikule kuuluvat korteriomandit
kasutavad, järgiksid § 11 lg 1 p-dest 1 ja 2 tulenevaid kasutamise piiranguid. Seega ei välista
asjaolu, et kostja II ise kaasomandit ei kasuta, iseenesest kostja II suhtes kaasomandi
võimalikust lubamatust kasutusest tuleneva nõude esitamist.

19.     Maakohus jättis rahuldamata kostjate poolt ehitatud paviljoni lammutamise nõude
põhjusel, et kostja I osalusega äriühing taotles skulptuuride hoiustamiseks varjualuse
püstitamise luba Tallinna Kultuuriväärtuste Ametilt ja kooskõlastust Tallinna Kesklinna
Valitsuselt. Esiteks märgib ringkonnakohus, et maakohus ei ole tuvastanud, et vaidlusalune
ehitis püstitati loale ja kooskõlastusele vastavalt. Teiseks ei ole maakohus tuvastanud, et kõik
ehitise rajamiseks vajalikud avalik-õiguslikud load olid olemas. Kolmandaks, isegi siis, kui
kostjal oleks olnud ehitise rajamiseks kõik vajalikud avalik-õiguslikud load, ei asenda need
teiste korteriomanike nõusolekut. KOS § 16 lg 1 kohaselt on ehitusliku või muu kaasomandi
eseme korrashoiuks vajalikust muudatusest suurema ümberkorralduse tegemiseks vaja
korteriomanike kokkulepet ning sellise muudatuse tegemist ei saa korteriomanikud otsustada
ega § 15 lg 5 alusel nõuda. Seega on reeglina vaja ehituslike muudatuste tegemiseks kõigi
korteriomanike nõusolekut. Seda muudatust ei tehtud enne hagejate omanikuks saamist.
Ringkonnakohus nõustub maakohtu poolt tuvastatuga, et hagejad vastava muudatuse
tegemiseks nõusolekut andnud ei ole. KOS § 16 lg 1 lause 2 kohaselt ei ole viidatud muudatuse
tegemiseks teiste korteriomanike nõusolekut vaja siis, kui asjakohase toiminguga ei kahjustata
teiste korteriomanike õigusi üle § 11 lg 1 p-s 1 nimetatud määra. Viidatud sätetest tulenevalt
tulnuks kostjatel kohtu ette tuua ja tõendada asjaolud, mille alusel saanuks maakohus järeldada,
et kõnealuse ehitisega ei kahjustata korteriomanike õigusi üle § 11 lg 1 p-s 1 sätestatud määra.
Sellist järeldust ei saa praeguseks tsiviilasjas esitatud asjaolude alusel teha, sest kaasomandis
olev õueala on suhteliselt väike ja hagejate etteheidete kohaselt on aeg-ajalt probleeme autode
õuealale mahtumisega. Teiseks, paviljon, mis täidab kaasomandis olevat õueala, on kostja
ainukasutuses, mistõttu väheneb selle võrra hagejate võimalus kaasomandis olevat õueala
kasutada. Ei ole välistatud see, et kaasomandi kasutuskorra kindlaksmääramise käigus võib
kohus jõuda järeldusele, et paviljon peab säilima ja sellega seoses tuleb hagejatele eraldada
näiteks muu õueosa, kuid selleks tuleb paviljoni säilimist soovival kaasomanikul esitada selge
kaasomandi kasutuskorra kindlaksmääramise nõue ja tuua kohtu ette selle nõude rahuldamise
eelduseks olevad asjaolud. Olukord, kus üks korteriomanik püstitab kaasomandis olevale õuele
paviljoni, mille võtab enda ainukasutusse, ei ole KOS § 16 lg 1 alusel lubatav ja rahulolematud
korteriomanikud võivad nõuda KOS § 12 lg 3 alusel sellise kasutuse lõpetamist.

20.     Ringkonnakohus ei nõustu maakohtuga ka selles, et hagejad kaotasid paviljoni
kõrvaldamise nõude, sest nad ei tõendanud, et nad oleksid paviljoni ehitamisele selle ehitamise
ajal ega vahetult peale paviljoni valmimist vastu vaielnud. Ringkonnakohus rõhutab, et
korteriomanikul on õigus nõuda KOS § 12 lg 3 lause 1 alusel teistelt korteriomanikelt, et
kaasomandi eset kasutataks seaduse kohaselt. KOS § 16 lg 1 kohaselt ei tohi üks korteriomanik
ilma teiste nõusolekuta ehituslikke muudatusi teha ja kaasomandi eseme kasutusviisi muuta.
Seadusest ei tulene, et vastava nõude esitamine eeldaks seda, et korteriomanik ehitusliku
muudatuse või kaasomandi eseme osa kasutusviisi muutmisele ehitamise ajal või vahetult peale
muudatuse valmimist vastu vaidleks. Teiseks, kostjad ei ole kohtu ette toonud asjaolusid,
millest saaks järeldada, et hagejate käitumisest saaks piisavalt selgesti järeldada, et nad oleksid
paviljoniga nõustunud või paviljoni ehitamise heaks kiitnud. Kolmandaks, kehtivast õigusest ei
tulene, et juhul, kui omavoliliselt ja ilma teiste korteriomanike nõusolekuta kõigile kuuluva
kaasomandi osas ehituslikke muudatusi tegev ja kaasomandi osade kasutust muutev


                                                                                           17(23)
                                                                    Tsiviilasi nr 2-14-52600

korteriomanik on oma tegevusega lõpule jõudnud, peavad teised korteriomanikud seda taluma,
sest nad ei vaielnud omavolile ja õiguste rikkumisele koheselt vastu. Selline käsitlus hea usu
põhimõttest võiks viia omavoli vohamiseni ja selleni, et korteriomanikud hakkavad teiste
nõusolekuta omavolilisi ehituslikke muudatusi võimalikult kiiresti läbi viima, selleks, et saada
muudatustega valmis enne, kui ehitamisele jõutakse vastu vaielda. Korteriomanditeks jagatud
kinnisasjade puhul on reeglina väga palju erinevaid ja vastakaid huvisid, mille osas ei ole
võimalik õigusrahu ja õiguskindlust saavutada juhul, kui ehituslike muudatuste (mis reeglina
on teiste korteriomanike õigusi oluliselt puudutavad muudatused) tegemise keelamine ja endise
olukorra taastamine on võimalik üksnes juhul, kui oma seaduslikke õigusi realiseeriv
korteriomanik peaks tõendama et ta nõudis keelatud tegevuse lõpetamist koheselt. KOS-is ei
sisaldu AÕS § 148 lg-ga 3 analoogset sätet. Tegemist ei ole seadusandja plaanivälise lüngaga,
mistõttu on analoogia rakendamine välistatud. Kuigi see ei oma asja lahendamisel tähtust, ei
ole maakohus tuvastanud ka seda, millal täpselt vaidlusalune paviljon oma praeguse kuju ja
väljanägemise sai ja millal hagejad paviljonist teada said. Hagejad igapäevaselt neile kuuluvat
korteriomandit ei kasuta. Seadus ei nõua, et korteriomanik oleks igapäevaselt kursis
kortermajas toimuvaga. Maakohus ei tuvastanud ka seda, kas KK-l oli volitus esindada hagejaid
kõikides korteriomandiga seotud küsimustes ja kas KK-l oli kohustus vahendada hagejatele
kogu kortermaja puudutavat informatsiooni.

21.    Ringkonnakohus ei saa nõustuda maakohtu järeldusega, et paviljon ei saa rikkuda
hagejate huve. Hagejad tõid kohtu ette sellised väited, et õueala on väike ja seal ei mahu
parkima kõik autod. Ainuüksi see väide viitab sellele, et paviljon rikub hagejate õigusi.
Olukord, kus paviljoni tõttu jääb väiksemaks ala, mida kõik korteriomanikud saavad kasutada
ja paviljoni ainukasutavad kostjad, viitab hagejate õiguste kahjustamisele. Ringkonnakohus
märgib ka seda, et eriti väikeste majade puhul, sh ka käesoleval juhul kus majas on kaks korterit,
võib igal korteriomanikul olla soov ja huvi kaasa rääkida sellele, milline peaks maja olema ja
kas maja muutmisega nõustuda või mitte.

22.     Maakohus jättis rahuldamata nõude kohustada kostjaid lõpetama korteri nr 1 kasutamine
äripinnana. Maakohus lähtus sellest, et Tallinna Kesklinna Valitsus on väljastanud kostja I
osalusega äriühingule tegevusloa. Ringkonnakohus sellise maakohtu käsitlusega nõustuda ei
saa. Korteriomanikul on õigus nõuda, et korteriomandi reaalosa ja kaasomandi eset kasutataks
seaduse kohaselt (KOS § 12 lg 3 lause 1). KOS § 11 lg 1 p-i 1 kohaselt on korteriomanik
kohustatud hoiduma reaalosa ja kaasomandi eseme kasutamisel tegevustest, mille toime teistele
korteriomanikele ületab omandi tavakasutusest tekkivaid mõjusid. Seega on seadusele vastav
korteriomandi kasutus see, mis ei ületa KOS § 11 lg 1 p-s 1 sätestatud mõjude määra. Nimetatud
määra ületava kasutuse võib teine korteriomanik KOS § 12 lg 3 lause 1 alusel keelata. Seadusele
mittevastava kasutuse keelamise nõue ei sõltu sellest, kas kohalik omavalitsus on väljastanud
mingile isikule, kes ei ole isegi korteriomandi omanik, kauplemisloa majandustegevuse
läbiviimiseks. Seega ei mõjuta kauplemisloa olemasolu lubamatu kasutuse keelamise nõuet.

23.     Maakohus jättis eelmises lõigus nimetatud nõude rahuldamata ka seetõttu, et
vaidlusaluse kinnisasja puhul on maa sihtotstarve 55% ulatuses ärimaa. Ringkonnakohus
rõhutab, et maakohus oleks pidanud tuvastama, mis asjaoludel on kinnisasja maa sihtotstarve
45% ulatuses elamumaa ja 55% ulatuses ärimaa. Hagejad tuginesid sellele, et nendele kuuluva
korteriomandi mõttelise osa suurus vastab ca 55%-le ja hagejatele kuuluva korteriomandi puhul
on kinnistusraamatusse märgitud reaalosaks mitteeluruum, seevastu kui kostjatele kuuluva
korteriomandi puhul on kinnistusraamatusse märgitud eluruum. Oluline on see, millise
korteriomandiga seoses on maa sihtotstarve ärimaana määratletud ja millise korteriomandi
reaalosa puhul on tegemist eluruumiga ja millise puhul on tegemist mitteeluruumiga.


                                                                                           18(23)
                                                                      Tsiviilasi nr 2-14-52600



24.     Ringkonnakohus nõustub hagejatega selles, et kostja I tegevus, kus kostja kasutab
eluruumi majandustegevuse läbiviimiseks, võib osutuda KOS § 11 lg 1 p-st 1 tulenevalt
lubamatuks ning hagejatel võib olla õigus selline tegevus KOS § 12 lg 3 alusel keelata. Kuid
vastava järelduse tegemiseks tuleb tuvastada viidatud normides sätestatud asjaolud. Maakohus
seda teinud ei ole.

25.     Ringkonnakohus ei nõustu maakohtuga selles, et hagejad peavad igal juhul taluma kõiki
ehituslikke muudatusi, mis tehti enne seda, kui hagejad korteriomandi omandasid. Esiteks ei
ole maakohus seadusele vastavalt tuvastanud, millised ehituslikud muudatused ikkagi tehti enne
hagejate omanikuks saamist ja millised pärast seda. Teiseks, juhul, kui mingid ehituslikud
muudatused või ehituslikele muudatustele eelnenud olukorra taastamine on vältimatult vajalik
selleks, et lõpetada hagejate õiguste rikkumine, näiteks , et luua olukord, kus kaasomandis
olevad ruumid on eraldatud ainuomandis olevatest ruumidest, võib ehituslike muudatuste
tegemine või ehituslikele muudatustele eelnenud olukorra taastamine olla õigustatud.

26.      Maakohus ei loonud asja menetlemisel selgust selles, millele hagejad rahalise nõude
esitamisel tuginesid. Hagejad soovisid esitada kostjate suhtes rahalise nõude tulenevalt sellest,
et hagejad ei saanud oma omandit kasutada. Selline nõue võib põhineda VÕS §-l 115, sest
korteriomanikul ei ole õigust takistada teisel korteriomanikul talle kuuluva korteriomandi
kasutust. Nõue võib põhineda ka kasutuseelise väljaandmisel. Selline nõue ei ole alati
välistatud. Hagejad on nõude alusena viidanud ka rikkumise teel saadud tulu väljaandmise
kohustusele. Kuigi 04.03.2016.a kohtuistungil väitis hagejate esindaja, et nende rahaline nõue
põhineb kostjate rikkumisel, st sellel, et kostjate tegevuse tõttu ei saanud hagejad oma omandit
kasutada, ei ole hagejad olnud oma avaldustes järjekindlad (vt hagiavalduse p-d 45 jj).
Kasutuseeliste väljaandmise ja hüvitamise nõue viitab sellele, et hagejad võisid oma nõude
vähemalt alternatiivselt rajada ka sellele. Maakohtul oleks tulnud teha selles osas jõupingutusi,
et asja lahendamiseks kohane selgus luua.

27.     Maakohus tuvastas tunnistaja KK ütluste alusel, et hagejad ei saanud kinnisasjale
põhjusel, et värav oli vahetatud ja tunnistaja pöördus kostja I poole selleks, et saada värava võtit
ning tunnistaja, kes tegutses hagejate esindajana ei saanud pikalt kostjalt I vastust (maakohtu
otsuse p 62). Need asjaolud viitavad sellele, et hagejatel ei olnud võimalik oma omandit
kasutada põhjusel, et kostja I vahetas välja värava ja ei andnud hagejatele (kes tegutsesid
esindaja kaudu) värava võtit ka siis, kui hagejad seda (läbi esindaja) nõudsid. Ringkonnakohus
ei nõustu seejuures maakohtu käsitlusega, et kasutuseelise hüvitamise nõue (mis võib
rahuldamisele kuuluda nii kahju hüvitamise koosseisu alusel kui ka teatud kitsendavatel
juhtudel kasutuseelise väljaandmise nõude alusel) ei saa rahuldamisele kuuluda põhjusel, et
olukorras, kus kostja I hagejatele juurdepääsu ei taganud, oleksid hagejad pidanud pöörduma
kostja II poole, kes oleks hagejatele koheselt juurdepääsu taganud. Esiteks ei ole teada, kas
kostja II oleks hagejatele juurdepääsu taganud. Selline väide on eluliselt ebausutav, sest kostja
II on kogu menetluse jooksul väitnud, et temal vaidlusaluse kinnisasja remontimise ja
kasutamisega puutumus puudub ja kostja I puhul on tegemist üksnes kostja II endise
abikaasaga. Kostja II ei ole usutavaks muutnud, et tal on võimalik väljastada väravapulte või
tal on võimalik anda korraldusi kostjale I. Teiseks, olukorras, kus üks korteriomanikest on
paigaldanud uue värava, mistõttu ei saa teised korteriomanikud oma omandile ligi ja olukorras,
kus see korteriomanik pika aja jooksul ilma juurdepääsuta korteriomanike nõudmistele ei
reageeri (nagu märkis tunnistaja ütluste alusel maakohus), ei eelda kahju hüvitamise nõude
esitamine seda, et ilma juurdepääsuta korteriomanik peaks kõik korteriomanikud läbi käima ja
mitte keegi värava pulti ei anna. Maakohus jättis rikkumisega saadud tulu väljaandmise nõude


                                                                                            19(23)
                                                                   Tsiviilasi nr 2-14-52600

rahuldamata põhjusel, et maakohtu hinnangul rikkumist aset ei leidnud. Maakohus ei ole teinud
õiguspäraselt järeldust, et rikkumist aset ei leidnud, mistõttu ei saa sellel alusel nõuet
rahuldamata jätta. Kuna rikkumise puudumist ei saa ilma vastavaid asjaolusid tuvastamata ja
õigussuhteid analüüsimata järeldada, ei saanud maakohus jätta õiguspäraselt rahuldamata ka
õigusabile tehtud kulutuste hüvitamise nõuet. Viivisenõude rahuldamine sõltub rahaliste nõuete
rahuldamisest.

28.    Eespool toodust tuleb asuda seisukohale, et maakohtu poolt hagi rahuldamata jätmine
ei olnud õiguspärane ja maakohtu otsus tuleb tühistada osas milles maakohus jättis hagi
rahuldamata.

29.     Ringkonnakohus leiab, et käesolev tsiviilasi tuleb saata uueks lahendamiseks
maakohtule. Maakohus lähtus asja lahendamisel asjaoludest, millest asja lahendamine sõltuda
ei saa. Kuna maakohus ei tuvastanud asja lahendamiseks vajalikke asjaolusid ja ei täitnud
selgitamiskohustust ning ei teinud kohaseid jõupingutusi selleks, et luua selgus asja
lahendamisel oluliste asjaolude osas, tuleb asja lahendamiseks teha toiminguid ja tuvastada
asjaolusid ulatuses, mis tähendab sisuliselt uue eelmenetluse läbiviimist. Asjas on vajalik
nõuete täiendav täpsustamine. täpsustada ka nõudeid. Nõuete täpsustamine, millega kaasneb
asjaolude läbiarutamine ja täiendavate asjaolude kohtu ette toomise võimaldamine, on kohane
maakohtu menetluses. Nendel põhjustel ei saa ringkonnakohus tsiviilasja ise lahendada ning asi
tuleb saata uueks lahendamiseks maakohtule.

Järgnevalt käsitleb ringkonnakohus asja õigeks lahendamiseks olulisi küsimusi.

30.     Hagejad esitasid kostjate suhtes muuhulgas nõuded, milles hagejad nõudsid juurdepääsu
kaasomandis olevatele hooneosadele, mis on kostjate ainuvalduses. Vastav nõue võiks
rahuldamisele kuuluda KOS § 12 lg 3 lause 1 alusel.. AÕS § 89 ei saa kohalduda kaasomanike
vahelises suhtes. AÕS § 89 kohaldub olukorras, kus omanik nõuab omanikuks mitteolevalt
isikult igasuguse omandiõiguse rikkumise lõpetamist, mis ei seondu valduse kaotusega.
Käesoleval juhul ei kuulu kohaldamisele ka AÕS § 72 lg 5, sest AÕS § 72 lg 5 on üldnorm, mis
kohaldub nö tavalise kaasomandi puhul. Kaasomandit reguleerivad üldnormid kohalduvad
korteriomandi koosseisu kuuluva kaasomandi puhul üksnes siis, kui erinorme ei eksisteeri.
Käesoleval juhul kohaldub erinormina KOS § 12 lg 3 ja see välistab üldnormi kohaldumise.

31.     Viidatud normi kohaselt võivad hagejad nõuda kõikide kaasomandis olevate kinnisasja
osadele juurdepääsu, sest vastava normi kohaselt võib korteriomanik nõuda, et kaasomandit
kasutataks seaduse kohaselt. Seaduse kohaselt, kui kaasomandi kasutuskorda ei ole kindlaks
määratud, võib iga kaasomanik kasutada kogu kaasomandit, arvestades teiste korteriomanike
kaaskasutust. Olukorras, kus kostjad ei ole nõus, et hagejad saavad juurdepääsu kostjate
ainuvalduses olevatele ruumidele, võivad kostjad esitada kaasomandi kasutuskorra
kindlaksmääramise nõude, mille raames võivad kostjad kohtu ette tuua sellised asjaolud, millest
tingituna võiks kohus määrata, et vähemalt osad keldri ruumid võiksid jääda kostjate
ainuvaldusesse. Eespool selgitas ringkonnakohus seda, et sellised asjaolud ei saa olla asjaolud,
millest maakohus käesoleva vaidluse lahendamisel lähtus. Kui kostjad seda ei tee, on hagejatel
õigus nõuda juurdepääsu kogu kaasomandile.

32.     Lisaks kostjate ainuvalduses olevate kaasomandisse kuuluvate ruumide juurdepääsu
saamisele nõudsid hagejad ka seda, et kostjatel keelataks hagejatele kaasomandis olevate
ruumide kasutamisel ja valdamisel takistuste tegemine. Sellisel viisil esitatud nõue ei saa aga
ilma täiendamise või täpsustamiseta rahuldamisele kuuluda. Selline nõue oleks kohane siis, kui


                                                                                         20(23)
                                                                    Tsiviilasi nr 2-14-52600

ainuomanik nõuaks omanikuks mitteolevalt isikult igasuguse kasutamise ja valdamise
lõpetamist. Käesoleval juhul esitasid hagejad hagiavalduse lisana fotod, millelt nähtub, et kostja
I kasutab kaasomandis olevaid keldriruume asjade hoidmiseks ja skulptuuride tegemiseks.
Käesoleval juhul ei ole hagejad kaasomandis olevate ruumide ainuomanikud. Kasutuskorda ei
ole kindlaks määratud. Sellest tulenevalt võivad kaasomandis olevaid hooneosi ja kinnisasja osi
kasutada ka kostjad. Selline hagi ese, mille kohaselt taotletakse, et kostjaid kohustataks
hoiduma hagejate valdamise ja kasutamise takistamisest kaasomandi kasutamisel, on ebaselge
ja ei võimaldaks ilma vaidlusteta täitemenetluse läbiviimist. Sellise sõnastusega kohtuotsuse
resolutsioonist ei selguks, millisel määral võivad kostjad kaasomandit kasutada ja juhul kui
kostjad kaasomandit kasutavad, siis millist kostjate tegevust võib pidada hagejate takistamiseks
kaasomandi kasutamisel ja valdamisel. Kui hagejad soovivad esitada kostjate suhtes nõuet, et
kostjad hoiduksid mingitest tegevustest kaasomandi kasutamisel ja valdamisel, st tegevustest,
mis hagejate valdamist ja kasutamist segab, tuleb hagejatel esitada kasutuskorra
kindlaksmääramise nõue, sest selle raames saab määratleda ja kaasomanike vahel selgeks
vaielda, millisel viisil kaasomandit kasutada saab ja milline kasutus on lubamatu. Kaasomandi
kasutuskorra nõude esitamisel tuleb hagejatel ka määratleda, millisel viisil kasutamine tuleb
keelata . Olukorras, kus ruume või kinnisasja osasid ei määrata hagejate ainukasutusse, ei saa
abstraktselt igasugust hagejate valdamise ja kasutamise takistamist keelata.

33.     Hagejad soovisid esitada kostjate suhtes nõuet kohustada kostjaid kasutama
kaasomandis olevat õueala selle otstarbe kohaselt. Hagejatel tuleb nõude eset täpsutada, mida
peavad hagejad otstarbekohaseks kasutuseks. Kui hagejad leiavad, et õuealal ja kaasomandis
olevates ruumides ei või hoida üleüldse vallasasju, tuleb hagejatel nõue vastavalt määratleda
ja tuua kohtu ette asjaolud, mis sellise järelduse tegemist võimaldavad. Samas oleks selline
nõue erandlik ja seda enam tuleks kohtu ette tuua vastavad asjaolud, mille alusel saab kohus
jõuda järeldusele, et kaasomandis olevate kinnisasja osade kasutus on just sellisel viisil kohane.

34.     Hagejad esitasid kostjate suhtes paviljoni lammutamise ja paviljoni aluse maa-ala
korrastamise nõude. See nõue võib rahuldamisele kuuluda KOS § 12 lg 3 lause 1 koosmõjus §
16 lg-ga 1. Selle nõude lahendamisel tuleb maakohtul luua selgus kostjate poolt kohtu ette
toodud väidete osas, mis puudutasid seda, et paviljoni asemel oli ka varasemalt ehitis.
Maakohtul tuleb kostjatele selgitada, et kostjatel on võimalik kohtu ette tuua asjaolud, mille
alusel saab kohus järeldada, et endise olukorra taastamine ei saa tähendada paviljoni
lammutamist. Maakohtul tuleb kostjatele selgitada, et neil on võimalik tuua kohtu ette asjaolud
ja esitada tõendid, millest saaks kohus järeldada, et paviljoni ehitamisest tulenevad mõjud ei
ületa KOS § 11 lg 1 p-s 1 sätestatut (KOS § 16 lg 1 lause 2). Maakohtul tuleb kostjatele asja
uue arutamise käigus selgitada ka seda, et kostjatel on võimalik nõuda ka kasutuskorra
kindlaksmääramist viisil, et paviljon säilib ja paviljon jääb kostja ainukasutusse. Esiteks, kuigi
ehitusliku muudatuse tegemine eeldab kõigi korteriomanike nõusolekut (KOS § 16 lg 1 lause
1), ei ole välistatud, et korteriomanik nõuab teiselt korteriomanikult ehitusliku muudatuse
tegemiseks nõusolekut AÕS § 72 lg 5 alusel. Kuid sellisel juhul tuleb vastav nõue esitada ning
tuua kohtu ette asjaolud, mis selle nõude rahuldamist võimaldavad. Teiseks, kui paviljon peaks
säilima, ei ole välistatud, et kostjad võivad esitada kasutuskorra kindlaksmääramise nõude,
mille raames jääks paviljon kostja ainukasutusse. Kuid selleks tuleb kostjatel esitada vastav
nõue ja tuua kohtu ette asjaolud, mis sellist kasutuskorra kindlaksmääramist võimaldavad.
Korteriomandite koosseisu kuuluva kaasomandi kasutuskorra kindlaksmääramist saab
korteriomanik teistelt korteriomanikelt nõuda KOS § 12 lg 3 lausete 1 ja 2 alusel. Lausest 1
tulenevalt saab korteriomanik nõuda seaduses sätestatule vastavat kasutust, ja seadus sätestab,
et juhul, kui kaasomandi kasutus on reguleerimata, lähtutakse korteriomanike huvidest.



                                                                                           21(23)
                                                                      Tsiviilasi nr 2-14-52600

35.     Hagejad esitasid kostjate suhtes nõude kohustada kostjaid lõpetama kostjatele kuuluva
korteri ja kaasomandi osade kasutamine äripinnana. Maakohtul tuleb selgitada hagejatele, et
vastavat nõuet tuleb täpsustada viisil, et nõue oleks selline, mis võimaldab ilma vaidlusteta
täitemenetluse läbiviimist. Kuigi osadel juhtudel võib olla nõue, kus nõutakse korteri teatud
viisil kasutamise lõpetamist, piisavalt selge, siis käesoleva vaidluse asjaolud viitavad sellele, et
abstraktselt äripinnana kasutamise lõpetamise nõue käesoleval juhul piisavalt selge ei oleks. Nii
väitis kostja I, et ta elab vaidlusaluses korteris ja tegeleb seal skulptuuride tegemisega ning see
on tema elustiil. Paljud inimesed tegelevad oma eluruumides käsitööga, ja ei ole välistatud ka
see, et osa käsitööst hiljem müüakse. Nendel põhjustel ei ole võimalik hagejate poolt esitatud
nõudest selgelt aru saada, kas hagejad soovivad, et kostja oma korteris ja kinnisasjal mitte
ühtegi skulptuuri ei teeks või müügi eesmärgil skulptuure ei teeks või skulptuure ei müüks või
skulptuure müügiks ei pakuks. Hagejate esindaja leidis 04.03.2016.a kohtuistungil, et nõue on
piisavalt selge, täpne ja konkreetne, sest vastasel juhul peaksid hagejad üles lugema terve
EMTAK- kataloogi, sest hagejad soovivad, et kostjad mitte ühelgi viisil korterit ja kaasomandit
äripinnana ei kasuta. Ringkonnakohus hagejate käsitlusega nõustuda ei saa. Hagejatel on õigus
nõuda kostjatelt, et kostjad lõpetaksid mingi sellise keelatud tegevuse, mida kostjad toime
panevad või mille osas on oht, et kostjad võivad mingit keelatud tegevust tulevikus toime panna.
Hagejad ei saa igaks juhuks esitada kostjate suhtes nõuet, et kostjad hoiduksid ka sellistest
tegevustest, mida kostjad toime ei pane ja mille osas ei esine ka tõenäosust, et kostjad tegevust
võiksid toime panna. Vastav nõue võiks kuuluda rahuldamisele KOS § 12 lg 3 alusel.
Ringkonnakohus ei nõustu kostjaga II, et kuna kostja II vaidlusalust maja ei kasuta, siis ei saa
kostja II suhtes võimaliku väärkasutusega seoses nõudeid esitada. KOS § 11 lg 2 kohaselt on
korteriomanik kohustatud tagama, et need isikud, kes korteriomandit kasutavad, järgivad KOS
§ 11 lg 1 p-s 1 sätestatut.

36.    Edasiste rikkumiste toimepanemise keelamise nõude puhul tuleb maakohtul veenduda,
et nõude ese oleks piisavalt selge, et kohus saaks koostada sellise resolutsiooniga otsuse, mis
võimaldaks efektiivset ja ilma vaidlusteta täitemenetluse läbiviimist.

37.     Kasutuseeliste hüvitamisega seotud rahaliste nõuete puhul tuleb maakohtul anda
hagejatele võimalus selgitada, kas hagejad tuginevad kasutuseelistega seotud nõude puhul
üksnes sellele, et hagejad ei saanud nendele kuuluvat reaalosa ja kaasomandit kasutada ja neile
tekkis kahju, mis seisnes kasutuseelise saamata jäämises või tuginevad hagejad ka sellele, et
kostjad said kaasomandi ainukasutamise tõttu kasutuseeliseid, millest osa väljaandmist (st
väljaandmise võimatuse tõttu rahas hüvitamist) hagejad nõuavad. Kuigi 04.03.2016.a
kohtuistungil võis hagejate esindaja avaldustest aru saada, et hagejad tuginevad üksnes kahju
hüvitamise nõude asjaoludele, viitavad hagejate poolt maakohtus tehtud avaldused sellele, et
nad soovivad ka saadud kasutuseeliste väljaandmist (vt näit hagiavalduse p 45 jj). Juhul, kui
hagejad soovivad kostjate poolt saadud kasutuseeliste väljaandmist, tuleb hagejatel kohtu ette
tuua asjaolud, millest saab järeldada, et kostjate poolt saadud kasutuseeliste hüvitamist
õigustavad erandlikud asjaolud. Reeglina võib iga korteriomanik kasutada kogu
korteriomandite koosseisu kuuluvat kaasomandit. Olukord, kus korteriomanik kasutab
kaasomandit ja saab sellest kasutuseeliseid, ei tohiks reeglina luua kasutajale kasutuseeliste
hüvitamise kohustust. Kahju hüvitamise nõude puhul tuleb hagejatel kohtu ette tuua asjaolud,
millest saab järeldada, et hagejad ei saanud kostja või kostjate tegevuse tõttu kaasomandit või
hagejatele kuuluva korteriomandi reaalosa kasutada. Seejuures tuleb hagejatel kohtu ette tuua
ja tõendada asjaolud, millest saab järeldada, millisel perioodil täpselt oli korteriomandi reaalosa
või kaasomandi kasutamine hagejate jaoks võimatu. Hagejatel tuleb samuti tõendada see,
kuidas nad vastaval perioodil oma korteriomandit kasutada soovisid ja mis oleks olnud sellise
kasutuse väärtus. Juhul, kui hagejad jäävad selle juurde, et nad soovivad kahju hüvitist


                                                                                            22(23)
                                                                        Tsiviilasi nr 2-14-52600

mõlemalt kostjalt, tuleb hagejatel kohtu ette tuua ja tõendada asjaolud, mille alusel saab kohus
jõuda veendumusele, et hagejate korteriomandi reaalosa või kaasomandi kasutamine oli
võimatu mõlema kostja tegevuse tõttu, või et mõlemad kostjad panid toime tegevuse, mille tõttu
nad mõlemad vastutavad korteriomandi kasutamise võimatuse eest.

38.    Kohtueelsete õigusabikulude hüvitamise nõude osas tuleb hagejatel kohtu ette tuua
asjaolud, millest nähtuks, milliste rikkumistega seoses milliseid konkreetseid õigusabi
toiminguid tehti, samuti asjaolud, millest saaks järeldada, et vastavate toimingute tegemine
advokaadi vahendusel oli vajalik.

39.     Asja uue lahendamise käigus tuleb maakohtul tuvastada, millised hooneosad kuuluvad
kaasomandisse ja millised hooneosad reaalosade koosseisu. Hagejad üritasid vastavaid
asjaolusid kohtu ette tuua juba algses hagiavalduses, esitades erinevate kuupäevadega hoone
eksplikatsioone, väites, et nende alusel koostati plaan, mis lisati kinnistamisavaldusele.
Hagejate ja kostjate vahel oli eksplikatsioonide erinevate versioonide pinnalt vaidlus. Asja uue
arutamise käigus tuleb maakohtul menetlusosalistele selgitada, et kõige lihtsam viis tõendada,
millised hooneosad on kaasomandis ja millised kuuluvad korteriomandite reaalosade koosseisu,
on esitada selleks otsesed tõendid. Vastavalt KOS § 5 lg 3 p-le 1 tuleb korteriomandite
tekkimise eelduseks olevale kinnistamisavaldusele lisada riikliku hooneregistri pidaja või
ehitusloa või kasutusloa andnud ametiasutuse väljastatud koopia korteriomanditeks jagatava
hoone plaanist või ehitatava hoone projektist, millel on piiritletud ja korterinumbriga tähistatud
iga korteriomandi reaalosaks olevad ruumid. Seega, selle asemel et esitada erinevaid
eksplinatsioone, on võimalik hooneosade kaasomandisse või reaalosade hulka kuulumist
tõendada otsese tõendiga, kinnistustoimikus oleva plaani koopiaga, mis oli korteriomandite
tekkimise alus.

Eespool toodust tulenevalt tuleb tsiviilasi saata tühistatud osas uueks lahendamiseks Harju
Maakohtule. Asja uuel lahendamisel tuleb maakohtul lähtuda eespool antud juhistest.

40.   Menetluskulude jaotus kuulub otsustamisele vastavalt asja uue läbivaatamise
tulemusele.



        Meeli Kaur                      Krista Kirspuu                  Kaupo Paal
/allkirjastatud digitaalselt/   /allkirjastatud digitaalselt/   /allkirjastatud digitaalselt/




                                                                                                23(23)

                                                              Tsiviilasi nr 2-14-61347




                             KOHTUMÄÄRUS

 Kohus                           Tallinna Ringkonnakohus

 Kohtuasja number                Tsiviilasi nr 2-14-61347

 Määruse tegemise aeg ja koht    24. mai.2016, Tallinn

 Kohtukoosseis                   Krista Kirspuu, Ande Tänav, Tiit Kollom

 Kohtuasi                        AP kaebus Tallinna kohtutäitur Risto Sepa
                                 13.11.2014 otsuse peale täiteasjas nr 027/2010/2004

 Vaidlustatud kohtulahend        Harju Maakohtu 27.02.2015 kohtumäärus

 Kaebuse esitaja ja kaebuse liik Tallinna kohtutäitur Risto Sepa (Sepp) määruskaebus

 Menetlusosalised   ja   nende Avaldaja (võlgnik): AP (isikukood XXXXXXXXXX),
 esindajad                     lepinguline esindaja Kerli Kase

                                 Puudutatud isik I (kohtutäitur): Tallinna kohtutäitur
                                 Risto Sepp (Narva mnt 7D, 10117 Tallinn)

                                 Puudutatud isik II (sissenõudja): AS SEB Pank
                                 (registrikood 10004252), esindaja Janek Alvela

 Menetluse liik                  Kirjalik menetlus

Resolutsioon:
    1. Tühistada Harju Maakohtu 27.02.2015 määrus osas, millega maakohus
       kohustas kohtutäitur Risto Seppa uuesti läbi vaatama võlgniku 13.10.2014
       kaebust ja teha selles osas uus määrus. Muus osas jätta Harju Maakohtu
       27.02.2015 määrus lõppjärelduses muutmata, muutes määruse põhjendusi.
    2. Tallinna kohtutäitur Risto Sepa määruskaebus rahuldada osaliselt.
    3. Kohtumääruse tervikresolutsioon on järgmine:
       3.1. Avaldus rahuldada.
       3.2.Tühistada kohtutäitur Risto Sepa 02.10.2014 kohtutäituri lisatasu
           väljamõistmise otsus ning 13.11.2014 otsus täiteasjas nr 027/2010/2004.
       3.3.Määrata täiteasjas nr 027/2010/2004 kohtutäituri põhitasuks 9779,66 eurot
           (sh käibemaks).
       3.4.Jätta avaldaja menetluskulud maakohtus kohtutäitur Risto Sepa kanda ja
           ülejäänud menetlusosaliste menetluskulud maakohtus nende enda kanda.
       3.5.Menetlusosaliste menetluskulud ringkonnakohtus jätta nende endi kanda.


                                                                                       1(8)
                                                                    Tsiviilasi nr 2-14-61347

     4. Määruse peale võib Riigikohtule esitada määruskaebuse 15 päeva jooksul
        määruse ärakirja kättesaamisest alates.

Asjaolud ja avaldaja seisukoht
   1. Kohtutäitur Risto Sepp (kohtutäitur) algatas 02.09.2010 Tallinna notari Evelyn Rootsi
       07.10.2004 notariaalakti nr 4124 ja AS-i SEB Pank (sissenõudja) avalduse alusel AP
       (avaldaja, võlgnik) vastu täitemenetluse nr 027/2010/2004 (täiteasi 2010) ning TP vastu
       täitemenetluse nr 027/2010/2003. Samal päeval, s.o 02.09.2010 koostas kohtutäitur ka
       kohtutäituri tasu väljamõistmise otsuse, milles märkis tasu suuruseks 24 419,99 eurot
       ning sissenõudja nõude suuruseks 452 222,10 eurot. Täiteasjas 2010 teavitas
       sissenõudja 07.04.2011 kohtutäiturit, et kogu kohustus on refinantseeritud (mh tasuti
       sissenõudjale ühekordse maksena 20 876 eurot), täitemenetluse lõpetamise avaldust
       sissenõudja ei esitanud. Kohtutäitur jätkas ainsa õigustatud isikuna täitemenetlust,
       nõudes avaldajalt kohtutäituri tasu maksmist.
   2. Kuna A. ja TP (võlgnikud) jäid võlgu ka refinantseeritud laenulepinguga võetud
       kohustuse täitmisel, pöördus sissenõudja uue nõudega (476 736,91 eurot) kohtutäituri
       poole, kes algatas avalduse alusel 14.05.2012 AP vastu uue täiteasja nr 027/2012/1313
       (täiteasi 2012). 01.10.2014 lubas kohtutäitur sissenõudjal täiteasjas 2012 ja ka iseendal
       kui sissenõudjal (2012 täituri tasu otsuse osas) täiteasjas 2012 ühineda täiteasjaga 2010.
       Täiteasja 2012 alustamise hetkeks ei olnud kohtutäituril õnnestunud rahuldada oma
       põhitasunõuet 02.09.2010 otsuse alusel.
   3. Täiteasjas 2010 oli arestitud hüpoteegiesemeks olev kinnistu, mis oli võlgnike
       ühisvaraks. Kuna 28.06.2013 kuulutati välja TP pankrot, sõlmisid pankrotihaldur,
       kohtutäitur ja sissenõudja 21.03.2014 kokkuleppe, milles pankrotihaldur andis
       nõusoleku kohtutäiturile vara müügiks tervikvarana ning lepiti kokku, et pool kinnistu
       müügist saadavast tulemist läheb pankrotipessa ning pool laekub täitemenetluses.
       Samuti lepiti kokku, et kinnistu müügi korral lähtub kohtutäitur sellest, et ta on müünud
       koostöös pankrotihalduriga 50% kinnistust ja arvestab täituri tasu 50% kinnistu müügist
       laekuvalt rahalt (tulemilt). Kinnistu võõrandati 01.09.2014 avalikul elektroonilisel
       enampakkumisel 380 000 euro eest.
   4. 02.10.2014 tegi kohtutäitur täiteasjas 2010 kohtutäituri lisatasu väljamõistmise otsuse
       ja koostas jaotuskava, millest mõlemast nähtub, et kohtutäitur tasub endale 13 680 euro
       suuruse lisatasu ja 24 419,19 euro suuruse põhitasu.
   5. Võlgnik esitas 13.10.2014 kohtutäiturile kaebuse, milles palus tühistada kohtutäituri
       lisatasu väljamõistmise otsus ja mitte tasuda kohtutäiturile põhitasu rohkem kui
       13 900 eurot, lähtudes 21.03.2014 kokkuleppest. Kohtutäitur rahuldas kaebuse
       13.11.2014 otsusega osaliselt ning määras kohtutäituri lisatasu suuruseks 6840 eurot
       (sh käibemaks).
   6. Avaldaja esitas 21.11.2014 Harju Maakohtule kaebuse kohtutäituri 13.11.2014 otsuse
       peale. Avaldaja on seisukohal, et ka vähendatud summas ei ole kohtutäituri lisatasu
       väljamõistmise otsus põhjendatud. Kohtutäituri seaduse järgi saab lisatasu nõuda üksnes
       juhul, kui täitetoiming on tehniliselt või õiguslikult keerukas või ajaliselt kulukas.
       Kohtutäitur on nõudnud endale lisatasu maksimaalses määras ehk 3%.
   7. Avaldaja leidis, et praegusel juhul ei olnud vara müük ei tehniliselt ega ka õiguslikult
       keerukas, samuti ajaliselt kulukas. Kumbki võlgnik ei ole kordagi takistanud
       kohtutäituril kinnisvaraga tutvumast, kohtutäitur on saanud alati vajaliku
       informatsiooni, võlgnikud on teinud temaga koostööd ning on andnud endast parima
       kinnistule ostjate leidmiseks. Ka enampakkumine ei olnud õiguslikult ega tehniliselt
       keerukas ega aeganõudev, kuivõrd kohtutäitur korraldas enampakkumise
       elektroonilises enampakkumiste keskkonnas, mis teeb suure osa tööst kohtutäituri eest


                                                                                            2(8)
                                                                  Tsiviilasi nr 2-14-61347

      automaatselt ära. Samuti on põhjendamatu täituri arvestus, mille järgi ta on teinud selle
      täitemenetluse tõttu tööd 42 tundi. Arvestades ka lisatasu suurust, teeb see kohtutäituri
      tunni hinnaks 270 eurot, mis on ebamõistlikult suur. Kuna kohtutäitur saab oma töö eest
      väga suure põhitasu, ei ole lisatasu määramine põhjendatud.
   8. Samuti leidis avaldaja, et kohtutäituri põhitasu suuruseks saab olla üksnes 13 900 eurot.
      Kohtutäitur võõrandas avaldajale kuuluva kaasomandi osa 190 000 euro eest ning
      kohtutäituri seaduse (KTS) § 35 lg 2 p 12 kohaselt 127 801 euro – 191 800 euro suuruse
      nõude korral on kohtutäituri põhitasu 7,5% nõudest, kuid mitte rohkem kui 13 900 eurot.
   9. Avaldaja palus tühistada kohtutäituri 02.10.2014 lisatasu väljamõistmise otsuse
      täiteasjas nr 027/2010/2004 ning mitte mõista kohtutäiturile välja põhitasu rohkem kui
      13 900 eurot.

Puudutatud isiku I (kohtutäituri) seisukoht
   10. Kohtutäitur jäi vastuses kaebusele põhiosas oma 13.11.2014 otsuses esitatud
       seisukohtade juurde ning palus jätta kaebuse rahuldamata. Täitemenetlus on olnud väga
       ajamahukas, vaja on olnud teha ka lisatoiminguid, nt koostada jaotuskava. Toimingu
       ajalist kulukust tuleb vaadelda täitemenetluses tervikuna, mitte vaid viimase
       enampakkumise põhjal. Täitemenetlustes toimus palju enampakkumisi.
   11. Kuna täiteasjas 2010 puudub põhinõue (ainsaks sissenõudjaks jäi pärast laenu
       refinantseerimist kohtutäitur oma tasu osas), millega proportsioonis saaks kohtutäituri
       põhinõude rahuldada, tuleb kohtutäituri põhitasu nõue rahuldada täielikult. Põhitasu
       otsuse sissenõudmise osas on juba varem läbi käidud kõik kohtuinstantsid.

Puudutatud isiku II (sissenõudja) seisukoht
   12. Sissenõudja ei esitanud kohtule vastust AP kaebusele.

Maakohtu määrus
  13. Harju Maakohus rahuldas 27.02.2015 määrusega avaldaja kaebuse, tühistas kohtutäituri
      lisatasu väljamõistmise otsuse ning kohustas kohtutäiturit uuesti läbi vaatama võlgniku
      kaebuse. Avaldaja menetluskulud jättis kohus kohtutäituri kanda ja ülejäänud
      menetluskulud menetlusosaliste endi kanda.
  14. Täitemenetluse seadustiku (TMS) § 23 lg 1 kohaselt viib kohtutäitur täitemenetluse läbi
      sissenõudja avalduse (täitmisavaldus) ja täitedokumendi alusel. Kohtutäitur viib
      täitemenetluse läbi sõltumata sissenõudja avaldusest, kui täitedokumendiks on
      kohtutäituri tasu maksmise või täitekulu väljamõistmise otsus, samuti muul seaduses
      sätestatud juhul. Täiteasjas 2010 on täitedokumendiks notar Evelyn Rootsi 7. oktoobril
      2004 tõestatud notariaalne dokument nr 4124 ja nõude suuruseks 452 222,10 eurot,
      millele lisanduvad täitemenetluse alustamise tasu ja 24 419 euro suurune kohtutäituri
      tasu ning täitekulud (I kd, tl 87). Kohtutäituri 02.10.2014 lisatasu otsusest nähtub, et
      kohtutäituri lisatasu on väljamõistetud 01.09.2014 lõppenud kordusenampakkumise
      korraldamise, läbiviimise ja tulemi jaotamise eest ning 13.11.2014 otsusega määras
      kohtutäitur lisatasu suuruseks 6840 eurot.
  15. KTS § 43 lg 1 kohaselt, kui KTS §-des 44-47 nimetatud täitetoiming on tehniliselt või
      õiguslikult keerukas või ajaliselt kulukas, on kohtutäituril õigus nõuda KTS-s sätestatud
      ulatuses lisatasu. Lisatasu määratakse kindla summana või tunnitasuna. Lisatasu
      lisandub põhitasule ja seda saab nõuda üksnes juhul, kui võlgnik on jätnud nõude
      täitmata vabatahtliku täitmise tähtaja jooksul ning kohtutäitur on teinud täitetoimingu,
      mille tegemise eest on õigus saada lisatasu. KTS § 43 lg 2 sätestab, et lisatasu
      väljamõistmise otsus väljastatakse võlgnikule pärast täitetoimingu tegemist. Tasu
      otsuses peab olema märgitud lisaks KTS § 31 lg-s 2 nimetatud andmetele täitetoimingu


                                                                                          3(8)
                                                                      Tsiviilasi nr 2-14-61347

       sisu, tegemise aeg ja koht ning lisatasu nõudmise põhjendused. Lisatasu nõutakse sisse
       koos põhitasuga, kui seaduses ei ole sätestatud teisiti. KTS § 45 lg 1 järgi on
       kohtutäituril enampakkumise korraldamise, läbiviimise ja tulemi jaotamise eest õigus
       nõuda lisatasu kuni 3% vara müügihinnast.
   16. Maakohus leidis, et tulenevalt KTS § 43 lg-st 2 tuleb lisatasu väljamõistmise otsuses
       täitetoimingu tehnilist või õiguslikku keerukust ja/või ajalist kulukust põhjendada, kuid
       vaidlusaluses otsuses puuduvad KTS § 43 lg 2 kohased põhjendused. Otsus sisaldab
       üksnes viiteid õigusaktidele. 13. novembri 2014. a otsuses võlgniku kaebuse kohta on
       küll kohtutäitur lisatasu väljamõistmist täiendavalt põhjendanud, tuues ära
       lisatoimingute loetelu ning nende kestuse (I kd, tl 48−49), kuid kohtu hinnangul on
       tegemist üldsõnalise loeteluga. Maakohus leidis, et hilisem põhjenduste esitamine ei ole
       kooskõlas kohtutäituri otsuste ja tegevuse vaidlustamiseks sätestatud korraga. Kui
       kohtutäituri lisatasu otsuses puuduvad tasu nõudmise põhjendused, siis puudub
       menetlusosalisel võimalus esitada kaebuses kohtutäiturile nende põhjenduste kohta ka
       vastuargumente ning seega ka võimalus saada kohtutäituri seisukohta oma
       vastuargumentidele kohtuväliselt. Eelnev toob kaasa selle, et esmane vaidluse
       lahendamine, mis TMS § 218 kohaselt peaks toimuma kohtuväliselt, kandub üle
       kohtumenetlusse.
   17. Asjaolu, et võlgnik kasutab talle seadusega tagatud õigusi, sh esitab kohtule avaldusi
       täitemenetluse tõttu, ei saa olla aluseks kohtutäituri lisatasu väljanõudmiseks. Nimetatu
       ei tulene KTS § 43 lg-st 1. Viidatud sättest tulenevalt on kohtutäituril õigus nõuda
       lisatasu juhtudel, kui täitetoiming ise on tehniliselt või õiguslikult keerukas või ajaliselt
       kulukas. Selliseid asjaolusid ei ole kohtutäitur oma otsuses konkreetselt esile toonud, st
       otsuses puudub põhjendus, miks kohtutäitur on pidanud kordusenampakkumist
       tehniliselt või õiguslikult keerukaks või ajaliselt kulukaks.
   18. Teisena analüüsis maakohus põhitasu. KTS § 32 lg 5 sätestab, et kui täitmisel olev
       rahaline nõue nõutakse sisse osaliselt, on kohtutäituril õigus saada põhitasu üksnes
       summas, mis on võrdeline sissenõutud summaga. Tulenevalt kohtutäituri ja
       pankrotihalduri vahel sõlmitud kokkuleppest on kohtutäitur kinnistu võõrandamisega
       avaldajalt sisse nõudnud 190 000 eurot ning sellelt summalt on tal õigus arvestada
       endale ka põhitasu. Praegusel juhul on nõude summa KTS § 32 lg 5 tähenduses 190 000
       eurot, seega 7,5%-lise põhitasu suuruseks oleks 14 250 eurot. Kuna KTS § 35 lg 2 p 12
       seab nimetatud nõudevahemiku piirmääraks maksimaalselt 13 900 eurot, on
       seaduspäraseks kohtutäituri tasu suuruseks 13 900 eurot, mitte 24 419,19 eurot, nagu
       jaotuskavas on ekslikult märgitud.

Määruskaebus
  19. Maakohtu määruse peale esitas määruskaebuse kohtutäitur, kes palub maakohtu
      määruse tühistada ning teha uus määrus, millega jätta avaldaja kaebus rahuldamata ja
      kohtutäituri otsus muutmata. Menetluskulud palub jätta avaldaja kanda.
  20. Kaebaja hinnangul on maakohus ebapiisavalt tuvastanud asjaolusid täitemenetluses
      nr 027/2010/2004 koosmõjus täitemenetlusega nr 027/2012/1313. Kui maakohus oleks
      analüüsinud kahte menetlust terviklikuna tulemi jaotamise seisukohast, lähtuvalt
      võrdelisusest KTS § 35 lg 2 valguses, mõistnuks, et arestitava toimiku menetluses
      rahuldati nõue täielikult, mitte osaliselt, ning arestitava toimiku menetluses puudub
      nõue, millega võrdeliselt nõuet rahuldada.
  21. Kohtutäitur selgitab, et rahaline nõue (nn sissenõudja nõue) täiteasjas nr 027/2010/2004
      oli rahuldatud 07.04.2011 seisuga ning ainus nõue oli kohtutäituri tasu, mille raames
      kohtutäitur jätkas menetlust. Arvestades täitemenetluses enampakkumise tulemit (380
      000 eurot) ja täiteasja 027/2010/2004 nõudena kohtutäituri tasu (24 439,16 eurot) on


                                                                                               4(8)
                                                                  Tsiviilasi nr 2-14-61347

       selge, et võrdeliselt jagamise kohaldamiseks selles menetluses vajadus puudub. Mistõttu
       on maakohtu viide kohtutäituri tasu võrdelisele jagamisele olukorras, kus puudub nõue,
       millega võrdumit koostada, asjakohatu. Täitemenetluses on kehtiv põhimõte, mida
       toetab Riigikohtu praktika (otsus nr 3-2-1-164-13 p 12), et kinnisvara suhtes on
       võimalik läbi viia menetlust vaid ühes toimikus, st teist arestimisakti ei koostata ja
       keelumärget kinnistusraamatusse ei kanta (TMS § 149 lg 1). Seega on meelevaldne
       maakohtu tõlgendus nagu muutuks ühinenud sissenõudja tulemi jaotamisel eelisseisu
       müüva menetluse nõudjaga. Vastasel juhul oleks jaotuskavade alajaotis rakendamatu.
       Täiteasjas nr 027/2010/2004 on kohtutäitur jaotanud tulemi nõnda, et kohtutäitur
       täitemenetluses nr 027/2012/1313 põhitasu ei saa ning põhitasu saab üksnes täiteasja nr
       027/2010/2004 menetlenud kohtutäitur.
   22. Kaebaja asub seisukohale, et maakohus on ebapiisavalt põhjendanud kohtutäituri
       lisatasu väljamõistmise põhistust täitemenetluses 027/2010/2004. Kohtutäitur ei nõustu
       kohtu tõlgendusega nagu oleks kohtutäituri lisatasu nõutav üksnes ühe läbiviidud
       kordusenampakkumise raames. Kohtutäitur on seisukohal, et viimase
       kordusenampakkumiseni vaidlusaluses täitemenetluses ei oleks jõutud, kui ei oleks
       koostatud formaalset toimingut - enampakkumise nurjumise akti (TMS § 99 lg 1 p 1)
       või vara ümberhindamist (TMS § 100 lg 5). Vaidlusaluses täitemenetluses on
       kohtutäitur 02.10.2014 koostatud lisatasu väljamõistmise otsuses nr 027/2010/2004
       viidanud 15-le erinevale toimingule, mis annavad aluse lisatasu väljamõistmiseks KTS
       § 45 alusel. Märgitud 15-st toimingust on nt kinnisasja enampakkumisi läbiviidud 11
       korda, enampakkumise nurjumisi 10 korda, vara ümberhindamisi 10 korda, suheldud
       müüdava varaga seoses e-kirja vahendusel 145 korral, telefoni vahendusel 45 korral jne.
       Maakohus ei ole analüüsinud kohtutäituri 13.11.2014 otsuses märgitud seisukohtasid
       lisatasu põhistatuse seisukohalt ning jätnud need tähelepanuta, märkides, et põhjenduste
       hilisem esitamine ei ole kooskõlas kohtutäituri otsuste ja tegevuse vaidlustamiseks
       sätestatud korraga. Kohtutäitur ei nõustu maakohtu sellekohase tõlgendusega ning lisab,
       et kohtutäitur on piisavalt selgitanud lisatasu õigustatud sissenõudmist lisatasu
       väljamõistmise otsusega 02.10.2014 ning põhjendanud oma seisukohtasid 13.11.2014
       otsusega kohtutäituri kaebusele.

Menetluse edasine käik
  23. Avaldaja (võlgnik) leidis vastuses määruskaebusele, et see tuleb jätta rahuldamata ning
      menetluskulud kohtutäituri kanda.
  24. Harju Maakohus jättis määruskaebuse rahuldamata ja edastas selle lahendamiseks
      Tallinna Ringkonnakohtule.
  25. Tallinna Ringkonnakohtu 11.05.2015 määrusega tühistati Harju Maakohtu 27.02.2015
      määrus Tallinna kohtutäitur Risto Sepa poolt 13.11.2014 täiteasjas nr 027/2010/2004
      tehtud lisatasu väljamõistmise otsuse tühistamise ja kohtutäituri uuesti võlgniku
      13.11.2014 kaebuse läbi vaatamiseks kohustamise ning menetluskulude jaotuse osas.
      Ringkonnakohus tegi uue määruse, millega rahuldas osaliselt AP kaebuse Tallinna
      kohtutäitur Risto Sepa 13.11.2014 lisatasu väljamõistmise otsuse tühistamiseks
      täiteasjas nr 027/2010/2004 ning määras täiteasjas nr 027/2010/2004 Tallinna
      kohtutäitur Risto Sepa lisatasu suuruseks 3 420 eurot. Kohtutäituri määruskaebus
      rahuldati osaliselt. AP esitas ringkonnakohtu määrusele määruskaebuse Riigikohtule.
  26. Riigikohus tühistas 16.12.2015 määrusega Tallinna Ringkonnakohtu 11.05.2015
      määruse ja saatis asja uueks läbivaatamiseks samale ringkonnakohtule.

Määruse põhjendused



                                                                                          5(8)
                                                                 Tsiviilasi nr 2-14-61347

27. Tallinna Ringkonnakohus leiab, et Harju Maakohtu 27.02.2015 määrus tuleb tühistada
    osas, millega maakohus kohustas kohtutäitur Risto Seppa uuesti läbi vaatama võlgniku
    13.10.2014 kaebust ja Tallinna Ringkonnakohus teeb selles osas uue määruse, määrates
    kindlaks kohtutäituri põhitasu suuruse. Muus osas jätta Harju Maakohtu 27.02.2015
    määrus lõppjärelduses muutmata, muutes määruse põhjendusi. Järgnevalt lahendab
    kolleegium kohtutäitur Risto Sepa määruskaebuse, lähtudes vastavalt TsMS § 693
    lg-le 2 Riigikohtu seisukohtadest ja järgides Riigikohtu antud juhiseid.
28. Kolleegium nõustub kohtutäitur Risto Sepa määruskaebuses esitatud seisukohaga, et
    maakohus on vääralt arvutanud kohtutäituri põhitasu KTS § 35 lg 2 kohaselt. Riigikohus
    on selgitanud, et KTS § 28 lg 2 keelab eesmärgipäraselt ka sellised kokkulepped, mille
    kohaselt maksab võlgnik vähem kohtutäituri tasu, kui KTS ette näeb (RKTKm 3-2-1-
    108-15 p 20). Sellest tulenevalt ei saanud maakohus arvestada kohtutäituri tasu, lugedes
    380 000 euro asemel KTS § 32 lg 5 järgi sissenõutud summaks 190 000 eurot. Samas
    aga ei ole ka kohtutäituri arvutuskäik õige.
29. Kohtutäituril oleks tulnud käesoleval juhul teha uus põhitasu otsus, sest täitemenetluse
    lõpus selgus tegelikult sissenõutav summa, millelt tuleb arvutada kohtutäituri põhitasu
    KTS § 32 lg 5 järgi (RKTKm 3-2-1-108-15 p 17). Käesoleval juhul ei teinud kohtutäitur
    uut põhitasu otsust, vaid märkis oma põhitasu jaotuskavas (kd I tl 8). Riigikohus on
    esitanud arvutuskäigu, milline peaks olema kohtutäituri põhitasu, lähtudes 21.03.2014
    kolmepoolse (kohtutäituri, sissenõudja ja pankrotihalduri) kokkuleppe kehtivusest
    (RKTKm 3-2-1-108-15 p 21). Riigikohus pidas küsitavaks 21.03.2014 kolmepoolses
    kohtutäituri, sissenõudja ja pankrotihalduri kokkuleppes kohtutäituri tasu ja
    pankrotihalduri tasu reguleerimist (RKTKm 3-2-1-108-15 p 20). Samas kuna käesoleval
    juhul ei ole nimetatud kokkuleppe tühisust tuvastatud, saab kolleegiumi hinnangul
    eeldada kokkuleppe kehtivust ja lähtuda kohtutäituri põhitasu määramisel just
    kokkuleppes sätestatust.
30. Maakohtule esitatud 21.11.2014 kaebuses vaidlustas võlgnik põhitasu suurust ja leidis,
    et kohtutäituril ei ole õigust saada lisatasu. Põhitasu ei ole võlgniku arvates põhjendatud
    suuremas summas kui 13 900 eurot. Arvestades kaebuse esitaja poolt vormistatud nõude
    sõnastust võib kohtutäituri põhitasu suurus olla ka väiksem kui 13 900 eurot. Maakohtu
    määruse resolutsioonis on maakohus tühistanud kohtutäituri 02.10.2014 lisatasu
    väljamõistmise otsuse ning kohustanud kohtutäiturit läbi vaatama võlgniku 13.10.2014
    kaebust. Viimatinimetatud kaebuses vaidlustas võlgnik mh kohtutäituri tegevust seoses
    põhitasu määramisega (kd I tl 19). Maakohtu põhjendustes on maakohus küll öelnud, et
    kohtutäituri põhitasu peaks maakohtu arvates olema 13 900 eurot, kuid ei ole selles osas
    ise otsustust teinud, vaid on saatnud Ave Priimäe kaebuse kohtutäiturile uueks
    läbivaatamiseks.
31. Kolleegium on seisukohal, et käesoleval juhul puudub põhjus saata Ave Priimäe kaebust
    kohtutäiturile uueks läbivaatamiseks põhitasu suuruse osas. Käesolevalt on võimalik
    teha lõplik otsustus kohtutäituri põhitasu suuruse kohta, lähtudes 21.03.2014
    kokkuleppe kehtivusest.
32. Ringkonnakohus leiab, et maakohtu arvestuskäik kohtutäituri põhitasu arvestamisel ei
    ole õige, sest maakohus on jätnud tegemata KTS § 32 lg 5 järgse võrdelise arvutuse.
    21.03.2014 kokkuleppe kohaselt arvestab kohtutäitur tasu 50%-lt kinnistu müügist
    laekuvalt rahalt. Riigikohus on märkinud, et KTS § 32 lg 5 järgse võrdelise arvutuse
    kohaselt lähtudes sellest, et põhitasu tulnuks pärast täiteasjade ühinemist arvutada
    täiteasja 2012 nõude järgi (476 736,91 eurot), õnnestunuks nõudest rahuldada 39,85%
    (190 000/476 736,91×100). Seega saaks kohtutäitur põhitasu nõuda samuti 39,85%
    ulatuses tasu täismäärast (20 451 eurot), mis teeks 8149,72 eurot, koos käibemaksuga
    9779,66 eurot (RKTKm 3-2-1-108-15 p 21). Eeltoodust tulenevalt saab käesolevat


                                                                                          6(8)
                                                                   Tsiviilasi nr 2-14-61347

    ringkonnakohtu määrust lugeda põhitasu osas lõplikuks. Kohtutäituri põhitasuks tuleb
    määrata 9779,66 eurot (sh käibemaks).
33. Kohtutäituri lisatasu osas nõustub kolleegium maakohtu lõppjäreldusega, et lisatasu
    määramine ei ole käesoleval juhul põhjendatud ning kohtutäituri lisatasu väljamõistmise
    otsus tuleb tühistada. Kolleegium muudab maakohtu määruse põhjendusi.
    Ringkonnakohus hindab vastavalt Riigikohtu juhisele ka seda, kas kohtutäituri lisatasu
    otsus oli nõuetekohaselt põhjendatud, st vastas KTS § 43 lg 2 teise lause nõuetele.
    KTS § 43 lg 2 teise lause kohaselt peab tasu otsuses olema märgitud lisaks KTS § 31
    lõikes 2 nimetatud andmetele täitetoimingu sisu, tegemise aeg ja koht ning lisatasu
    nõudmise põhjendused.
34. Maakohus on õigesti leidnud, et kohtutäituri 02.10.2014 lisatasu väljamõistmise otsuses
    (kd I tl 13-15) puuduvad KTS § 43 lg 2 kohased põhjendused lisatasu väljamõistmise
    kohta. Kohtutäitur on üksnes märkinud, et enampakkumine on olnud ajaliselt kulukas,
    arvestades kogumina selle korraldamist, läbiviimist ja kohustust tulemi jaotamiseks
    (kd I tl 13) ning esitanud nimekirja tehtud toimingutest (kd I tl 13-14). Küll aga on
    kohtutäitur lisatasu põhjendusi esitanud võlgniku kaebuse kohta 13.11.2014 tehtud
    otsuses (kd I tl 48-49). Riigikohtu seisukoha järgi tuleb kaebuse lahendamisel arvestada
    ka lisatasu otsusele lisatud hilisemaid argumente (RKTKm 3-2-1-108-15 p 26).
35. Kohtutäitur selgitas, et pidi tegema lisatoimingu, s.o koostama jaotuskava, sest
    enampakkumisel saadud tulemist ei jätkunud kõikide sissenõudjate nõuete
    rahuldamiseks. Samuti viitas kohtutäitur arvukale meilivahetusele ja telefonikõnedele
    (2012. aastal 22 e-kirja, 2013. aastal 43 e-kirja ja vähemalt 10 telefonivestlust, 2014.
    aastal 70 e-kirja ja vähemalt 30 telefonikõne), järeldades, et lisatasu väljamõistmise
    otsust tuleb täiendada e-posti teel suhtlemise osas ajakuluga 2 tunni 15 minuti võrra
    enam ja telefoniga suhtlemise osas 45 minuti võrra enam. Kohtutäitur on ka
    põhjendanud, et ta on pidanud taotlema kohtult luba võlgniku valduses olnud
    kinnisasjale pääsemiseks – sellega seoses täiendas kohtutäitur lisatasu väljamõistmise
    otsust kohtusse esitatud taotlusega seonduvalt 6 tunni võrra. Kohtutäitur luges lisatasu
    alla ka täituri tasu osas esitatud kaebuste ajalise menetlemise kulu 16 tundi ning tõi esile,
    et lisaks tuleb arvestada sellega, et võlgnik vaidlustas arestimisel määratud hinna ja
    kohtutäituri põhitasu.
36. Ringkonnakohus osutab, et Riigikohtu seisukoha järgi ei piisa lisatasu määramiseks
    sellest, kui kohtutäitur esitab lisatasu väljamõistmise otsuses vaid toimingute loetelu
    koos toimingute kestusega, mille eest ta lisatasu nõuab. Samuti on Riigikohus
    märkinud, et lisatasu otsuses peavad sisalduma ka põhjendused KTS § 45 lg 1 „kuni
    3%“ kaalutlusruumi kohaldamise kohta, mida aga käesoleval juhul kohtutäituri otsusest
    ega täiendavatest põhjendustest ei nähtu (RKTKm 3-2-1-108-15 p 25).
    Ringkonnakohus märgib, et ka pärast Riigikohtu lahendit ei ole kohtutäitur esitanud
    täiendavaid põhjendusi selle kohta, miks on kohtutäitur määranud lisatasu
    maksimaalses ulatuses (3%). Ringkonnakohus on seisukohal, et kohtutäituri esitatud
    põhjendused kaebuses ja hilisemad täiendavad põhjendused ei anna alust lisatasu
    nõudmiseks. Seega tuleb kohtutäituri otsus lisatasu väljamõistmise kohta tühistada.
37. Vastavalt Riigikohtu juhisele (RKTKm 3-2-1-108-15 p 20) tuleb ringkonnakohtul
    kontrollida seda, millises ulatuses koormati võlgniku ja tema pankrotivõlgnikust
    abikaasa ühisvara kohtutäituri tasu ja pankrotihalduri tasuga täitemenetluses tehtud
    otsuste ja 21.03.2014 sõlmitud kokkuleppe tõttu. Ringkonnakohus toob järgnevalt välja,
    et pankrotihaldurile on kokkuleppest tulenevalt tasu arvutatud ja maakohus on selle tasu
    kinnitanud pankrotimenetluses.
38. TP pankrotimenetluses 17.10.2014 koostatud ja 17.12.2014 täiendatud jaotusettepaneku
    kohaselt võõrandati abikaasade kinnistu avalikul enampakkumisel hinnaga 380 000


                                                                                            7(8)
                                                                        Tsiviilasi nr 2-14-61347

        eurot. Pankrotivarasse laekus 50% enampakkumise tulemist, s.o 190 000 eurot.
        Ülejäänud rahasumma laekus kohtutäituri ametikontole, mille arvel kantakse
        kohtutäituri tasu ning tehakse väljamakse hüpoteegipidajale, kellel on täitedokumendist
        tulenev nõue AP vastu. Kokku laekus pankrotivarasse 192 272,36 eurot (tsiviilasi nr 2-
        12-26198). Harju Maakohtu 12.05.2015 määrusega tsiviilasjas nr 2-12-26198 kinnitati
        TP võlausaldajate vastuvõetud kompromissotsus, millega võlausaldajale AS-ile SEB
        Pank tehakse pandieseme müügist laekunud rahasumma arvel väljamakse 168 958 eurot
        (määruse resolutsiooni p 1.1). Ülejäänud pankrotivarasse laekunud raha arvelt kaeti
        pankrotimenetluse kulud 17 148,76 eurot (määruse resolutsiooni p 1.2). Määruse
        resolutsiooni p 1.11 kohaselt on halduri tasuks määratud 14 573,97 eurot, millele
        lisandub käibemaks 2 914,79 eurot, seega kokku 17 488,76 eurot.
    39. Vastuseks küsimusele, kui palju sai pankrotihaldur tasu just kokkuleppe sõlmimise
        tõttu, märgib ringkonnakohus järgmist. Pankrotiseaduse (PankrS) § 65 lg 2 kohaselt
        arvestatakse halduri tasu pankrotivara müügist ja tagasivõitmisest, samuti halduri muu
        tegevuse tulemusena pankrotivarasse laekunud ja pankrotivara hulka arvatud rahast
        lähtudes. Kokku laekus pankrotivarasse 192 272,36 eurot. Kokkuleppe sõlmimise tõttu
        laekus pankrotivarasse 50% kinnistu müügist saadud tulu, s.o 190 000 eurot. Seega saab
        asuda seisukohale, et kokkuleppe sõlmimise tõttu laekunud vara moodustab kogu
        laekumisest 98,82%. Pankrotihalduri tasu määrati kokku 17 488,76 eurot (sh
        käibemaks). Halduri tasu see osa, mis määrati tänu kokkuleppes määratud kinnistu
        müügist saadud tulule, on 98,82% tasust summas 17 488,76 eurot (sh käibemaks), seega
        17 282,39 eurot (sh käibemaks). Viimatinimetatud summa saab lugeda summaks, mille
        pankrotihaldur sai just kokkuleppe sõlmimise tõttu.
    40. Kuna võlgniku avaldus rahuldatakse, puudub alus maakohtu poolt määratud
        menetluskulude jaotuse muutmiseks. Määruskaebus rahuldatakse osaliselt, seega jäävad
        menetlusosaliste menetluskulud ringkonnakohtus nende endi kanda.
    41. Maakohtus kantud menetluskulud määrab maakohus kindlaks pärast menetlust lõpetava
        määruse jõustumist TsMS § 177 lg-s 2 sätestatud korras.


/allkirjastatud digitaalselt/   /allkirjastatud digitaalselt/   /allkirjastatud digitaalselt/
     Krista Kirspuu                  Ande Tänav                     Tiit Kollom
         kohtunik                     kohtunik                      kohtunik




                                                                                                8(8)

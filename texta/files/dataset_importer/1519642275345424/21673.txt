                                                                     Väärteoasi nr. 4-15-10747




                                      MÄÄRUS


09.märts 2016.a
Tartu Maakohus Tartu kohtumaja
Kohtunik Anneli Tanum
Sekretär Evelin Ets

Politsei- ja Piirivalveameti Lõuna Prefektuuri taotlus aresti täitmisele pööramiseks Gregor
Segali suhtes

RESOLUTSIOON

Pöörata täitmisele Gregor Segalile (IK 39708082763; elukoht: XXXX) Tartu Maakohtu
11.detsembri 2015.a otsusega väärteoasjas nr. 4-15-10747 mõistetud karistuse ärakandmata
osa, s.o kümme (10) tundi üldkasulikku tööd, mis ümberarvestatuna teeb kümme (10) päeva
aresti.

Gregor Segal on kohustatud asuma karistust kandma Politsei- ja Piirivalveameti Lõuna
Prefektuuri Tartu arestikambris alates 12.märtsist 2016.a.

Määrus edastada Gregor Segalile ning Politsei- ja Piirivalveameti Lõuna Prefektuuri.

Edasikaebamise kord

Määruse peale on kohtumenetluse pooltel, samuti menetlusvälisel isikul, kui kohtumäärusega
on piiratud tema või kaitstava isiku õigusi või seaduslikke huve, õigus esitada määruskaebus
vaidlustatava kohtumääruse koostanud kohtule. Kohtumenetluse pool võib esitada
määruskaebuse viieteistkümne (15) päeva jooksul alates kohtumääruse tegemisest või kui
kohtumäärus tehti kirjalikus menetluses, siis alates päevast, millal ta sai vaidlustatavast
kohtumäärusest teada või pidi teada saama. Menetlusväline isik võib esitada määruskaebuse
viieteistkümne (15) päeva jooksul alates päevast, millal ta sai vaidlustatavast kohtumäärusest
teada või pidi teada saama.

Asjaolud ja menetluse käik

Tartu Maakohtu 11.detsembri 2015.a otsusega väärteoasjas nr. 4-15-10747 tunnistati Gregor
Segal süüdi LS § 201 lg 1 järgi ja karistuseks mõisteti 5 päeva aresti. Samuti tunnistati Gregor
Segal süüdi LS § 201 lg 2 järgi ja karistuseks mõisteti 7 päeva aresti. Karistusaja hulka arvati
Gregor Segali kinnipidamine ning kandmisele kuuluvaks karistuseks mõisteti 10 päeva aresti.
KarS § 69 alusel asendati mõistetud arest 10 tunni üldkasuliku tööga, mille tegemise tähtajaks
määrati 2 kuud. Kohtuotsus jõustus 19.detsembril 2015.a.
23.veebruaril 2016.a saabus Tartu Maakohtusse Politsei- ja Piirivalveameti Lõuna Prefektuuri
taotlus Gregor Segalile mõistetud üldkasuliku töö katkestamiseks ja aresti täitmisele
pööramiseks.

Gregor Segal põhjendas üldkasuliku töö mittesooritamist esialgu enda haigestumisega ja
seejärel vajadusega viibida Soomes seoses ema haigestumisega. Enda sõnul ei olnud ta teadlik,
et teda telefoni teel taga on otsitud. Ta on nõus kandma karistuse ära arestina, kuid palub enne
seda anda mõned päevad enda elu korraldamiseks.

Kohtu seisukoht

KarS § 69 lg 6 kohaselt, kui süüdlane hoiab üldkasulikust tööst kõrvale, ei järgi kontrollnõudeid
või ei täida talle pandud kohustusi, võib karistust täideviiv ametnik teda kirjalikult hoiatada või
kohus määrata süüdlasele täiendavaid kohustusi vastavalt KarS § 75 lg 2 sätestatule, pikendada
töö tegemise tähtaega, arvestades KarS § 69 lg 3 sätestatud üldkasuliku töö üldist tähtaega, või
pöörata süüdlasele mõistetud aresti täitmisele. Aresti täitmisele pööramisel arvestatakse
karistusest kantuks süüdlase tehtud üldkasulik töö, mille üks tund võrdub ühe päeva arestiga.
Alla kümne päevase aresti täitmisele pööramise korral arvestatakse karistusest kantuks süüdlase
tehtud üldkasuliku töö tunnid proportsionaalselt mõistetud arestiga.

Gregor Segal sai temale mõistetud karistusest teada kohtuotsuse kuulutamisel, s.o 11.detsembril
2015.a. Lähtuvalt kohtuotsuses määratud tähtajast tuli tal üldkasuliku töö tunnid ära teha
hiljemalt 19.veebruariks 2016.a. Politsei- ja Piirivalveameti Lõuna Prefektuuri taotlusest
nähtuvalt on Gregor Segalile 26.jaanuaril 2016.a tutvustatud tema õigusi ja kohustusi
üldkasuliku töö tegemisel ning üldkasuliku töö tegemise ajakava, mille kohta ta on andnud ka
oma allkirja. Ajakava kohaselt tuli tal üldkasuliku töö tunnid ära teha 01.-02.veebruaril 2016.a,
kuid nimetatud kuupäevadel võttis süüdimõistetu üldkasuliku töö juhendajaga ühendust ning
teatas, et ei saa tööle ilmuda, kuna on haige. Peale seda ei ole ta enam töö juhendajaga
kontakteerunud ega ole ilmunud ka üldkasuliku töö tunde tegema. Ka Lõuna Prefektuuri
üldkasuliku töö koordineerijal ei ole õnnestunud Gregor Segaliga vaatamata korduvatele
katsetele telefoni teel kontakti saada. Seega on kõik üldkasuliku töö tunnid süüdimõistetul
tegemata ning käesolevaks ajaks on möödunud ka temale üldkasuliku töö tegemiseks kohtu
poolt määratud tähtaeg.

Eeltoodu põhjal leiab kohtunik, et Gregor Segal ei ole temale mõistetud karistust ära kandnud.
Ta on oma käitumisega näidanud üles ükskõikset ja vastutustundetut suhtumist karistuse
kandmisse. Kohus on talle karistuse mõistmisel andnud võimaluse kanda karistust vabaduses
määratud aja jooksul üldkasuliku töö tunde tehes, kuid Gregor Segal seda tegema ei ole asunud.
Kohtu poolt määratud üldkasuliku töö tegemiseks ette nähtud tähtaeg on käesolevaks hetkeks
juba möödunud ning senini ei ole Gregor Segal ära teinud ühtegi üldkasuliku töö tundi.
Üldkasuliku töö sooritamisele mitteilmumist temale ajakava kohaselt ettenähtud päevadel on
süüdimõistetu põhjendanud esialgu haigestumisega, kuid mille kohta arvestatav tõend puudub.
Samuti ei ole kohtule teada, et süüdimõistetul oleks esinenud mingisuguseid muid mõjuvaid
takistusi üldkasuliku töö mittesooritamiseks, mistõttu tuleb üldkasuliku töö mittesooritamist
pidada tahtlikuks. Nimetatud seisukohta kinnitab ka asjaolu, et peale väidetavat haigust ei ole
süüdimõistetu ka ise üldkasuliku töö juhendajaga ühendust võtnud ning on samuti jäänud
kättesaamatuks üldkasuliku töö koordineerijale. Seetõttu tuleb järeldada, et Gregor Segal on
üldkasuliku töö tegemise kohustust ja selleks määratud ajakava tahtlikult ja ilma mõjuvate
põhjendusteta rikkunud ning on seega üldkasuliku töö tegemisest kõrvale hoidunud. Kuna
käesolevaks ajaks on üldkasuliku töö tegemiseks ettenähtud tähtaeg möödunud ning kohtul ei
ole süüdimõistetu senise ükskõikse suhtumise põhjal alust arvata, et ta asuks üldkasulikku tööd
nõuetekohaselt sooritama ka üldkasuliku töö tegemise tähtaja pikendamisel, siis leiab kohus, et
on põhjendatud pöörata Gregor Segalile mõistetud karistus täitmisele arestina.

Eeltoodust tulenevalt leiab kohus, et Politsei- ja Piirivalveameti Lõuna Prefektuuri taotlus
Gregor Segalile määratud üldkasuliku töö kohaldamise tühistamiseks ja aresti täitmisele
pööramiseks on põhjendatud ning tuleb rahuldada. Kuna Gregor Segal ei ole senini teinud ära
ühtegi temale määratud üldkasuliku töö tundi, siis tuleb mõistetud arest pöörata täitmisele täies
ulatuses.

Määruse koostamisel juhindus kohus VTMS § 2101.




Kohtunik Anneli Tanum
/allkirjastatud digitaalselt/

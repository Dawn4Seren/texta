                               KOHTUOTSUS
                               EESTI VABARIIGI NIMEL


 Kohus                                 Tallinna Ringkonnakohus

 Kohtukoosseis                         Reet Allikvere, Iko Nõmm, Kaupo Paal

 Otsuse tegemise aeg ja koht           14. oktoober 2016. a, Tallinn

 Tsiviilasja number                    2-12-40785

 Tsiviilasi                            OJSC Bank Sankt-Peterburg hagi kohtutäitur Urmas
                                       Tärno vastu kahjuhüvitise või alternatiivselt alusetult
                                       saadud raha eest intressi saamiseks

 Vaidlustatud kohtulahend              Harju Maakohtu 14. jaanuari 2015. a otsus

 Tsiviilasja hind                      186 508 eurot 53 senti
 apellatsioonimenetluses

 Kaebuse esitaja ja kaebuse liik       OJSC Bank Sankt-Peterburg apellatsioonkaebus

 Menetlusosalised      ja      nende Hageja OJSC Bank Sankt-Peterburg (Venemaa
 esindajad                           registrikood 1027800000140, asukoht Maloohtinskij
                                     Prospekt 64a, 195112 Sankt-Peterburg, Vene
                                     Föderatsioon), lepinguline esindaja vandeadvokaat
                                     Indrek Leppik

                                       Kostja kohtutäitur Urmas Tärno

 Kohtuistungi toimumise aeg            22. september 2016. a


RESOLUTSIOON
  1. Tühistada Harju Maakohtu 14. jaanuari 2015. a otsus hagi täielikult rahuldamata
     jätmise osas ja teha tühistatud osas uus otsus.
  2. Rahuldada OJSC Bank Sankt-Peterburg hagi kohtutäitur Urmas Tärno vastu viivise
     välja mõistmise osas ning mõista kohtutäitur Urmas Tärnolt OJSC Bank Sankt-
     Peterburg kasuks välja viivis 131 465,76 eurot.
  3. Apellatsioonkaebus rahuldada.
Menetluskulud

Jätta menetluskulud kostja kanda (TsMS § 162 lg 1).
Edasikaebamise kord
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavaks tegemisest.

Hagimenetluses Riigikohtus võib menetlusosaline menetlustoiminguid teha ning avaldusi ja
taotlusi esitada üksnes vandeadvokaadi vahendusel. Menetlusosaline võib ise esitada
Riigikohtule menetlusabi saamise taotluse, samuti esitada teise menetlusosalise kaebuse või
muu taotluse kohta seisukohti ja vastuväiteid. Menetlusabi andmise taotlus ei peata seaduses
sätestatud ega kohtu poolt määratud tähtaja kulgemist. Seaduses sätestatud tähtaja järgimiseks
peab menetlusabi taotleja tegema tähtaja kestel ka menetlustoimingu, mille tegemiseks ta
menetlusabi taotleb, eelkõige esitama kaebuse. Kaebuse põhjendamiseks või riigilõivu
tasumiseks või kaebuses esineva sellise puuduse kõrvaldamiseks, mis on seotud menetlusabi
taotlusega, annab kohus mõistliku tähtaja pärast menetlusabi andmise taotluse lahendamist, kui
taotlust ei olnud esitatud põhjendamatult või tähtaja pikendamise eesmärgil. See ei välista
menetlustähtaja ennistamist.

Asjaolud ja menetluse käik
   1. OJSC Bank Sankt-Peterburg (hageja) esitas 10. oktoobril 2012. a Harju Maakohtule
       kohtutäitur Urmas Tärno (kostja) vastu hagi, milles palus kostjalt välja mõista
       lepinguvälise kahju hüvitisena 150 695,88 eurot ja seadusjärgse viivise 989 636,52
       eurolt alates 10. oktoobrist 2012. a kuni kohustuse täitmiseni. Alternatiivselt palus
       hageja kostjalt välja mõista intressi alusetult saadud raha eest 6% aastas arvutatuna
       989 636,52 eurolt alates 10. oktoobrist 2012. a kuni kohustuse täitmiseni.
   2. Hageja väitel müüs kostja 30. aprilli 2010. a enampakkumisel laeva OMG Tosno (laev).
       Täitemenetlusega oli ühinenud ka hageja kui sissenõudja. Laeva müügist saadi
       1 724 331,16 eurot. Kostja tegi täitemenetluses 17 täitekulu otsust, millega mõisteti
       võlgnikult mh välja suured sadamatasud (täitekulude otsused kokku 734 694,56 eurot).
       Hageja vaidlustas sadamatasu puudutava täitekulude otsuse kohtus.
   3. 9. novembril 2010. a pöördus hageja kostja poole, et see maksaks hagejale kui
       hüpoteegiga tagatud nõude sissenõudjale välja selle osa laeva müügist saadud rahast
       (989 636,52 eurot), mille üle kellelgi vaidlust ei ole, st mis tuleks välja maksta ka siis,
       kui täitekulu otsused jääksid kehtima. 22. novembril 2010. a tegi kostja otsuse
       täitemenetluse peatamise kohta, st ei rahuldanud hageja taotlust raha välja maksta.
       Kohtutäituri 9. novembri 2010. a otsus tühistati kohtumenetluses. Riigikohus leidis
       18. aprilli 2012. a määruses tsiviilasjas nr 3-2-1-38-12, et hagejal kui ainsal sissenõudjal
       oli õigus nõuda väljamakse tegemist enampakkumise tulemi vaidlustamata osas, kostjal
       ei olnud õiguslikku takistust keelduda selle osa väljamaksmisest.
   4. Seega on kostja õigusvastaselt keeldunud hagejale väljamakse tegemisest. Kostja on
       avalike ülesannete täitmisel tekitanud hagejale kahju (riigivastutuse seaduse
       (RVastS) § 7 lg 1). Hageja kahju seisneb viivises, mida hageja nõuab võlaõigusseaduse
       (VÕS) § 113 lg 1 järgses määras. Hageja esitas taotluse väljamakse tegemiseks
       9. novembril 2010. a. Kostjal oli täitemenetluse seadustiku (TMS) § 43 lg-st 1 tulenev
       kohustus kanda raha üle hiljemalt 19. novembril 2010. a. Kuna sellele päevale järgnes
       nädalavahetus, siis arvestas hageja viivist alates 22. novembrist 2010. a
       väljamaksmisele kuulunud summalt (989 636,52 eurot).
   5. Kuna kostja ei ole hagiavalduse esitamise hetkeni hageja palutud väljamakset teinud ja
       kahju on jätkuv, siis palus hageja kostjalt välja mõista seadusjärgse viivise kahju
       hüvitisena arvestatuna 989 636,52 eurolt alates 10. oktoobrist 2012. a.



                                                                                                 2
   6. Kostja käitumise õigusvastasus on tuvastatud Riigikohtu 18. aprilli 2012. a määruses
      tsiviilasjas nr 3-2-1-38-12. Õigusvastase tegevuse ja hagejale tekkinud kahju vahel on
      põhjuslik seos. Kohtutäitur on olnud raskelt hooletu, sest tal ei olnud ühtegi seadusest
      tulenevat takistust väljamakse tegemiseks. Seega on kahju tekitatud süüliselt.
   7. Alternatiivselt nõudis hageja alusetult saadud raha eest intressi 6% aastas, kokku
      112 086,59 eurot arvestatuna alates 22. novembrist 2010. a kuni 10. oktoobrini 2012. a.
      Kuna hagejale tekib jätkuvalt kahju, sest kostja ei ole väljamakset teinud, siis palus
      hageja mõista välja ka intressi kuni kohustuse täitmiseni.

Kostja vastuväited
   8. Kostja hagi ei tunnistanud. Hagejal puudub täitedokument, mida oleks saanud täita
       laeva suhtes toimunud täiteasjas, ning tema õiguste rikkumine täitemenetluses on
       välistatud. Viivise nõuet ei saa samastada kahju hüvitamise nõudega, kuna viivise nõude
       koosseis erineb kahju hüvitamise omast. Selleks, et hagejal tekkinuks kahju
       täitemenetlusest saadud tulemi väljamaksmisega viivitamise tõttu, pidanuks hageja
       tõendama, et selle tulemi võrra jäi hagejal puudu rahalisi vahendeid oma äritegevuse
       tarbeks. Sisuliselt nõuab hageja mitte kahju hüvitamist RVastS § 2 lg 1 p 5 alusel, vaid
       on esitanud VÕS § 113 järgse viivise nõude, mida RVastS § 2 ette ei näe.
   9. Kostja tegevus ei ole olnud süüline. Kostja tegevus, mis küll tunnistati õigusvastaseks
       Riigikohtu määrusega tsiviilasjas nr 3-2-1-38-12, vastas tegelikult enne seda kuupäeva
       eksisteerinud praktikale TMS rakendamisel samas küsimuses. Kostja võib olla
       tegutsenud õigusvastaselt, kuid sellest ei piisa süü tuvastamiseks. Asjaolust, et Harju
       Maakohus muutis varasemat määrust (kohustus laeva müügist saadud raha
       deponeerida), mida kostja kohtutäiturina täitis, sai kostja teada alles Riigikohtu
       18. aprillil 2012. a tsiviilasjas nr 3-2-1-38-12 tehtud määruse põhjendustega tutvudes,
       mistõttu on kahju arvutamise algusaeg määratud ebaõigesti. Hageja saaks kahju
       arvutamist alustada 18. aprillist 2012. a.
   10. Täiendavas vastuses leidis kostja, et tema käitumine ei olnud õigusvastane. Mitte ühegi
       jõustunud lahendiga (lahendi resolutsiooniga) ei ole kohustatud kostjat väljamakseid
       tegema ega ole tuvastatud kostja teo õigusvastasus.

Menetluse käik
  11. Harju Maakohus rahuldas hagi 27. mai 2013. a otsusega, mille Tallinna
      Ringkonnakohus jättis muutmata. 14. aprillil 2014. a tegi Riigikohus tsiviilasjas nr 3-2-
      1-26-14 otsuse, millega tühistas maakohtu ja ringkonnakohtu otsused ja saatis asja
      uueks lahendamiseks maakohtule.

Maakohtu otsuse põhjendused
  12. Maakohus jättis 14. jaanuari 2015. a otsusega hagi rahuldamata ja menetluskulud hageja
      kanda.
  13. Poolte vahel on vaidlus, kas kostja käitumine väljamakse tegemata jätmisel oli süüline,
      kas hagejale on kahju tekkinud ning kas väidetav kahju on põhjuslikus seoses kostja
      tegevusetusega väljamakse tegemisel.
  14. Kostja vastutab hagejale väidetava kahju õigusvastase tekitamise eest VÕS § 1043 jj
      alusel juhul, kui on täidetud järgmised eeldused (vt nt Riigikohtu 5. juuni 2013. a otsus
      tsiviilasjas nr 3-2-1-62-13): kostja on pannud toime õigusvastase teo VÕS §-de 1045-
      1049 mõttes, kostja on rikkumises süüdi (VÕS §-d 1043 ja 1050), kahju hüvitamise
      võimalus tuleneb rikutud sätte kaitse eesmärgist (VÕS § 127 lg 4), hagejale on tekkinud
      varaline kahju (VÕS § 128 lg 1, 2 ja 4) ja õigusvastase teo ja hagejale tekkinud varalise


                                                                                             3
    kahju vahel on põhjuslik seos (VÕS § 127 lg 4). Hageja peab tõendama kostja teo ja
    selle õigusvastasuse, kahju ning põhjusliku seose kostja teo ja kahju vahel. Kostja
    vabaneb vastutusest, kui ta tõendab süü puudumise.
15. Poolte vahel puudub vaidlus, et laev müüdi 30. aprillil 2010. a kordusenampakkumisel
    26 979 920 krooni (1 724 331,16 euro) eest. Hageja esitas kostjale tulemi
    väljamaksmise nõude. Kostja ei rahuldanud hageja taotlust raha välja maksta. Kostja 9.
    novembri 2010. a otsus tühistati tsiviilasjas nr 2-10-60584. Kohtud leidsid, et hagejal
    kui ainsal sissenõudjal oli õigus nõuda väljamakse tegemist enampakkumise tulemi
    vaidlustamata osas ning kostjal ei olnud õiguslikku takistust keelduda selle osa
    väljamaksmisest. Tsiviilasjas nr 3-2-1-26-14 märkis Riigikohus enda 14. aprilli 2014. a
    otsuse p-s 17, et tsiviilasjas nr 2-10-60584 tehtud lahendite põhjal on tuvastatav kostja
    õigusvastane käitumine. Kostja kandis hagejale vaidlusaluse raha üle 27. märtsil 2013.
    a. Eeltoodust tulenevalt rikkus kostja TMS § 43 lg 1, kui jättis täitemenetluse tulemist
    saadud rahast hagejale kümne päeva jooksul väljamakse tegemata. Seega on kostja
    pannud toime õigusvastase teo tulenevalt VÕS § 1045 lg 1 p-st 7 ja TMS § 43 lg-st 1.
16. RVastS § 13 lg 2 järgi avalik-õiguslikus suhtes tekitatud saamata jäänud tulus seisneva
    kahju korral peab kahju hüvitama kohustatud isik tõendama, et ta ei olnud kahju
    tekitamises süüdi. Sama tuleneb deliktilise vastutuse korral üldjuhul (sõltumata kahju
    liigist) VÕS §-st 1050. Kostja peab tõendama süü puudumise.
17. Riigikohus märkis 14. aprillil 2014. a tsiviilasjas nr 3-2-1-26-14 tehtud otsuse p-s 19, et
    kui kostja käitumise õigusvastasus põhineb TMS § 43 rikkumisel, tuleb süü küsimuse
    üle otsustamisel analüüsida seda, kas kostja oli TMS §-st 43 tuleneva kohustuse
    rikkumises süüdi ning millisest ajast kostja tegevusetus süüliseks muutus. Sellele
    küsimusele vastamisel tuleb kolleegiumi arvates esmalt selgitada, millal sai kostja teada
    või pidi teada saama, et väljamakse tegemiseks puuduvad takistused. Takistuseks saab
    kõigepealt lugeda Harju Maakohtu 19. augusti 2009. a määrust, mille kohaselt ei võinud
    kostja teha väljamakset, vaid pidi tulemi deponeerima. Riigikohtu tsiviilkolleegium
    leidis, et kostja käitumine väljamakse tegemata jätmisel ei saanud olla süüline enne
    seda, mil ta sai või pidi teada saama deponeerimist tühistava jõustunud kohtulahendi
    tegemisest. Samuti märkis, et selle küsimuse otsustamisel võib olla määrav see, kas ja
    millal sai kostja kätte hageja ja/või kohtu poolt talle edastatud hageja 28. juuni 2011. a
    kirja. Kuigi kirjas ei mainita deponeerimise tühistamist, tuleb kolleegiumi sõnul
    analüüsida, kas selle kirja põhjal tekkis kostjal kui kohtutäituril TMS § 8 alusel
    kohustus selgitada välja, kas pärast algse sissenõudja loobumist (kes Harju Maakohtu
    19. augusti 2009. a määruse kohaselt oli taotlenud nii laeva müümist kui ka müügist
    saadud tulemi hoiustamist; seda määrust täitis samuti kostja) ja ainult ühe sissenõudja
    olemasolul on võimalik tulemist väljamakseid teha või kehtib selline keeld jätkuvalt
    edasi.
18. Toimikust nähtub, et hageja edastas kostja ametialasele e-postiaadressile 28. juuni 2011.
    a kell 16.30 e-kirja manusega „Peterburi Pank Teade 28-06-2011 final.ddoc“. Vastava
    kirja manuseks oleva 28. juuni 2011. a kirjaga teatas hageja kostjale, et pärast teise
    sissenõudja hagist loobumist on tema jäänud ainsaks sissenõudjaks ja hageja palus
    täitemenetlusega jätkata. Kostja kohustus oli tõendada, et kostja nimetatud kirja kätte ei
    saanud, st et esinesid mingisugused tõrked kostja e-posti serveris. Kostja ei ole
    sellekohaseid tõendeid esitanud. Kuivõrd nimetatud kiri on saadetud kostja ametialasele
    e-postiaadressile, tuleb eeldada, et kostja pidi nimetatud kirja kätte saama samal päeval
    või hiljemalt järgmisel.
19. Hageja 28. juuni 2011. a kirjas ei mainita deponeerimise tühistamist ning selle kirja
    alusel ei saanud kostjal tekkida teadmist, et raha väljamaksmise takistus on ära
    langenud. Täitemenetlust viiakse läbi vastavalt täitedokumentidele, mitte


                                                                                             4
    menetlusosaliste kirjadele (TMS § 23 lg 1). Kohtulahendi resolutsiooni muudatusest
    saab kohtutäiturit teavitada vaid uue kohtulahendi esitamisega. Asjas ei ole tõendatud,
    et kostjale edastati hageja või kohtu poolt deponeerimiskohustust tühistav 11. juuni
    2011. a määrus. Hageja 28. juuni 2011. a kirjast on põhiliselt arusaadav, et hageja teatab
    kostjale, et Bergen Bunkers AS loobus hagist, mistõttu on hageja täiteasjas ainuke
    sissenõudja ja hageja ei loobu täitemenetlusest. TMS § 8 alusel ei saa eeldada, et kostja
    pidi seejärel asuma välja selgitama deponeerimiskohustuse kehtimist või selle
    äralangemist. Kuivõrd deponeerimiskohustuse olemasolu ja selle tühistamine nähti ette
    täitedokumentidega ja täitedokumente esitavad menetlusosalised (TMS § 23 lg 4), siis
    ei saa samaaegselt kohustada kohtutäiturit ise välja selgitama, kas täitedokumenti
    vahepeal muudetud ei ole. TMS § 8 järgne teabe kogumine hõlmab võlgnikku
    iseloomustava teabe kogumist, mis on vajalik täitemenetluse läbiviimiseks, kuid ei saa
    kohustada täiturit ise koguma tõendeid selle kohta, kas täitedokument on kehtiv.
    Eeltoodust tulenevalt tuleb lugeda tõendatuks, et kostja sai 11. juuni 2011. a
    deponeerimiskohustust tühistavast määrusest teada 18. aprilli 2012. a, s.o Riigikohtu
    18. aprilli 2012. a määruse tegemisega tsiviilasjas nr 3-2-1-38-12. Seega muutus kostja
    tegevusetus väljamakse tegemata jätmisel süüliseks Riigikohtu määruse avaldamise
    järgnevast päevast, s.o alates 19. aprillist 2012. a. Kostja ei ole tõendanud süüd
    välistavaid asjaolusid.
20. Riigikohus märkis 14. aprillil 2014. a tsiviilasjas nr 3-2-1-26-14 tehtud otsuse p-s 14, et
    saamata jäänud tulu hüvitamiseks tuleb hagejal mh tõendada, et kostja käitumine on
    põhjuslikus seoses tekkinud kahjuga (RVastS § 7 lg 4, VÕS § 127 lg 4). Riigikohus
    märkis, et hagejal tuleb tõendada, et temal kui pangal oli kavatsus ja võimalus tulu
    saada, tal jäi raha majandustegevuses kasutamata (nt välja laenamata) ja seega tulu
    saamata just kostja tegevusetuse tõttu väljamakse tegemisel.
21. Puudub vaidlus ning on üldteada, et pangad teenivad tulu laenuintresside,
    investeerimise ja finantsteenuse osutamise eest võetava tasu pealt. Seega puudub
    kahtlus, et hagejal kui pangal oli kavatsus tulu saada. Hageja ei ole tõendanud, et talle
    tekkis kahju, st et hagejal jäi tulu saamata seetõttu, et kostja ei teinud hagejale
    õigeaegselt ülekannet. Raha ei ole liigitunnusega asi ning tõendada ei ole võimalik, et
    hageja oleks laenanud just selle raha kolmandatele isikutele, mille kostja pidi hagejale
    üle kandma. Küll aga oli hagejal võimalik tõendada, et tal jäid laenutehingud tegemata,
    kuivõrd hagejal ei olnud laenudeks mõeldud vahendite arvelt, s.o raha puudumise tõttu
    rohkem võimalusi laenu andmiseks, mistõttu jäi tal täiendav tulu saamata. Kostja poolt
    ülekande tegemine õigeaegselt ei oleks iseenesest toonud kaasa tagajärge, et hagejal
    oleks olnud võimalus sooritada täiendavaid laenutehinguid. Vastav käsitlus on
    hüpoteetiline ega arvesta ka tavapäraseid laenuriske. Hagejale oleks saanud kahju
    tekkida üksnes siis, kui hagejal ei oleks olnud rohkem vabasid vahendeid laenulepingute
    sõlmimiseks. Sellist olukorda ei ole hageja tõendanud. Et hagejal ei tekkinud kostja
    poolt ülekande tegemata jätmisest nn rahakriisi ilmestavad ka kostja poolt viidatud
    hageja kodulehel (https://www.bspb.ru/en/investors/annual-reports) avaldatud andmed
    selle kohta, et 2011.a oli hagejale edukas, laenuportfell kasvas 231,3 miljardi rublani,
    so ligikaudu 4,9 miljardit eurot. Iga rikkumine ei too kaasa kahju hüvitamise kohustust.
    Eesti õigusnormid ei võimalda välja mõista karistuslikke kahjuhüvitisi. Kahju
    hüvitamise eelduseks on kahju tekkimine. Käesoleval juhul hagi rahuldamine võiks viia
    olukorrani, kus hageja rikastub kahjuhüvitise arvelt. Samuti tuleneb Riigikohtu
    30. novembri 2005. a otsusest tsiviilasjas nr 3-2-1-123-05 ja Riigikohtu 13. juuni
    2005. a otsusest tsiviilasjas nr 3-2-1-64-05, et saamata jäänud tulu kui puhtmajandusliku
    kahju hüvitamist ei saa reeglina nõuda lepinguvälise vastutuse korral. Eelnevast



                                                                                             5
       tulenevalt ei ole hageja tõendanud, et tal oleks kahju tekkinud ning et see oleks tekkinud
       kostja tegevusetuse tulemusel.

Apellatsioonkaebus
   22. Hageja palub 13. veebruaril 2015. a esitatud apellatsioonkaebuses maakohtu otsuse
       tühistada ja uue otsusega hagi rahuldada ning menetluskulud jätta kostja kanda. 30.
       augustil 2016. a esitatud nõude täpsustuses palub hageja kostjalt välja mõista viivis
       131 465,76 eurot ning alternatiivselt välja mõista intress alusetult saadud raha eest
       186 508,53 eurot.
  23. Riigikohus tegi 30. märtsil 2016. a otsuse tsiviilasjas nr 3-2-1-157-15 hageja ja kostja
       vahelises samasisulises vaidluses. Riigikohus asus nimetatud otsuse p-des 17-21
       teistsugusele seisukohale kui Riigikohtu 14. aprilli 2014 otsuses tsiviilasjas nr 3-2-1-26-
       14 ning on erinevalt varasemast otsusest jaatanud viivisenõude olemasolu avalik-
       õigusliku kohustusega viivitamise korral.
   24. Riigikohtu 30. märtsi 2016. a otsusest tsiviilasjas nr 3-2-1-157-15 tulenevalt lähtub
       hageja oma esialgsest nõudest ning palub põhinõudena kahju hüvitamist viivise alusel
       ja alternatiivselt kahju hüvitamist saamata jäänud tulu näol. Hagejal on õigus nõuda
       viivist riigivastutuse seaduse § 7 lg 1, kohtutäituri seaduse § 9 lg 1 ja võlaõigusseaduse
       (edaspidi VÕS) § 113 lg 1 alusel, kui kohtutäitur on talle süüliselt tekitanud kahju,
       milleks käesoleval juhul on seadusest tulenev minimaalne kahjuhüvitis kohustuse
       täitmisega viivitamise korral. Kostja tegevus oli süüline alates 1. augustist 2011. a (vt
       Riigikohtu 30. märtsi 2016.a otsus tsiviilasjas nr 3-2-1-157-15, p 7 kolmas lõik).
   25. Maakohus tuvastas õigesti, et kostja on rikkunud TMS § 43 lg 1 sätestatud kohustust,
       kuid kohaldas ebaõigesti TMS § 43 lg 1 ja VÕS § 1045 lg 3 kui leidis, et saamata jäänud
       tulu ei ole õigust nõuda. Maakohus asus ebaõigesti seisukohale, et hageja ei ole
       tõendanud kahju tekkimist. Saamata jäänud tulu regulatsiooni eesmärk on kergendada
       kahjustatud isikul tulu ulatuse tõendamist. Saamata jäänud tulu tõendamiseks on vajalik
       tõendada tulu saamise kavatsust ning võimalikkust. Hageja on tõendanud tulu saamise
       kavatsust ja võimalikkust.
   26. Kahjuhüvitist ei tohi jätta välja mõistmata üksnes seetõttu, et saamata jäänud tulu
       suurust on keeruline või võimatu tuvastada. Õiguskirjandusest, Saksa kohtupraktikast
       ning Riigikohtu juhisest on võimalik järeldada, et tulu saamise tõenäosuse tõendamiseks
       piisab, kui hageja tõendab, et tal oli kavatsus ja võimalus tulu saada. Eeltoodust
       tulenevalt ei ole pangal vaja kirjeldada ega tõendada seda, kuidas ta oleks võlgnetava
       raha õigeaegse väljamaksmise korral seda raha mujale investeerinud. Hageja oleks
       rahasummat kasutanud oma äritegevuse käigus kasumlikult, sõlmides uued
       laenulepingud teiste laenuvõtjatega vaidlusalusel perioodil turul tavapäraste
       intressidega. Laenuintressid, mille hageja oleks sel viisil saanud, kui kohtutäitur oleks
       õigeaegselt täitemenetluse tulemi välja maksnud, mis tal aga hilinemise tõttu saamata
       jäävad, peab kohtutäitur saamata jäänud tuluna hüvitama.
   27. Riigikohtu praktika kohaselt võib kohus lugeda üldiselt teadaolevaks ka asjaolu, mis
       tegelikkuses ei ole kõigile teada, kuid mis kohtu arvates võiks olla üldteada. Kohus peab
       protsessi käigus teatama pooltele võimalusest lugeda mingi asjaolu üldiselt
       teadaolevaks. Poolte väidetele lugeda või mitte lugeda asjaolu üldiselt teadaolevaks
       peab kohus vastama ning nendega mittenõustumist põhjendama. Vaidlust ei saa olla
       selles, et hageja tavapärane majandustegevus seisneb laenu andmises, mistõttu saab
       eeldada, et pangal oli kavatsus ja võimalus õigeaegselt saamata jäänud summa
       investeerida (laenu anda). Sellest tulenevalt ei ole hagejal kohustust tõendada, et ta oleks
       kohtutäituri õigeaegselt välja maksmata täitemenetluse tulemiga sõlminud



                                                                                                 6
    laenulepinguid. Hageja on tõendanud, et on tal oli vaidlusalusel perioodil majanduslik
    võimekus laenu anda.
28. Lähtudes VÕS § 128 lg 4 eesmärgist, kohtupraktikast ja õigusteooriast ei ole mõistlik
    saamata jäänud tulu tõendamiseks pangalt nõuda seda, et ta oleks teatanud
    laenusoovijatele, et ta ei saa laenu anda, sest kostjalt on raha saamata. Ebamõistlik on
    nõuda pangalt laenutaotlejate teavitamist sellest, millistest rahalistest vahenditest
    laenatav raha tuleb.
29. Lisaks ei nõudnud kohus hagejalt mingeid täiendavaid tõendeid tulu saamise kavatsuse
    ja võimalikkuse tõendamiseks. Kohtuotsus on selles osas hageja jaoks üllatuslik,
    kuivõrd hageja andis selgelt märku, et ta on valmis esitama täiendavaid tõendeid tulu
    saamise võimalikkuse ja kavatsuse tõendamiseks, kui kohus peab seda vajalikuks (s.t
    kui kohus leiab, et kahju tekkimine ei ole tõendatud).
30. Maakohus on ebaõigesti leidnud, et kohtutäitur on süüliselt viivitanud väljamakse
    tegemisega alates 19. aprillist 2012. a. Kohtutäituri käitumine väljamaksete tegemata
    jätmisel muutus süüliseks pärast hageja 28. juunil 2011. a esitatud teate kättesaamist.
31. Maakohus leidis ekslikult, et TMS § 8 alusel ei saa eeldada, et kostja pidi välja selgitama
    täitemenetluse tulemi väljamaksmise takistuse kehtivust või selle äralangemist. TMS §-
    st 8 tuleneb kohtutäituril kohustus koguda teavet ja selgitada asjaolusid, mis võivad oma
    olemuselt mõjutada täitemenetlust. Samuti on kohtutäituril kohustus teavitada
    sissenõudjat täitemenetlusega seonduvatest takistustest ning vastata põhistatult
    sissenõudja taotlustele. Kohtutäitur täidab avalik-õiguslikke ülesandeid, mistõttu peab
    ta järgima uurimisprintsiipi ning teavitamiskohustust. Puudub vaidlus, et kohtutäitur ei
    ole midagi teinud pärast 28. juuni 2011. a kirja saamist. TMS-i mõte ei ole see, et
    sissenõudja peab arvama, milliseid dokumente kohtutäituril vaja läheb, vaid kohtutäitur
    peab ise täitemenetluse läbi viima. Kohtutäituril on kohustus kontrollida menetluse
    alustamiseks ja läbiviimiseks vajalike vormiliste aluste olemasolu. Kui kohtutäitur saab
    teate, et täitemenetluse algatanud sissenõudja (AS Bergen Bunkers), kelle kasuks tehtud
    hagi tagamise määrust kohtutäitur täitis, on hagist loobunud ja teine sissenõudja palub
    täitemenetlusega jätkata tema täitedokumendi alusel, siis peab kohtutäitur kontrollima
    täitemenetluse jätkamise eeldusi ega saa lihtsalt ignoreerida teadet. Kohtutäitur ei tohi
    keelduda täitetoimingu tegemisest seaduses sätestatud põhjuseta.
32. Maakohus tühistas deponeerimiskohustuse 10. juuni 2011. a määrusega tsiviilasjas nr
    2-08-84087. Hageja teavitas kostjat 28. juunil 2011. a, et kohus lõpetas menetluse
    tsiviilasjas 2-08-84087 ehk samas tsiviilasjas, milles kohtutäitur arestis laeva, müüs
    selle ning hoiustas müügist saadud raha. Kostja oleks pidanud kontrollima, kas
    tsiviilasjas nr 2-08-84087 on lõpetatud menetlus, kas esinevad takistused täitemenetluse
    jätkamiseks ning võimalike takistuste esinemise korral teavitama apellanti.
33. Ebaõige on väide, et formaliseerituse printsiibist tulenevalt ei pidanud kostja uurima,
    kas deponeerimist kohustav määrus kehtib. Formaliseerituse printsiibi kohaselt ei pea
    kohtutäitur kontrollima materiaalõiguslikke asjaolusid ehk kohtutäituril ei ole õigust
    kontrollida kohtulahendi või muu täitedokumendi sisu õiguspärasust. Kohtutäitur peab
    kontrollima täitedokumendi kehtivust ning seda ka juhul, kui täituril tuleb otsustada
    täitemenetluse jätkamise üle.
34. Eeltoodust tulenevalt tuleb esiteks kohtutäituri tegevusele hinnangu andmisel eeldada,
    et ta sai aru sissenõudja esitatud 28. juuni 2011. a teatest, kuid jättis selle tahtlikult
    täitmata. Teiseks tekkis kohtutäituril pärast 28. juuni 2011. a kirja saamist igal juhul
    kohustus välja selgitada muutunud olukord täitemenetluse edasisel korraldamisel.
35. Järelikult kostja sai või pidi saama teada mõistliku aja jooksul pärast 28. juuni 2011. a
    kirja saamist, et väljamakse tegemiseks puuduvad takistused. Kohtutäituril oleks
    kulunud hinnanguliselt 15 päeva asjaolude väljaselgitamiseks ja maksimaalselt 10


                                                                                             7
       päeva väljamakse tegemiseks (TMS § 43 lg 1). Sellest tulenevalt oleks väljamakse
       tähtaeg olnud hiljemalt 1. august 2011. a.
   36. Alternatiivselt, kui kohus leiab, et kostja süülisus ei tekkinud hiljemalt 1. augustil 2011.
       a, siis muutus kostja tegevus süüliseks alates 21. novembril 2011. a tehtud lahendi talle
       kättetoimetamisest.
   37. 30. augusti 2016. a nõude täpsustuses esitas hageja viivise arvestuskäigud.
   38. Juhul, kui kohus leiab, et kostja tegevus muutus süüliseks alates 1.08.2011, siis palub
       hageja kohtul välja mõista viivise summas 131 465,76 eurot.
          1.08.2011 31.12.2011         8,25%              153          989 636,52 34 223,80
          1.01.2012 31.12.2012         8,00%              366          989 636,52 79 170,92
          1.01.2013 27.03.2013         7,75%               86          989 636,52 18 071,03
                                                                                      131 465,76
   39. Alternatiivselt, kui kohus leiab, et kostja tegevus muutus süüliseks alates 21. novembril
       2011. a, palub hageja kohtul välja mõista viivise summas 106 413,04 eurot.
          21.11.2011 31.12.2011          8,25%              41         989 636,52       9171,08
           1.01.2012 31.12.2012          8,00%             366         989 636,52 79 170,92
           1.01.2013 27.03.2013          7,75%              86         989 636,52 18 071,03
                                                                                      106 413,04
   40. Alternatiivselt, kui kohus leiab, et kostja tegevus muutus süüliseks alates 19. aprillil
       2012. a, palub hageja kohtul välja mõista viivise summas 73 663,73 eurot.
          19.04.2012 31.12.2012          8,00%              257        989 636,52 55 592,70
           1.01.2013     27.03.2013      7,75%               86        989 636,52 18 071,03
                                                                                       736 63,73

Vastus apellatsioonkaebusele
   41. Kostja vaidles apellatsioonkaebusele vastu ning palus jätta selle rahuldamata ja maakohtu
       otsuse muutmata.

Ringkonnakohtu otsus
   42. Kolleegium leiab, et maakohtu otsus tuleb TsMS § 657 lg 1 p 2 alusel materiaalõiguse
       normi väära kohaldamise tõttu tühistada osas, millega maakohus jättis hageja viivisenõude
       rahuldamata ning samuti menetluskulude jaotuse osas. Ringkonnakohus saab teha
       tühistatud osas uue otsuse ilma asja maakohtule uueks läbivaatamiseks saatmata.
       Apellatsioonkaebus tuleb hageja viimaseid seisukohti arvestades (III kd, tl 136-137)
       rahuldada.
   43. Maakohus on jätnud hageja nõude saamata jäänud tulu hüvitamiseks õigesti rahuldamata.
       Maakohus on põhjendatult leidnud, et saamata jäänud tulu hüvitamise nõude puhul ei piisa
       põhjuslikku seose tõendamiseks üksnes sellest, et hageja on esitanud andmed selle kohta,
       millise intressiga oleks ta vaidlusalusel perioodil saanud välja laenata raha, mida
       kohtutäitur talle enampakkumise tulemist õigel ajal välja ei maksnud. Maakohtu selline
       seisukoht on kooskõlas Riigikohtu poolt käesolevas tsiviilasjas 14. aprillil 2014. a tehtud
       otsuse (nr 3-2-1-26-14) p-s 14 kui ka 30. märtsil 2016. a tsiviilasjas nr 3-2-1-157-15 tehtud
       otsuse p-s 13 väljendud seisukohaga, mille järgi ei ole avalik-õiguslikus suhtes kohtutäituri
       tekitatud kahju üle peetavas vaidluses piisav tõendada saamata jäänud tulu üksnes
       abstraktselt, st hageja kui krediidiasutuse tavalise laenutegevuse jätkamise eeldamise
       kaudu (RVastS § 7 lg 4, VÕS § 127 lg 4). Riigikohtu selgituste kohaselt on VÕS § 128
       lg 4 kohaselt saamata jäänud tulu kasu, mida isik oleks vastavalt asjaoludele, eelkõige tema


                                                                                                 8
    tehtud ettevalmistuste tõttu, tõenäoliselt saanud, kui kahju hüvitamise aluseks olevat
    asjaolu ei oleks esinenud. Saamata jäänud tulu eest kahjuhüvitise saamiseks peab hageja
    muu hulgas tõendama, et tal oli kavatsus ja võimalus tulu saada (vt ka Riigikohtu 21. juuni
    2011. a otsus tsiviilasjas nr 3-2-1-55-11, p 12 ja seal viidatud varasem praktika). Seega
    oleks hagejal tulnud tõendada, et temal kui pangal oli kavatsus ja võimalus tulu saada, tal
    jäi raha majandustegevuses kasutamata (nt välja laenamata) ja seega tulu saamata just
    kohtutäituri tegevusetuse tõttu väljamakse tegemisel (viidatud otsuse p 14). See tähendab,
    et hageja pidanuks hagi rahuldamiseks tõendama, et tal jäid laenulepingud sõlmimata
    seetõttu, et tal polnud (kohtutäiturilt saamata jäänud) raha puudumise tõttu võimalusi
    laenude väljaandmiseks klientidele, kes selleks soovi avaldasid (Riigikohtu 30. märtsi
    2016. a otsus tsiviilasjas nr 3-2-157-15, p 13).
44. Kuna hageja ei ole esitanud tõendeid selle kohta, et ta ei suutnud kostja poolt
    enampakkumise tulemi kinnipidamise tõttu teenindada kõiki oma laenukliente, ei ole
    saamata jäänud tulu hüvitamise nõudel alust ja maakohus on jätnud hagi selle nõude osas
    õigesti rahuldamata.
45. Maakohtu otsus ei ole siiski õige osas, mis puudutab hageja alternatiivselt esitatud viivise
    nõude rahuldamata jätmist. Maakohus on selles osas otsust tehes juhindunud Riigikohtu
    14. aprilli 2014. a otsusest käesolevas tsiviilasjas (nr 3-2-1-26-14), milles p-s 13 on
    tsiviilkolleegium leidnud, et asja müügist saadud raha sissenõudjale ülekandmise kohustus
    ei ole kohtutäituri rahaline kohustus, vaid haldustoimingu (täitetoimingu) tegemise
    kohustus. Seega ei saavat kohaldada ka VÕS § 113, mis reguleerib seadusjärgse viivise
    maksmist ainult rahalise kohustuse täitmisega viivitamise korral. Riigikohus on seda
    seisukohta 30. märtsil 2016. a tsiviilasjas nr 3-2-1-157-15 tehtud otsusega muutnud ning
    asunud seisukohale, mille järgi on asja müügist saadud raha TMS § 43 lg 1 järgne
    sissenõudjale ülekandmise kohustus küll haldustoimingu tegemise kohustus, kuid samal
    ajal on see ka kohtutäituri avalik-õiguslik rahaline kohustus sissenõudja vastu. Riigikohus
    on seejuures täiendavalt selgitanud, et avalik-õiguslikus suhtes rahalise kohustuse
    täitmisega viivitamisel võib makse saaja üldjuhul nõuda seadusjärgses määras viivist ning
    et seejuures ei eelda viivisenõude rahuldamine hüvitise maksmisega viivitamisest tingitud
    kahju tõendamist. See seisukoht vastab ka VÕS § 113 järgse viivise loogikale, mille
    kohaselt on viivisenõude mõte esmajoones lihtsustada võlausaldajal raha maksmisega
    viivitamisest tekkiva ja ka üldiselt hüvitatava kahju suuruse arvutamist. Avalik-õigusliku
    rahalise kohustuse rikkumise korral ei ole viivisenõue praegusel juhul vastuolus selle
    kohustuse olemusega, samuti ei välista kohtutäiturilt viivise nõudmist KTS § 9, mis
    reguleerib üksnes kohtutäituri vastutust ametitegevuse käigus süüliselt tekitatud kahju eest,
    viitega riigivastutuse seadusele. Avalik-õigusliku rahalise kohustuse täitmisega
    viivitamisel reguleerivad seadusjärgse viivisenõude eeldusi eraõiguslikud normid, kui ei
    ole olemas avalik-õiguslikke erinorme. Viivisenõude eeldusteks on võlasuhte olemasolu
    (võib olla ka lepinguväline), rahalise kohustuse olemasolu, kohustuse sissenõutavus
    (eelkõige VÕS § 82 lg-d 3 ja 7 või avalik-õigusliku erisätte olemasolul see erisäte,
    nt TMS § 43) ning rikkumise vabandatavuse puudumine (VÕS § 103 lg 2 kohaselt on
    rikkumine vabandatav vääramatu jõu korral, kui sama paragrahvi lg-st 4 ei tulene teisiti).
    Kohtutäituri vastu esitatud viivisenõude korral tuleb lähtuda sellest, et KTS § 9 lg 1
    kohaselt vastutab kohtutäitur ka rahalise kohustuse täitmisega viivitamisel üksnes süüliselt
    (Riigikohtu 30. märtsi 2016. a otsus tsiviilasjas nr 3-2-1-157-15 p-d 17 ja 18).
46. Kuigi Riigikohtu õiguslikud seisukohad on TsMS § 693 lg 2 järgi kitsamas tähenduses
    kohustuslikud üksnes sama asja uuesti läbivaatavale kohtule, mitte aga kohtutele teistes
    tsiviilasjades, peab ringkonnakohus siiski õigeks juhinduda käesolevas tsiviilasjas
    Riigikohtu 30. märtsi 2016. a otsus tsiviilasjas nr 3-2-1-157-15 p-des 17 ja 18 väljendatud
    seisukohtadest. Seda põhjusel, et Riigikohus on nimetatud seisukohti esitades sõnaselgelt


                                                                                            9
    öelnud, et kolleegium muudab käesolevas tsiviilasjas 14. aprilli 2014. a tehtud otsuse (nr
    3-2-1-26-14) p-s 13 varem esitatud seisukohti.
47. Küsimuse osas, kas ja kui, siis millisest ajast saab kostja käitumist rahalise kohustuse
    täitmisel lugeda süüliseks, lähtub ringkonnakohus Riigikohtu poolt käesolevas tsiviilasjas
    14. aprilli 2014. a tehtud otsuse (nr 3-2-1-26-14) p-s 19 antud selgitusest, mille järgi tuleb
    juhul, kui kostja käitumise õigusvastasus põhineb TMS § 43 rikkumisel, süü küsimuse üle
    otsustamisel mh analüüsida, millisest ajast muutus kostja tegevusetus süüliseks, st millal
    ta sai teada või pidi teada saama, et väljamakse tegemiseks puuduvad takistused, st et Harju
    Maakohtu 19. augusti 2009. a määrus, mille kohaselt ei võinud kostja teha väljamakset,
    vaid pidi tulemi deponeerima, on tühistatud.
48. Hageja 28. juuni 2011. a teatega (I kd, tl 142) on tõendatud, et hageja informeeris kostjat
    sellest, et pärast teise sissenõudja hagist loobumist on tema jäänud ainsaks sissenõudjaks,
    ja palus täitemenetlust jätkata. Kuna hageja saatis teate kostjale samal kuupäeval
    ametialasele e-posti aadressile saadetud e-kirjaga ning kostja ei ole toonud esile asjaolusid,
    mis seaksid kahtluse teate kostjani jõudmise, on põhjendatud eeldada, et kostja on teate e-
    kirja saatmise päeval või sellele järgnenud tööpäeval kätte saanud. Lisaks nähtub Tallinna
    Ringkonnakohtu 21. novembri 2011. a lahendist tsiviilasjas nr 2-10-60584 (I kd, tl 12-28),
    et kostja pidi olema saanud ka nimetatud tsiviilasja menetluses läbi hageja 28. juunil 2011.
    esitatud avalduse teada, et tsiviilasja nr 2-08-84087 menetlus on sissenõudja Bergen
    Bunkers AS-i hagist loobumise tõttu lõpetatud (I kd, tl 22). Sama nähtub samas asjas
    maakohtu tehtud 30. juuni 2011. a määrusest (II kd, tl 137-142), mille põhjenduste p-st 5
    on näha, et hageja, kes oli selles asjas avaldaja, oli samadest asjaoludest kostjale, kes oli
    asjas puudutatud isikuks, teada andnud (II kd, tl 140).
49. Kostja ei ole lükanud ümber hageja väidet, et kostja saadud teabele ei reageerinud. Selline
    käitumine on vastuolus TMS §-s 8 sätestatud kohtutäituri kohustusega võtta viivitamatult
    tarvitusele kõik seadusega lubatud abinõud täitedokumendi täitmiseks, koguda vajalikku
    teavet ning selgitada täitemenetluse osalistele nende õigusi ja kohustusi. Kuna kostjal pidi
    hageja e-kirja alusel tekkima arusaam, et täitemenetluse ajal võivad asjaolud olla oluliselt
    muutunud, oli ta TMS § 8 alusel kohustatud aktiivselt välja selgitama, kas pärast algse
    sissenõudja loobumist ja ainult ühe sissenõudja olemasolul on võimalik tulemist
    väljamakseid teha või kehtib keeld välja makseid teha edasi. Kostjal oli TMS §-st 8 tulenev
    kohustus selgitada hagejale, mis põhjusel tema arvates siiski väljamakset teha ei saa,
    misjärel oleks hagejal olnud põhjust maakohtult uurida tsiviilasjas nr 2-08-84087
    hoiustamise kohustuse kehtestanud 19. augusti 2009. a määruse saatuse kohta ning saanud
    teavet 10. juuni 2011. a määruse kohta, millega hoiustamise kohustus tühistati. Samuti oli
    kostjal endal õigus teha järelepärimine maakohtule, et sel viisil saada mõistliku aja jooksul
    pärast hagejalt 28. juuni 2011. a e-kirja saamist ja maakohtu 30. juuni 2011. a määrust
    teavet tsiviilasjas nr 2-08-84087 tehtud lahendite/toimingute kohta. Täitemenetluse
    formaliseerituse põhimõte ei anna kohtutäiturile õigust olla täitemenetluses passiivne, seda
    enam, et konkreetsel juhul ei olnud hageja tsiviilasjas nr 2-08-84087 menetlusosaline,
    mistõttu temale maakohus eelduslikult 10. juuni 2011. a määrust ei oleks väljastanud.
    Seega pidi kostja mõistliku aja jooksul, milleks saab lugeda 1 kuu, saama teada, et
    täitemenetluses on asjaolud oluliselt muutunud ja raha väljamaksmise takistus on
    tühistatud. Kostja süü tuvastamise eeltoodud käsitlusega on Riigikohus soostunud 30.
    märtsil 2016. a tsiviilasjas nr 3-2-1-157-15 tehtud otsuse p-s 15.
50. Eelöeldud arvestades nõustub kolleegium hageja seisukohaga, et kostja viivitas süüliselt ja
    õigusvastaselt hagejale tulemi osa väljamaksmisega alates 1. augustist 2011. a ning hagi
    tuleb rahuldada perioodil 1. augustist 2011. a kuni 17. aprillini 2012. a kogunenud viivise
    väljamõistmiseks. Kokku viivitas kostja toimingu tegemisega 1168 päeva ja seda
    arvestades kuulub kostjalt hageja kasuks viivisena välja mõistmisele 131 465,76 eurot.


                                                                                            10
       1.08.2011     31.12.2011      8,25%             153         989 636,52       34 223,80
       1.01.2012     31.12.2012      8,00%             366         989 636,52       79 170,92
       1.01.2013     27.03.2013      7,75%              86         989 636,52       18 071,03
                                                                                   131 465,76

51. Hageja alternatiivse nõude rahuldamise tõttu tuleb jätta menetluskulud TsMS § 162 lg 1
    järgi kostja kanda. Menetluskulude rahaline suurus määratakse kindlaks TsMS § 174 lg-
    s 4 sätestatu kohaselt.


(allkirjastatud digitaalselt)   (allkirjastatud digitaalselt)   (allkirjastatud digitaalselt)
       Reet Allikvere                       Iko Nõmm                      Kaupo Paal




                                                                                                11

                            KOHTUOTSUS
                             Eesti Vabariigi nimel

 Kohus                             Tallinna Halduskohus
 Kohtunik                          Monika Laatsit
 Otsuse tegemise aeg ja koht       18. mai 2016, Tallinn
 Haldusasja number                 3-16-5
 Haldusasi                         A.L. kaebus Eesti Advokatuuri 08.12.2015 protokollilise
                                   otsuse nr 24 punkti 6.2 tühistamiseks ja Eesti Advokatuuri
                                   kohustamiseks võtma A.L. vandeadvokaadina Eesti
                                   Advokatuuri liikmeks
 Menetlusosalised                  Kaebaja – A.L.
                                   Vastustaja – Eesti Advokatuur, esindaja Kristel Voltenberg
 Asja läbivaatamise vorm           Kirjalik menetlus
 Resolutsioon                      1. Võtta asja juurde vastustaja poolt 05.05.2016
                                      esitatud tõendid (õiguskantsleri 07.10.2009 seisukoht
                                      ja sellega seonduv e-kirjavahetus).
                                   2. Rahuldada kaebus.
                                   3. Tühistada       Eesti      Advokatuuri        08.12.2015
                                      protokollilise otsuse nr 24 punkt 6.2 ja kohustada
                                      Eesti Advokatuuri A.L. 02.12.2015 avalduse uueks
                                      läbivaatamiseks.
                                   4. Mõista      vastustajalt    kaebaja      kasuks     välja
                                      menetluskulu (riigilõiv) 15 eurot. Ülejäänud osas
                                      jätta menetluskulud menetlusosaliste endi kanda.
 Edasikaebamise kord               Kohtuotsuse peale võib esitada apellatsioonkaebuse
                                   Tallinna Ringkonnakohtule 30 päeva jooksul arvates otsuse
                                   avalikult teatavakstegemisest, s.o hiljemalt 17.06.2016.


ASJAOLUD JA MENETLUSE KÄIK
1. A.L. arvati 16.12.2010 tema 13.12.2010 avalduse alusel advokatuuriseaduse (AdvS) § 36
lg 1 p 1 alusel Eesti Advokatuurist välja.
2. A.L. esitas 02.12.2015 Eesti Advokatuuri juhatusele avalduse, milles palus võtta end AdvS
§ 26 lg 3 p 2 alusel vandeadvokaadina Eesti Advokatuuri liikmeks.
3. Eesti Advokatuur jättis 08.12.2015 protokollilise otsuse nr 24 punktis 6.2 A.L. avalduse
AdvS § 27 lg 1 p 3 alusel rahuldamata, sest advokatuurile teadaolevalt on A.L. kriminaalkorras
karistatud tahtlikult toimepandud kuriteo eest. A.L. karistus on küll alates 2015. a juunikuust
kustunud, kuid AdvS § 27 lg 1 p-s 3 on silmas peetud karistatuse fakti kui sellist.


                                                                                       1(4)
MENETLUSOSALISTE SEISUKOHAD
4. A.L. esitas 04.01.2016 Tallinna Halduskohtule kaebuse Eesti Advokatuuri 08.12.2015
protokollilise otsuse nr 24 p 6.2 tühistamiseks ja Eesti Advokatuuri kohustamiseks võtma A.L.
vandeadvokaadina Eesti Advokatuuri liikmeks.
Kuigi AdvS § 27 lg 1 p 3 grammatiline tõlgendus ei välista, et sõna „karistatud“ tuleks mõista
kui karistamise fakti, tuleb tõlgendamisel arvestada ka karistusregistri seaduse (KarRS) ja
Riigikohtu juhistega. Riigikohus leidis 16.10.2006 otsuses nr 3-3-1-53-06, et karistamise fakt
tohib isikut saata kogu elu ainult siis, kui see on ette nähtud eriseaduses; kui isik, kes otsustab
akti andmise, on KarRS järgi õigustatud saama andmeid karistusregistri arhiivist, ja; kui isikut
kogu elu saatvate karistusregistri andmete kasutamine on proportsionaalne taotletava
eesmärgiga. KarRS § 5 lg-st 2 ja § 20 lg-st 1 ei tulene vastustajale õigust juhinduda
karistusregistrist kustutatud andmetest. Järelikult ei ole karistamise fakt, mille andmed on
kustutatud ja kantud karistusregistri arhiivi, advokatuuri liikmelisuse saamisel õiguspäraseks
takistuseks. Riigikohus osundas ka 17.06.2009 otsuses nr 3-3-1-46-09, et karistusregistri
arhiiviandmetele juurdepääsu puudumisel ei ole piirangute kohaldamiseks õigustatud
tuginemine muudele karistamise fakti väljendavatele andmetele. Seetõttu ei saanud advokatuuri
juhatus karistamise faktile õigusliku tähenduse andmisel õiguspäraselt lähtuda mõne
advokatuuri juhatuse liikme väidetavast teadmisest/ettekujutusest või muudest infoallikatest.
Vastustajale 08.12.2015 esitatud karistusregistri teate järgi ei omanud kaebaja avalduse
esitamisel kehtivat karistatust kuriteo eest. Kuna kaalutlusõigus on AdvS § 27 lg 1 p 3 järgse
fakti hindamises viidud nullini ning vaidlustatavas otsuses pole viidatud ühelegi teisele
keeldumise alusele, saab kohus kohustada vastustajat võtma kaebaja vandeadvokaadina Eesti
Advokatuuri liikmeks.
5. Eesti Advokatuur palus 05.02.2016 ja 14.04.2016 vastuses jätta kaebus rahuldamata.
AdvS § 27 lg 1 p-s 3 toodud keeldumise alusena on mõeldud karistatuse fakti, mitte kehtiva
karistuse olemasolu. Kui seadusandja pidanuks silmas ainult kehtiva karistuse olemasolu, oleks
ta end selliselt ka väljendanud. Väljend „kellel on karistatus“ väljendab kehtiva karistuse
olemasolu ning väljend „keda on karistatud“ väljendab karistatuse fakti üldiselt (vt ka avaliku
teenistuse seaduse (ATS) § 15 p 1, 2 ja ATS-i seletuskirja § 15 kohta). Analoogselt AdvS § 27
lg 1 p-iga 3 sätestavad karistatuse fakti ka kohtute seaduse (KS) § 47 lg 2 p 1, notariaadiseaduse
(NotS) § 6 lg 2 p 1 ning kohtutäituri seaduse (KTS) § 17 lg 2 p 1. Nende elukutsete esindajatele,
sh advokaatidele, kehtivad ühesugused nõuded – isik ei tohi kunagi karistatud olla. AdvS-i
läbiv põhimõte on, et tahtliku kuriteo toime pannud isik ei saa ühelgi juhul advokatuuri liikmeks
olla, samuti nagu ei saa kriminaalkorras karistatud isik olla kohtunik, prokurör või politseinik.
Õiguskaitsesüsteemis tegutsevad professionaalid peavad olema ausad, kõlbelised ja
seaduskuulekad, vastasel korral ei ole võimalik tagada ausat ja õiglast kohtupidamist, mis
sellisena peab ka näima. Tahtliku kuriteo toimepanemine välistab automaatselt igasuguse
arutelu, kas isik sobib või ei sobi advokaadiks. Seda põhimõtet esindab ka AdvS § 37 p 2. Tartu
Ringkonnakohus leidis oma 30.10.2012 otsuses haldusasjas nr 3-11-2204, et tõlgendades AdvS
§ 27 lg 1 p-i 3 ning AdvS § 37 p-i 2 koostoimes, välistab lõplik süüdimõistmine tahtlikult
toimepandud kuriteo eest isiku töötamise advokaadina. Kui tõlgendada AdvS § 27 lg 1 p-i 3
kaebaja soovitud viisil ning võtta kriminaalkorras tahtliku kuriteo toimepanemise eest
karistatud isik pärast karistuse kustumist advokatuuri liikmeks, peaks advokatuur ta AdvS § 37
p 2 alusel koheselt välja arvama, kuna karistuse kustumine ei muuda seda, et isiku suhtes on
jõustunud süüdimõistev kohtuotsus. Laitmatu reputatsiooni nõuet advokaadina tegutsemisel on
rõhutatud ka AdvS eelnõu seletuskirjas (463 SE I, vt § 27 ja 37). Ka advokatuurile kui
kutseorganisatsioonile on oluline, et tema liikmed oleksid laitmatu renomeega, õiguskorraga
vastuollu mitte sattunud isikud. Kui kohus sunnib advokatuuri võtma oma liikmeteks
seaduserikkujaid, kahjustaks see ülejäänud advokaatide kutsetagatisi, usaldusväärsust ja

                                                                                          2(4)
advokatuuri ning õiguskorra huve tervikuna. Advokaatidele rakendatakse keskmise kodanikuga
võrreldes kõrgemat käitumisstandardit ning väär on tõlgendada seadust selliselt, et liikmete
käitumisstandard tuuakse sedavõrd madalale, et isegi tahtliku kuriteo toimepanemine ei välista
isiku vastuvõtmist organisatsiooni.
Väide, nagu ei saaks AdvS § 27 lg 1 p-i 3 tõlgendada lahus KarRS-ist, on asjakohatu. Kui isik
soovib advokatuuri liikmeks astuda, siis lisaks vastavasisulisele avaldusele peab ta esitama ka
isikuandmete ankeedi, mille p-s 18 kinnitab, et ta ei ole kriminaalkorras karistatud (sh kustunud
karistus) tahtlikult toimepandud kuriteo eest (antud punkti sõnastus kustunud karistuse osas on
muudetud advokatuuri juhatuse 12.01.2016 otsusega). Ankeedi p-s 15 kinnitab avaldaja, et ta
vastab kõigile advokaadile seaduses esitatavatele nõuetele ning andmete õigsust kinnitatakse
allkirjaga (vt https://advokatuur.ee/est/advokaadid/advokaadiks-saamine). Seega on
advokatuuri astujal kohustus esitada tõesed andmed mh kriminaalkaristuste osas. Advokatuur
ei rakenda liikmeksastujate avalduste menetlemisel karistusregistri andmetel põhinevat
kontrolli. Kui avaldaja on kinnitanud, et ta ei ole kriminaalkorras karistatud, kuid advokatuurile
saab mõnel muul viisil teatavaks vastupidine, siis tugineb advokatuur isiku suhtes jõustunud
kohtuotsusele, mis on kättesaadav kohtute infosüsteemist.
KOHTU PÕHJENDUSED
6. Kooskõlas HKMS § 51 lg-ga 4 ja § 62 lg-ga 2 võtab kohus asja juurde vastustaja poolt
05.05.2016 (s.o pärast kohtu määratud tähtaega) esitatud tõendid (õiguskantsleri 07.10.2009
seisukoht ja sellega seonduv e-kirjavahetus, tl 97-111). Tõend sisaldab õiguskantsleri tõlgendust
kustunud karistuse arvestamisele vanglateenistuses ja vastustaja soovib sellega tõendada, et
vaidlustatud haldusaktis AdvS § 27 lg 1 p-le 3 antud tõlgendus on õige. Sõltumata tõendi
hilinenud esitamisest ei põhjusta selle vastuvõtmine menetluse viibimist, sest tõend ei sisalda
asja lahendamise seisukohast olulisi uusi asjaolusid ja kaebaja on saanud tõendi suhtes arvamust
avaldada.
7. AdvS § 27 lg 1 p 3 kohaselt ei võeta advokatuuri liikmeks isikut, kes on kriminaalkorras
karistatud tahtlikult toimepandud kuriteo eest. Vaidlus käib selle üle, kas selle sätte alusel saab
keelduda advokatuuri liikmeks võtmast isikut, kelle karistusandmed on karistusregistrist
kustutatud ja kantud karistusandmete arhiivi.
8. AdvS § 27 lg 1 p 3 teksti grammatiliselt tõlgendades võib sõna „karistatud“ tõepoolest
tähendada karistamise fakti kui sellist, eristamata kustunud ja kustumata karistusi, nagu leiab
vastustaja. Advokatuuri seaduse eelnõu seletuskiri (IX koosseisu 463 SE, leitav
www.riigikogu.ee) selle sätte rakendamiseks täpsemaid juhiseid ei anna. Ka eelnõu
kujunemislugu, mida Justiitsministeerium kirjeldas 22.03.2016 vastuses kohtu nõudele (tl 32-33)
ei anna ühest vastust, kas advokatuuri liikmete hulgast tuleks välistada ka isikud, kelle
karistusandmed on kantud karistusandmete arhiivi.
9. Riigikohtu praktika kohaselt tohib karistamise fakt isikut saata kogu elu ainult siis, kui see
on ette nähtud eriseaduses, kui isik, kes otsustab akti andmise, on karistusregistri seaduse järgi
õigustatud saama andmeid karistusregistri arhiivist, ja kui isikut kogu elu saatvate andmete
karistusregistri andmete kasutamine on proportsionaalne taotletava eesmärgiga (17.06.2009
otsus nr 3-3-1-46-09, p 12 ning seal viidatud 16.10.2006 otsus nr 3-3-1-53-06 ja 11.10.2001 otsus
nr 3-4-1-7-01). Riigikohus on leidnud, et kui kehtiv õigus ei võimalda karistamise fakti
õiguspäraselt välja selgitada (sh kui haldusorganil puudub juurdepääs karistusregistri arhiivi
andmetele), ei saa haldusakti andmisel karistamise faktile tugineda, ning karistusregistri arhiivis
oleva teabe kasutamine on lubamatu ka siis, kui see teave on haldusorganile muul moel
kättesaadavaks osutunud (17.06.2009 otsuse nr 3-3-1-46-09, p 15). Riigikohus rõhutas
09.05.2016 määruses nr 3-1-1-36-16 (p 8), et KarRS § 5 lg-s 2 on ammendavalt loetletud, millal
saab registrist kustutatud ja arhiivi kantud andmetele tugineda, ning KarRS § 5 keelab


                                                                                         3(4)
karistusregistrist kustutatud ja arhiivi kantud andmete alusel õigusliku tähendusega otsustuste
tegemise, v.a juhul kui see võimalus on selgelt KarRS § 5 lg-s 2 ette nähtud.
10. Karistusregistrisse kantud karistusandmetel on KarRS § 5 lg 1 kohaselt õiguslik tähendus
isiku karistatuse ja kuriteo või väärteo korduvuse arvestamisel kuni andmete kustumiseni.
Registrist kustutatud ja arhiivi kantud andmetel on õiguslik tähendus KarRS § 5 lg-s 2 ettenähtud
juhtudel ning advokatuuri liikmeks võtmist ei ole selles loetelus mainitud. Ka KarRS § 20 ei anna
advokatuurile õigust registri arhiivist andmeid saada. KarRS § 18 lg 1 p 3 alusel väljastatakse
karistusregistrist andmete küsijale teatis, et isikul puudub kehtiv karistus, kui isiku kohta on
registris üksnes registri arhiivi andmed. KarRS § 16 lg 1 kohaselt on keelatud isikult nõuda tema
kohta registri arhiivis hoitavaid andmeid.
11. Kuna advokatuurile ei ole antud õigust karistusregistri arhiivi kantud andmeid saada ja isikult
endalt ei saa arhiivis hoitavate andmete esitamist nõuda, saab advokatuuri liikmeks võtmisest
õiguspäraselt keelduda vaid isiku puhul, kelle karistusandmed on kehtivad. Kaebaja
karistusandmed on kantud arhiivi, seega on advokatuuri juhatuse vaidlustatud otsus
õigusvastane.
12. Advokatuuri seisukoht, et kriminaalkorras tahtlikult toimepandud kuriteo eest karistatud
isikud ei sobi advokatuuri liikmeks sõltumata karistusandmete arhiivi kandmisest, võib
iseenesest olla põhjendatud. See ei muuda siiski kohtu eespool toodud järeldusi, sest Riigikohtu
praktika valguses ei saa AdvS § 27 lg 1 p 3 tõlgendada lahus KarRS §-dest 5 ja 20. Advokatuuri
soovitud tulemuse saavutamiseks on ilmselt vajalik õigusakte muuta. Kohus märgib veel, et kui
advokatuuri arvates ei ole isik aus ja kõlbeline ega sobi seetõttu advokaadiks, saab tema liikmeks
vastuvõtmisest keelduda AdvS § 23 lg 1 p 5 ja § 27 lg 1 p 1 alusel.
13. Vastustaja väide, et advokatuuri liikmeks astuda sooviv isik peab ankeedis kinnitama, et tal
ei ole kustunud karistusi, ei oma käesoleva asja lahendamisel tähtsust. Nõue täpsustada ankeedis
kustunud karistuste olemasolu on advokatuuri selgituse kohaselt lisatud pärast kaebuse esemeks
oleva haldusakti vastuvõtmist ega saa seetõttu vaidlustatud otsuse õiguspärasust mõjutada (HMS
54, HKMS § 158 lg 2).
14. Eespool toodut arvestades rahuldab kohus kaebuse ja tühistab vaidlustatud otsuse.
Advokatuuri juhatusel tuleb teha kaebaja 02.12.2015 avalduse kohta uus otsus. Kohus ei kohusta
vastustajat kaebajat advokatuuri liikmeks võtma, nagu kaebaja taotles, sest AdvS § 27 lg 1 loetleb
terve rea advokatuuri liikmeks võtmisest keeldumise aluseid ja kohtul puuduvad piisavad
andmed asumaks seisukohale, et kaebaja suhtes ei kohaldu ükski keeldumise alus.
15. HKMS § 108 lg 1 alusel kannab menetluskulud pool, kelle kahjuks otsus tehti. HKMS § 109
lg 1 kohaselt mõistetakse menetluskulud välja juhul, kui nende kandmise kohta on esitatud
kuludokumendid. Otsus tehakse vastustaja kahjuks, seega vastavalt kaebaja taotlusele tuleb
vastustajalt kaebaja kasuks välja mõista riigilõiv 15 eurot (tl 9). Muus osas jäävad võimalikud
menetluskulud poolte endi kanda.



/allkirjastatud digitaalselt/
Monika Laatsit




                                                                                         4(4)

                                                                                     4-16-8156




                           KOHTUMÄÄRUS
Kohus                               Viru Maakohus

Määruse tegemise aeg ja koht        14. november 2016, Narva kohtumaja

Toimiku number                      4-16-8156

Kohtunik                            Mari-Liis Avikson

Kohtuistungi sekretär               Jelena Muttonen

Tõlk                                Svetlana Hamaza

Avalduse esitaja                    Maksu- ja Tolliamet
                                    Asukoht: Lõõtsa 8a, 15176 Tallinn
Taotlus                             Taotlus rahatrahvi asendamiseks arestiga Victor Nikolaevi
                                    suhtes
Istungil osalenud isikud            võlgnik: Victor Nikolaev (ik 37212253717, elukoht xxx)



Kohtuistungi toimumise ajad         14.11.2016

RESOLUTSIOON

Rahuldada Maksu- ja Tolliameti 09.11.2016 avaldused nr 13-13/01309-2 ja nr 13-13/01309-1
ja asendada Victor Nikolaevile määratud rahatrahvid arestiga.

Asendada Victor Nikolaevile Maksu-ja Tolliameti alljärgnevate otsustega määratud
rahatrahvid 30 (kolmekümne) tunni üldkasuliku tööga:
Maksu ja- Tolliameti tollikorralduse osakonna Ida tollipunkti piiripunkti inspektori Errki
Rähni 06.07.2015 üldmenetluse otsusega väärteoasjas nr 930015001317 määratud rahatrahv
100 trahviühikut, so 400 (nelisada) eurot;
Maksu-ja Tolliameti tollikorralduse osakonna Ida tollipunkti peainspektori Argo
Abermanni 25.05.2015 üldmenetluse otsusega väärteoasjas nr 930015001029 määratud
rahatrahv 200 trahviühikut, so 800 (kaheksasada) eurot.

KarS § 69 lg 3 alusel määrata üldkasuliku töö tegemise tähtajaks 5 (viis) kuud alates
kohtumääruse jõustumisest.

VTMS § 2071 lg 1 alusel saadetakse jõustunud kohtulahend üldkasuliku töö täitmisele
pööramiseks süüdlase elukoha järgsele prefektuurile.

Kui süüdlane hoiab üldkasulikust tööst kõrvale, ei järgi kontrollnõudeid või ei täida talle pandud
kohustusi, võib karistust täideviiv ametnik teda kirjalikult hoiatada või kohus määrata süüdlasele
                                                                                            1(3)
                                                                                         4-16-8156
 täiendavaid kohustusi vastavalt KarS § 75 lõikes 2 sätestatule, pikendada töö tegemise tähtaega,
 arvestades KarS § 69 lõikes 3 sätestatud üldkasuliku töö üldist tähtaega, või pöörata süüdlasele
 mõistetud aresti või vangistuse täitmisele. Aresti või vangistuse täitmisele pööramisel arvestatakse
 karistusest kantuks süüdlase tehtud üldkasulik töö, mille üks tund võrdub ühe päeva aresti või
 vangistusega. Alla kümne päevase aresti täitmisele pööramise korral arvestatakse karistusest
 kantuks süüdlase tehtud üldkasuliku töö tunnid proportsionaalselt mõistetud arestiga.

 Antud määrus edastada Victor Nikolaevile, Maksu-ja Tolliametile ning Politsei- ja Piirivalveameti
 Ida prefektuurile.


Edasikaebamise kord

Määrusele võib esitada määruskaebuse Viru Maakohtule 15 päeva jooksul alates päevast, mil
kohtumenetluse pool sai vaidlustatavast kohtumäärusest teada või oleks pidanud teada saama.

Asjaolud

Maksu- ja Tolliameti 06.07.2015 üldmenetluse otsusega karistati Victor Nikolaevi väärteoasjas nr
930015001317 Tolliseaduse § 73 lg 1 järgi rahatrahviga 100 trahviühikut, so 400 eurot.
Kohtuvälise menetleja otsus jõustus 21.07.2015.

Samuti karistati Victor Nikolaevi Maksu- ja Tolliameti 25.05.2015 üldmenetluse otsusega
väärteoasjas nr 930015001029 Tolliseaduse § 73 lg 1 järgi rahatrahviga 200 trahviühikut, so 800
eurot. Kohtuvälise menetleja otsus jõustus 09.06.2015.

Maksu- ja Tolliamet esitas 09.11.2016 Viru Maakohtule avaldused nimetatud rahatrahvide
asendamiseks arestiga. Avalduste kohaselt palub sissenõudja Eesti Vabariik (Maksu- ja Tolliameti
kaudu, edaspidi maksuhaldur) otsustada väärteomenetluse seadustiku § 211 lg 1 alusel
maksuhalduri 06.07.2015 trahviotsusega nr 930015001317 ja 25.04.2015 trahviotsusega nr
930015001029 määratud rahatrahvide asendamine arestiga. Trahviotsused on võlgnikule VTMS
§ 70 lg-st 4 tulenevalt loetud kättetoimetatuks. Võlgnikul on maksuhalduri ees 09.11.2016 seisuga
tasumata rahatrahvi nõue summas 400 eurot ja rahatrahvi nõue summas 800 eurot. Rahatrahvid ei
ole määratud ajaks tasutud, samuti ei ole pikendatud tasumise tähtaega. Maksuhaldur on
kontrollinud võlgniku vara olemasolu: võlgnikul puudub registervara. Võlgniku pangakontod on
arestitud alates 23.07.2015 ja arestimise tulemusena laekumisi ei ole olnud. Maksukohustuslaste
registri andmetel võlgnik 09.11.2016 seisuga ametlikult ei tööta. Võlgnik saab xxx xxx summas
xxx eurot. 15.03.2016 kontakteerus maksuhaldur võlgnikuga telefoni teel, selgitamaks trahvi
asendamist arestiga või ühiskondliku tööga. Nimetatud telefonikõnes selgitas isik, et tal trahvi
tasumiseks raha ei ole ja ta on nõus asenduskaristusega. Maksuhalduri hinnangul on nimetatud
rahatrahvi nõude täitmine eelpool toodud põhjustel võimatu.

Menetlusosaliste seisukohad kohtuistungil

Kohtuistungil Victor Nikolaev teatas, et rahatrahvid on tasumata ning ta nõustus tegema
üldkasulikku tööd.


Kohtu seisukoht
Kohus, vaadanud läbi esitatud avaldused ning kuulanud ära süüdlase selgitused, leiab, et avaldused
on põhjendatud ning kuuluvad rahuldamisele.


                                                                                               2(3)
                                                                                          4-16-8156
Väärteomenetluse seadustiku § 211 lg 1 alusel teeb maakohus karistust täitva sissenõudja avalduse
alusel määruse rahatrahvi asendamise kohta arestiga või üldkasuliku tööga vastavalt
karistusseadustiku §-le 72, kui süüdlane ei ole rahatrahvi tervikuna määratud tähtajaks tasunud või
osastatud rahatrahvi maksmise tähtaega ei järgita, rahatrahvi täitmise tähtaega ei ole pikendatud ja
süüdlasel ei ole vara, millele sissenõuet pöörata.

Täitemenetluse seadustiku § 201 lg 1 sätestab, et juhul, kui rahatrahvi määratud tähtpäevaks
tervikuna ei tasuta või kui osastatud rahatrahvi tasumise tähtaega ei järgita ja rahatrahvi täitmise
tähtaega ei ole pikendatud ning võlgnikul ei ole vara, millele sissenõuet pöörata, teatab kohtutäitur
hiljemalt ühe aasta möödumisel rahatrahvi kohtutäituri menetlusse võtmisest, kuid mitte hiljem
kui kolme aasta möödumisel väärteootsuse jõustumisest, sissenõudjale täitmise võimatusest. Kui
puuduvad karistuse asendamist välistavad asjaolud, saadab sissenõudja avalduse rahatrahvi
asendamiseks arestiga vastavalt karistusseadustiku §-s 72 sätestatule kohtuotsuse täitmisele
pööranud maakohtule. Sissenõudja teatab avalduse esitamisest võlgnikule ja kohtutäiturile.

Karistusseadustiku § 72 lg 1 sätestab, et kui süüdlane ei tasu talle määratud või mõistetud
rahatrahvi, asendab kohus selle tasumata osas arestiga või süüdlase nõusolekul üldkasuliku tööga
käesoleva seadustiku §-s 69 sätestatud korras.

Karistusseadustiku § 69 lg 1 alusel võib kohus aresti või kuni kaheaastast vangistust mõistes või
käesoleva seadustiku §-s 73 või 74 sätestatud korras tingimisi kohaldatud vangistust täitmisele
pöörates asendada selle üldkasuliku tööga. Ühele päevale arestile või vangistusele vastab üks tund
üldkasulikku tööd, mida ei mõisteta vähem kui viis tundi. Arest või vangistus asendatakse
üldkasuliku tööga üksnes süüdlase nõusolekul.

Kohus leiab, et Maksu-ja Tolliameti 09.11.2016 avaldused nr 13-13/01309-2 ja nr 13-13/01309-1
võlgnikule Victor Nikolaevile määratud rahatrahvide asendamiseks on põhjendatud ja kuuluvad
rahuldamisele, sest võlgnikul puuduvad rahalised vahendid, et rahatrahve tasuda.

Kohus on seisukohal, et Victor Nikolaevile Maksu-ja Tolliameti 06.07.2015 üldmenetluse
otsusega mõistetud rahatrahv 100 trahviühiku ulatuses ja 25.05.2015 üldmenetluse otsusega
mõistetud rahatrahv 200 trahviühiku ulatuses tuleb asendada üldkasuliku tööga vastavalt KarS §-
le 72. Rahatrahvi kümnele trahviühikule vastab üks päev aresti, rahatrahvi arestiga asendamise
korral on aresti alammäär üks päev (KarS § 72 lg 2,3), seega kujuneb aresti pikkuseks 30 päeva.
Kuna Victor Nikolaev on nõus tegema üldkasulikku tööd ning KarS § 69 lg 1 kohaselt vastab ühele
päevale arestile üks tund üldkasulikku tööd, siis tuleb Victor Nikolaevil teostada 30 tundi
üldkasulikku tööd.

KarS § 69 lg 3 alusel, määrab kohus üldkasuliku töö tegemise tähtajaks 5 kuud.

(allkirjastatud digitaalselt)

Mari-Liis Avikson
Kohtunik




                                                                                                3(3)

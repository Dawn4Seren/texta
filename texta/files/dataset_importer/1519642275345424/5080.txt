                                                                                        3-16-1732




                            KOHTUOTSUS
                                 EESTI VABARIIGI NIMEL

Kohus                           Tartu Halduskohus
Kohtukooseis                    Kadri Palm
Otsuse avalikult                13. oktoober 2016, Tartu
teatavakstegemise aeg ja koht
Haldusasja number               3-16-1732

Haldusasi                       Tartu linna kaebus Riigihangete Vaidlustuskomisjoni
                                18. augusti 2016. a otsuse nr 171-16/- tühistamiseks
Menetlusosalised                Kaebaja (vaidlustaja) – Baltic Restaurants Estonia AS,
                                lepingulised esindajad vandeadvokaadid Häli Jürimäe ja Epp
                                Lumiste
                                Vastustaja (kaebuse esitaja, hankija) – Tartu linn, lepinguline
                                esindaja vandeadvokaat Margo Lemetti
                                Kolmas isik – P. Dussmann Eesti OÜ
                                Kaasatud haldusorgan – Riigihangete vaidlustuskomisjon
Asja läbivaatamise vorm         Kirjalik menetlus
Resolutsioon                           1. Jätta Tartu linna kaebus rahuldamata.
                                       2. Mõista Tartu linnalt Baltic Restaurants
                                          Estonia AS-i kasuks välja menetluskulud 1100
                                          (üks tuhat ükssada) eurot.
                                       3. Ülejäänud      osas    jätta    menetlusosaliste
                                          menetluskulud nende enda kanda.
                                       4. Kuulutada menetlus pakkumust (tl-d 41-113)
                                          puudutavas osas osaliselt kinniseks ning piirata
                                          kaebaja õigust tutvuda selles osas haldusasja
                                          materjaliga.


                                Menetlusosalistel on õigus esitada kohtuotsuse peale
                                apellatsioon vahetult Tartu Ringkonnakohtule 10 päeva
                                jooksul otsuse avalikult teatavaks tegemisest ehk hiljemalt
                                24. oktoobril 2016 (HKMS § 278 lg 1). Hankeasjas ei saa
                                esitada vastuapellatsioonkaebust.



                                                                                                  1
                                                                                         3-16-1732


ASJAOLUD JA MENETLUSE KÄIK

1. Tartu Linnavalitsus korraldas eelläbirääkimistega pakkumise Tartu Hansa Kooli
sööklaruumide (asukohaga Anne 63, Tartu) tasuta kasutusse andmiseks (tl-d 114-115). Pakkumuste
esitamise tähtpäevaks esitasid pakkumused viis pakkujat, teiste hulgas ka Baltic Restaurants
Estonia AS ja P. Dussmann Eesti OÜ.

2. 24. mai 2016. a pakkujate kvalifitseerimise, pakkumuste vastavaks tunnistamise ja pakkumuste
hindamise protokolliga kvalifitseeriti kõik pakkujad, tunnistati kõik pakkumused vastavaks, loobuti
eelläbirääkimiste pidamisest ja tehti Tartu Linnavalitsusele ettepanek sõlmida Tartu Hansa Kooli
sööklaruumide tasuta kasutamise leping P. Dussmann Eesti OÜ-ga.

3. Tartu Linnavalitsuse 7. juuni 2016. a korraldusega nr 561 otsustati sõlmida P. Dussmann Eesti
OÜ-ga Tartu Hansa Kooli sööklaruumide tasuta kasutamise leping vastavalt eelläbirääkimistega
pakkumise tingimustele ja anda lepingu sõlmimiseks volitus Tartu Hansa Kooli direktorile (tl 28).

4. Baltic Restaurants Estonia AS esitas 20. juunil 2016 vaidlustuse Riigihangete
vaidlustuskomisjonile (VAKO) ning taotles Tartu Linnavalitsuse 24. mai 2016. a ja 7. juuni 2016. a
otsuste kehtetuks tunnistamist (tl-d 30-33). 28. juunil 2016 jättis VAKO vaidlustuse läbi vaatamata.

5. Tartu Linnavalitsus sõlmis 28. juunil 2016 lepingu P. Dussmann Eesti OÜ-ga Tartu Hansa Kooli
ruumide tasuta kasutamiseks andmiseks (tl-d 41-47). Leping sisaldas ka toitlustusteenuse osutamist
Tartu Hansa Kooli õpilastele ja kooli töötajatele.

6. VAKO-le laekus 25. juulil 2016 Baltic Restaurants Estonia AS-i vaidlustus, milles paluti
tuvastada, et Tartu Hansa Kooli sööklaruumide asukohaga Anne 63, Tartu, tasuta kasutamise leping
on tühine osas, milles Tartu Linnavalitsus tellis toitlustusteenust P. Dussmann Eesti OÜ-lt, kuivõrd
Tartu Linnavalitsus ei sõlminud lepingut kooskõlas riigihangete seaduse (RHS) nõuetega (tl-d 22-
26).

7. VAKO 18. augusti 2016. a otsusega rahuldati Baltic Restaurants Estonia AS-i vaidlustus Tartu
Linnavalitsuse ja P. Dussmann Eesti OÜ vahel sõlmitud lepingu tühisuse tuvastamiseks „Tartu Hansa
Kooli sööklaruumide asukohaga Anne 63 Tartu tasuta kasutusse andmiseks“, arvestades olulist
avalikku huvi, mida võidakse kahjustada lepingu tühisuse korral ning lühendada Tartu Hansa Kooli
sööklaruumide tasuta kasutamise lepingut osas, milles Tartu Linnavalitsus tellib Tartu Hansa Kooli
toitlustusteenust P. Dussmann Eesti OÜ-lt kahe aastani, arvates lepingu jõustumisest, s.o kuni
30. juuni 2018 (tl-d 7-11). Samuti mõisteti Tartu Linnavalitsuselt Baltic Restaurants Estonia AS-i
kasuks välja riigilõiv summas 640 eurot.

8. Tartu linn esitas 29. augustil 2016 Tartu Halduskohtule kaebuse, milles taotles VAKO
18. augusti 2016. a otsuse tühistamist (tl-d 2-5).

9. Tartu Halduskohus võttis 31. augusti 2016 .a määrusega Tartu linna kaebuse menetlusse, kaasas
haldusasja menetlusse arvamuse andmiseks VAKO, kaasas menetlusse kolmanda isikuna
P. Dussmann Eesti OÜ, kohustas Baltic Restaurants Estonia AS-i kaebusele vastama ning andis
P. Dussmann Eesti OÜ-le ja VAKO-le võimaluse kaebusele vastamiseks (tl-d 14-15). Samuti
kohustas kohus VAKO-t esitama kohtule vaidlustusotsust nr 171-16/- puudutav toimik.
                                                                                                  2
                                                                                         3-16-1732

10. Baltic Restaurants Eesti AS esitas 8. septembril 2016 kohtule vastuse kaebusele, milles märkis
muuhulgas, et kohus on ebaõigesti teinud kindlaks vastustaja ja võtnud kaebuse Tartu Halduskohtu
menetlusse (tl-d 136-142). Baltic Restaurants Estonia AS-i sõnul tuleb Tartu Linnavalitsus lugeda
kaebajaks, mitte vastustajaks, ning sellest tulenevalt allub käesolev asi Tallinna Halduskohtule.

11. Tartu Halduskohus jättis 16. septembri 2016. a määrusega Baltic Restaurants Estonia AS-i
vastuväite Tartu Halduskohtu 31. augusti 2016. a kohtumäärusele rahuldamata ja määras asja
lahendamise kirjalikus menetluses (tl-d 155-156).

12. Baltic Restaurants Estonia AS esitas 29. septembril 2016 kaebaja seisukoha ja avalduse
menetluskulude kindlaksmääramiseks (tl-d 160-162).

13. Tartu Linn esitas 5. oktoobril 2016 seisukoha Baltic Restaurants Estonia AS-i 29. septembri
2016. a avalduse suhtes (tl-d 174-175).

MENETLUSOSALISTE SEISUKOHAD

14. Tartu linn taotleb VAKO 18. augusti 2016. a otsuse nr 171-16/- tühistamist, põhjendades oma
kaebust järgmiselt.

14.1. Baltic Restaurants Estonia AS-i vaidlustuse rahuldamiseks puudus alus. Baltic Restaurants
   Estonia AS vaidlustus oleks tulnud jätta läbi vaatamata, kuivõrd Tartu Hansa Kooli
   sööklaruumide tasuta kasutamise andmise konkursi näol ei ole tegemist riigihankega.
   Alternatiivselt, kui isegi nõustuda VAKO käsitlusega, et tegemist võib olla riigihankega kas
   teenuse kontsessiooni näol (RHS § 17) või riigihankega lihtsustatud korras tellitava teenuse
   hankimiseks (RHS § 19), oleks VAKO pidanud jätma vaidlustuse rahuldamata, kuna Tartu
   Linnavalitsuse poolt läbiviidud konkurss ja selle raames vastuvõetud otsused vastasid riigihanke
   nõuetele ning on õiguspärased.
14.2. Konkurss on viidud läbi Tartu linnavara eeskirja alusel tavapärase haldusmenetlusena, mitte
   riigihanke menetlusena. Konkursi läbiviimine on olnud potentsiaalsetele toitlustusteenuse
   osutajatele teatavaks tehtud nii vahetult vastava info saatmisega kui ka Tartu linna kodulehel
   avaldatud kuulutuse vahendusel. Konkursil osalenud isikud ei ole konkursi tingimusi
   vaidlustanud ega taotlenud konkursi läbiviimist riigihankena. Kõik pakkumise esitanud isikud, s.h
   Baltic Restaurants Estonia AS on pakkumise esitamisel sõnaselgelt ja tingimusteta nõustunud
   konkursi tingimustega. Seega on ka turuosalised nõustunud, et läbiviidud konkursi näol ei ole
   tegu riigihankega.
14.3. Vastavalt „Eelläbirääkimistega pakkumise korras Tartu Hansa Kooli sööklaruumide kasutusse
   andmise tingimuste“ lisa 1 p-s 4.1 on koolilõuna ja –eine hind Tartu Linnavalitsuse poolt
   kõikidele pakkujatele ühtsetel alustel kindlaks määratud ja pakkujad ei konkureerinud menetluses
   hinna osas. Seega ei olnud Tartu Linnavalitsuse eesmärk saada parimat hinna-kvaliteedi suhet
   koolilõunale ja –einele, milline oleks pidanud olema menetluse korraldamise eesmärk juhul, kui
   toitlustusteenust oleks tellitud RHS-s sätestatud menetluskorda järgides.
14.4. Läbiviidud konkursi eesmärgiks oli söökla ruumide kasutusse andmine koos kohustusega
   osutada toitlustusteenust. Ruumide kasutusse võtja ülesanneteks on ka remontida ruumid,
   hooldada ja remontida seadmed, ventilatsioonisüsteem ja rasvapüüdurid. Seejuures ei saa
   ruumide kasutusse andmist otsustada toitlustusteenuse hankimisest eraldiseisvalt, kuna Tartu
   Linnavalitsuse eesmärgiks on toitlustuse korraldamine just konkreetsetes sööklaruumides selle
   kooli õpilastele ja personalile. Linnavara kasutusse andmine on linnavara eeskirja
                                                                                                   3
                                                                                            3-16-1732
   reguleerimisese, milleks ei pea riigihanget korraldama. Ilma sööklaruumide kasutusse andmise
   konkursita ei ole õiguslikult arusaadavatel tingimustel võimalik samal ajal toitlustusteenust
   vastava kooli õpilastele ja personalile hankida. Vastavalt RHS § 14 lg 1 p-le 6 ei ole hankija
   kohustatud rakendama RHS sätestatud korda, kui leping sõlmitakse kinnisasja või sellega seotud
   õiguste omandamiseks, üürimiseks või rentimiseks, sõltumata lepingu liigist. Antud juhul ei ole
   vaidlust, et Tartu Linnavalitsus on sõlminud konkursi võitnud pakkujaga ruumide kasutusse
   andmise lepingu.
14.5. Tartu Linnavalitsus on oma tegevuses lähtunud senisest väljakujunenud praktikast, mille
   õigsust on kinnitanud ka VAKO. Koolide sööklaruumide kasutusse andmise konkursse, mille
   raames on ruumide kasutusse võtjal kohustus pakkuda kooli õpilastele ja kooli töötajatele
   koolilõunat ja -einet, on viidud läbi mitmeid aastaid ja vaidlusi menetlusliigi osas ei ole senini
   esinenud. Sarnaste konkurssidega kaasnenud vaidlustused on varasemalt VAKO poolt jäetud läbi
   vaatamata põhjendustega, et konkursside näol ei ole tegemist riigihankega (nt VAKO 14. juuni
   2012. a otsus nr 132-12/-, samuti sama konkursi raames VAKO 28. juuni 2016. a otsus nr 141-
   16/-). Kaebuse esitaja ei nõustu VAKO otsuse p-s 15 leituga, et VAKO praktika muutumiseks
   antud asjas annab aluse Riigikohtu 8. oktoobri 2012. a lahendi nr 3-3-1-30-12 p 20. Viidatud
   Riigikohtu seisukoht ei anna alust lugeda Tartu Linavalitsuse konkurssi riigihankeks pelgalt
   seetõttu, et Baltic Restaurants Estonia AS oma vaidlustuses läbiviidud konkurssi riigihankena
   käsitleb. VAKO oleks konkursi tingimuste tõlgendamisel pidanud jõudma järeldusele, et tegu ei
   ole riigihankega, sest Tartu Linnavalitsuse tegevuses ei ole antud juhul ülekaalukas osas
   riigihankele iseloomulikke tunnuseid.
14.6. Isegi kui möönda, et Tartu Linnavalitsuse poolt korraldatud sööklaruumide kasutusse andmise
   konkursi näol oli sisuliselt tegemist riigihankega, ei oleks VAKO saanud teha vaidlustust
   rahuldavat otsust ja sõlmitud lepingut osaliselt lühendada. VAKO on jätnud täielikult
   tähelepanuta Tartu Linnavalitsuse selgitused läbiviidud konkursi vastavusele riigihangete
   lihtsustatud korras tellitava teenuse põhimõtetele. Konkursile sisulise hinnangu andmise järgselt
   oleks VAKO pidanud jõudma järeldusele, et hankemenetlus on sisuliselt viidud läbi ja selle
   raames ei ole pakkujate õigusi rikutud, mistõttu kolmanda isikuga sõlmitud lepingu tühisuse
   tuvastamiseks alus puudub.
14.7. VAKO on jätnud tähelepanuta RHS § 117 lg 21 eesmärgi. Viidatud sätte eesmärgiks on anda
   turuosalistele ja potentsiaalsetele pakkujatele võimalus vaidlustada hankija tegevus, kes on viinud
   läbi riigihanke varjatud kujul, hanget avalikustamata ning on seeläbi loonud potentsiaalse ohu
   konkurentsi kahjustamiseks. Sellisel juhul on antud võimalus pärast lepingu sõlmimist hankest
   teada saanud isikutele sõlmitud leping vaidlustada. Sõltuvalt avalikust huvist ja asjaoludest on
   VAKO-l võimalus kas lepingu tühisus tuvastada või selle tähtaega lühendada ning seeläbi
   taastada õiguslik olukord, mis oleks eksisteerinud hanke avalikustamise korral, kus kõigil
   turuosalisetel oleks võimalik hankemenetluses osaleda.
14.8. Tartu Linnavalitsus on esitanud läbiviidud konkursi kohta vabatahtliku teate RHS § 301
   tähenduses, avaldades konkursi info 14 päeva enne pakkumiste esitamise tähtaega oma kodulehel.
   Lisaks on kõik potentsiaalsed turuosalised olnud läbiviidavast konkursist teadlikud vahetu info
   edastuse teel. Viidatud info kättesaadavaks tegemisega on selle adressaadid teadlikud menetlusest
   ja selles osalemise võimalusest. Ükski pakkuja konkursi läbiviimist ei vaidlustanud. Pakkumuse
   esitajad on oma pakkumises kinnitanud, et nad nõustuvad täielikult kõigi pakkumise tingimustega
   ja on saanud Tartu linnalt pakkumise esitamiseks kogu vajaliku informatsiooni. Seega ei saa
   vaidlustaja väita, et hanketeate avalikustamata jätmine saaks tema õigusi riivata.
14.9. Riigihanke aruande esitamata jätmine ei muuda läbiviidud hankemenetlust ja selle tulemusena
   sõlmitud hankelepingut õigusvastaseks. Esitamata riigihanke aruanne on võimalik esitada tagant
   järele. Riigihanke aruande esitamata jätmine ei anna samuti alust sõlmitud lepingu tühisuse

                                                                                                    4
                                                                                           3-16-1732
   tuvastamiseks olukorras, kus pakkujatele on hankemenetlusest osavõtt tagatud ja läbiviidud
   menetlus vastab vastava menetlusliigi nõuetele.
14.10. Pelgalt formaalsel alusel, et Tartu Linnavalitsus ei ole oma konkursikutses kasutanud sõna
   „riigihange“ või viidanud, et tegu oleks lihtsustatud korras tellitava teenusega, samuti, et
   vaidlustuse esitamise hetkeks ei olnud esitatud riigihanke aruannet, ei ole sõlmitud hankelepingu
   tühisuse tuvastamine RHS § 177 lg 21 p 3 alusel õigustatud.

15. Baltic Restaurants Estonia AS leiab, et VAKO otsus on seaduslik ja põhjendatud osas, milles
VAKO leidis, et Tartu Hansa Kooli sööklaruumide tasuta kasutusse andmise konkursi osas lasus
Tartu Linnavalitsusel seadusest tulenev kohustus korraldada riigihange toitlustusteenuse tellimiseks.
Baltic Restaurants Estonia AS seisukohad on lühidalt järgmised.

15.1. Konkursi tingimusi kogumis ja omavahelises seoses hinnates on selge, et ruumide kasutusse
   andmine ei olnud hankija esmaseks eesmärgiks, vaid konkursi tegelik eesmärk oli leida Tartu
   Hansa Kooli õpilaste ja töötajate toitlustaja. Tingimuste p 1.1 kohaselt on eesmärk anda
   sööklaruumid kasutusse õpilaste ja kooli töötajate toitlustamiseks. Tingimuste p 3.2 kohaselt
   eeldati pakkuja poolt rakendataval kokal vähemalt 2-aastast lasteasutuste toitlustamise kogemust.
   Tingimuste p 5.3 nõudis pakkujalt kinnituse esitamist koolilõuna maksimaalse maksumuse kohta.
   Ruumide tasuta kasutusse andmine toimus üksnes õpilaste toitlustusteenuse pakkumise
   tagamiseks. Riigikohus on asjas nr 3-3-1-30-12 selgitanud, et riigihanke korraldamise kohustus ei
   sõltu hankija poolt konkursile antud nimetusest.
15.2. Turuosalised, konkursi tingimustega nõustudes, ei kaotanud oma põhiseadusest tulenevaid
   õigusi. Lihtkirjalike kinnitustega ei saa välistada RHS-i kohaldumist.
15.3. Toitlustusteenuse tellimiseks peab hankija läbi viima RHS-i nõuetele vastava
   hankemenetluse. RHS-i kohaldumist ei välista ruumide tasuta kasutusse andmine. Teised
   kohalikud omavalitsused, Rahandusministeerium ja ka Riigikohus on ühtsel seisukohal, et
   kooliõpilastele toitlustusteenuse tellimiseks tuleb järgida RHS-i nõudeid. Kohtumääruses nr 3-3-
   1-63-08 asus Riigikohus seisukohale, et kooliõpilaste toitlustusteenuse tellimine oli RHS-i
   mõistes lihtsustatud korras tellitav teenus. Teised RHS-i nõudeid järgivad kohalikud
   omavalitsused on leidnud võimaluse korraldada teenuse hankimiseks riigihange ja anda äriruumid
   tasuta kasutusse kooskõlas RHS-i nõuetega. Tartu Linnavalitsus ei ole toonud esile ühtegi
   põhjendust, miks hankijal samasugune tegevus oli välistatud või raskendatud.
15.4. Ebaõige ja õigusvastase praktika jätkumist ei saa õigustada VAKO varasemate otsustega.
15.5. VAKO otsus lühendada sõlmitud hankelepingu tähtaega kuni 30. juunini 2018 on seaduslik ja
   kooskõlas RHS § 117 lg 21 p-ga 3 ning § 126 lg 12 p-ga 2. Ebaõige on Tartu linna seisukoht,
   mille kohaselt saab Tartu linna kodulehel avaldatud teadet käsitleda riigihanke alustamise teatena.
   Lihthange algab lihthanke teate avaldamisega registris. Riigihangete piirmäära ületatavate
   hangete korral on hankijal kohustus lihthanke teade riigihangete registrile esitada. RHS § 69 lg 11
   p 1 kohaselt on leping tühine, kui hankija on jätnud registrile hanketeate esitamata ja selle
   esitamata jätmine ei olnud vastavalt samale seadusele lubatud.
15.6. Haldusväliste menetluskulude välja mõistmine Baltic Restaurants Estonia AS-ilt on
   põhjendamatu. Käesolev vaidlus ei välju hankija tavapärase tegevuse raamest, mistõttu on välise
   õigusabi kasutamine põhjendamatu.

16. Kirjalikus menetluses esitas Baltic Restaurants Estonia AS täiendavad seisukohad, milles
märkis kokkuvõtvalt järgmist.

16.1. Vaidlustatud VAKO otsus on kooskõlas Euroopa Kohtu pikaajalise praktikaga
   segalepingutele kohaldatava regulatsiooni osas. Euroopa Kohus on otsuses nr C-536/07
                                                                                                    5
                                                                                            3-16-1732
   analüüsinud lepingut, mis sisaldas endas nii ehitustööde tellimist, ruumide rentimist kui ka
   rahastamist. Teisisõnu sisaldas leping mitme erineva lepingu elemente: kinnisasja kasutusse
   andmist ja ehitamist. Euroopa Kohus leidis, et hinnata tuleb lepingu peamist eesmärki ning
   kuivõrd lepingu põhiolemus oli seotud ehitustööde riigihankega, siis oli hankijal kohustus
   korraldada riigihange (C-536/07, p-d 61-62).
16.2. Analoogselt käesolevas haldusasjas esitatud põhjendustega, väitis vastustaja ka
   vaidlustusmenetluses nr 198-16/-, et Annelinna Gümnaasiumi konkursil osalejad nõustusid
   asjaoluga, et tegemist ei olnud riigihankega. VAKO on otsuses nr 198-16/- analüüsinud vastustaja
   poolt esitatud väiteid seoses pakkujate väidetava nõustumisega menetluse liigi osas. VAKO on
   selgesõnaliselt osutanud, et hankijal on kohustus järgida RHS-i ning seaduses sätestatud
   tagajärgede saabumist ei välista see kui menetlusosalised ei vaidlustanud konkursi tingimusi enne
   lepingu sõlmimist.
16.3. RHS § 69 lg 11 p 1 kohaselt on hankeleping tühine kui hankija on jätnud hanketeate esitamata.
   Puudub vaidlus, et Tartu Linnavalitsus ei ole avaldanud hanketeadet riigihangete registris,
   mistõttu esineb lepingu tühisuse alus.
16.4. Baltic Restaurants Estonia AS palub mõista Tartu Linnavalitsuselt Baltic Restaurants Estonia
   AS-i kasuks kaebaja poolt kantud menetluskulud summas 1 635,19 eurot ja märkida
   kohtuotsuses, et hüvitamisele kuuluvatelt menetluskuludelt tuleb tasuda kohtuotsuse jõustumisest
   alates kuni täitmiseni viivist võlaõigusseaduse (VÕS) § 113 lg 1 teises lauses ettenähtud ulatuses.

17. Tartu Linnavalitsus leidis, et VAKO 16. septembri 2016. a otsus ei ole asjas tõendina
kasutatav. Tartu Linnavalitsuse poolt VAKO 16. septembri 2016. a otsuse mittevaidlustamine ei
tähenda selles toodud seisukohtadega nõustumist. Tartu linn ei nõustu ka järeldusega nagu oleks
Euroopa Kohtu otsuses nr C-536/07 käsitletud asjaolud sarnased käimasoleva vaidluse aluseks
olevate asjaoludega. Tartu Linnavalitsus leiab, et kulude väljamõistmine on põhjendamatu või kui
kohus peab õigustatuks menetluskulude väljamõistmist, siis palub Tartu linn kulude suurust
vähendada.

KOHTU SEISUKOHT JA PÕHJENDUSED

18. Hinnanud poolte väiteid ja vaadanud läbi haldusasja toimikus, samuti vaidlustusasja toimikus
olevad materjalid, leiab kohus, et Tartu linna kaebus ei ole põhjendatud ja tuleb jätta rahuldamata.
Kohus nõustub VAKO seisukohtadega ega pea vajalikuks neid kõiki korrata.

19. Poolte vahel puudub vaidlus selles, et Tartu Linnavalitsus on korraldanud vaidlusaluse lepingu
sõlmimiseks eelläbirääkimistega pakkumise Tartu Hansa Kooli sööklaruumide (asukohaga Anne 63,
Tartu) tasuta kasutusse andmiseks. Käesoleva vaidluse põhiküsimuseks on see, kas Tartu Hansa
Kooli sööklaruumide tasuta kasutusse andmise puhul on tegemist riigihankega või mitte. Tartu
Linnavalitsus on seisukohal, et konkursi näol ei olnud tegemist riigihankega. Seetõttu on VAKO
alusetult lugenud Tartu Hansa Kooli sööklaruumide tasuta kasutamise andmise konkursi riigihankeks
ja lühendanud kolmanda isikuga sõlmitud lepingu tähtaega. Baltic Restaurants Estonia AS leiab, et
VAKO on põhjendatult lähtunud konkursi eesmärgist ja tuvastanud, et Tartu Linnavalitsus oli
kohustatud korraldama toitlustusteenuse tellimiseks riigihanke.

20. VAKO on 18. augusti 2016. a otsuses nr 171-16/- leidnud, et Tartu Linnavalitsusel oli kohustus
korraldada Tartu Hansa Kooli õpilastele ja kooli töötajatele toitlustusteenuse tellimiseks riigihange
RHS-i alusel ning seda ei saanud asendada pakkumisega kooli sööklaruumide tasuta kasutusse
andmiseks. Sellele järeldusele tuli VAKO järgmistel põhjustel:

                                                                                                    6
                                                                                              3-16-1732
20.1. Hoolimata kasutajale lubatud võimalusest kasutada köögiplokki ka toidu valmistamiseks, mis
   turustatakse või pakutakse väljaspool (kooli) ruume, on Tartu Linnavalitsuse poolt tingimuste
   alusel lepingu sõlmimiseks korraldatud pakkumise sisuks esmajoones Tartu Hansa Kooli õpilaste
   toitlustamine ning sellega põhikooli- ja gümnaasiumiseaduse § 42 lg-st 1 tuleneva kohustuse
   täitmine Tartu Linnavalitsuse kui Tartu Hansa Kooli pidaja poolt. Tingimustest ja lepingust
   nähtub üheselt mõistetavalt, et ruumide (tasuta) kasutusse andmine toimub üksnes õpilastele
   toitlustusteenuse pakkumise tagamiseks ega ole Tartu Linnavalitsuse jaoks esmaseks eesmärgiks.
20.2. RHS-st tulenevalt võib toitlustamine riigihankena toimuda teenuste kontsessiooni andmisena
   (RHS § 17) või riigihankena lihtsustatud korras tellitava teenuse hankimiseks (RHS § 19).
   Käesoleval juhul võib lahtiseks jääda küsimus, kas Tartu Hansa Kooli õpilastele toitlustusteenuse
   hankimise näol on konkreetselt tegemist kontsessiooni andmise või lihtsustatud korras tellitava
   teenuse hankimisega, kuna mõlemal juhul on täidetud RHS § 117 lg 21 p-s 3 ning RHS § 69 lg-s
   11 sätestatud alused.
20.3. Vaidlustusmenetluses esitatud teabe alusel ei ole VAKO-l võimalik tuvastada, kuivõrd kannab
   pakkuja teenuse osutamisega seotud riski, millest tulenevalt oleks tegemist teenuse
   kontsessiooniga. Lepingu p-st 5.1.1 tuleneb, et kasutaja on kohustatud toitlustama kõiki selleks
   soovi avaldanud Tartu Hansa Kooli õpilasi ja töötajaid. Seega võib isikute hulk, kellele
   toitlustusteenust osutatakse ajas, lepingu täitmise käigus drastiliselt muutuda. Tartu linn tasub iga
   õpilase kohta 0,12 senti 1.-9. klassi õpilase puhul, ühe osa tasub riik ja ühe osa tasub lapsevanem.
   Pakkujal võib esineda äririsk, millest tulenevalt on tegemist teenuse kontsessiooniga. Tulenevalt
   RHS § 17 lg-st 2 toimub teenuse kontsessiooni andmine avatud hankemenetluse või
   väljakuulutamiseta läbirääkimistega hankemenetluse korras või juhul, kui teenuse eeldatav
   kogumaksumus on väiksem riigihanke piirmäärast, siis lihthankena. Kõikidel eelnimetatud
   juhtudel tuleb avaldada hanketeade riigihangete registris.
20.4. Juhul, kui pakkuja ei kanna teenuse osutamisega seotud riski, on toitlustusteenuse osutamisel
   tegemist riigihankega lihtsustatud korras tellitava teenuse tellimiseks RHS § 19 mõttes. Lähtudes
   teada olevatest andmetest nagu õpilaste ja õpetajate arv 2015/2016 õppeaastal, koolilõunate ja –
   einete maksumusest 2016. a seisuga ning lepingu pikkusest, ületab toitlustusteenuse maksumus
   lepingu perioodi jooksul ka kõige tagasihoidlikuma arvestuse kohaselt 40 000 eurot, millisel juhul
   hankija on lihtsustatud korras tellitava teenuse riigihanke puhul kohustatud avaldama RHS §-s 37
   sätestatud korras riigihanke aruande.

21. VAKO on 18. augusti 2016. a otsuses nr 171-16/- möönnud, et vaidlustuskomisjon on analoogses
asjas 14. juunil 2012 leidnud, et kooli sööklaruumide kasutusse andmine oli õiguspärane, kuid
märkis, et VAKO on muutnud seisukohta juhindudes Riigikohtu 8. oktoobri 2012. a määrusest asjas
nr 3-3-1-30-12. Viidatud Riigikohtu määruses selgitas halduskolleegium p-s 20, et
vaidlustuskomisjoni pädevus ei ole seatud sõltuvusse sellest, kas hankija järgib oma otsustes ja
dokumentides riigihangete seadust ja viitab selle sätetele. RHS § 117 lg 1 seab vaidlustuskomisjoni
pädevuse sõltuvusse sellest, kas vaidlustatakse hankija tegevust ja kas vaidlustaja tugineb
riigihangete seadusele. Hankija tegevuse all tuleb RHS § 117 lg 1 tähenduses mõista hankija poolt
riigihanke teostamist RHS § 2 mõttes, sh riigihanke korraldamist sama seaduse § 3 mõttes. Selles
kontekstis tehakse hankija tegevus kindlaks riigihanke iseloomulike, st sisuliste tunnuste alusel (RHS
§ 2 lg 2). Kohtu hinnangul on ainumõeldav, et ebaõige praktika jätkamist ei saa õigustada VAKO
varasemate otsustega.

22. Kohus nõustub VAKO-ga, et Tartu Linnavalitsuse poolt tingimuste alusel lepingu sõlmimiseks
korraldatud pakkumise sisuks oli esmajoones Tartu Hansa Kooli õpilaste toitlustamine. Nii nähtub
26. aprilli 2016. a korraldusest nr 376 kokkuvõtvalt, et kasutaja kohustub: toitlustama kõiki selleks
soovi avaldanud Tartu Hansa Kooli õpilasi ja koolitöötajaid õppepäeva jooksul, vajadusel ka
                                                                                                    7
                                                                                            3-16-1732
koolivaheajal (p 1.2.1.); pakkuma kooli töötajatele koolilõunat ja –einet (p 1.2.2.); tagama õpilastele
vabalt ja tasuta piisava koguse joogivee kättesaadavuse (p 1.2.3.); kasutama osa einestamisruumist
toitlustamiseks koolipäeva jooksul koolipuhvetina (p 1.2.4.); hankima toitlustusteenuse osutamiseks
ettenähtud kooskõlastused, registreeringud ja saama tegevusloa (p 1.2.5.); koostama koolilõuna/eine
kahe nädalase menüü, mis toetab tervislikku toitumist ja sisaldab toiduenergia- ja toiteainevajaduse
arvestust ja poolfabrikaatide loetelu (p 1.2.6.); kooskõlastama koolilõuna/eine menüü ning riputama
menüü einestamisruumi seinale ja kooli kodulehele (p 1.2.7.); arvestama tervislikel põhjustel
spetsiaalset toitu vajava lapse puhul kooli, tervishoiutöötaja või lapsevanema soovitusi lapsele toidu
valmistamisel (p 1.2.8.); lähtuma koolipuhvetina tegutsedes Terviseameti poolt välja töötatud
juhendist „Tervislik koolipuhvet“ (p 1.2.9.); hankima omal kulul toitlustamiseks vajalikud nõud,
väikevahendid, köögiseadmed, teenindusleti tehnoloogilised seadmed jm vajaliku, mida ruumidega
koos kasutajale kasutamiseks üle ei ole antud (p 1.2.11.); tagama ruumide ning nendes asuvate
seadmete ja sisustuse vastavuse kõigile koolisööklale esitatavatele nõuetele (p 1.2.12.); tagama
koolilõuna ja –eine pakkumise keskkonnale esitatavate nõuete täitmise (p 1.2.15); täitma kõiki
õpilaste koolilõunale ja –einele ning nende valmistamisele ja pakkumisele esitatavaid nõudeid (p
1.2.16); väljastama õppekäigule minevatele õpilastele eelnevalt toidupakid toidupäeva maksumuses
(p 1.2.22). Lisaks on korralduse nr 376 p-s 1.3. märgitud, et juhul, kui terve kool läheb remonti ja
koolis toitlustusteenust enam ei vajata, leping peatub ja pikeneb kooli remondis olnud aja võrra alates
lepingu ettenähtud lõpptähtajast. Seega korralduse tingimusi kogumis ja omavahelises seoses
hinnates on selge, et ruumide kasutusse andmine ei olnud linna esmaseks eesmärgiks. Ka 28. juunil
2016 P. Dussmann Eesti OÜ-ga sõlmitud lepingu kohaselt kasutab osaühing ruume koolitoidu
valmistamiseks ning pakkumiseks (p 1.2.1.), koolipuhveti pidamiseks (p 1.2.2.) ja klassi- ja
koolivälistel õpilasüritustel või kooliga seotud üritustel toitlustamiseks (p 1.2.3.).

23. Kohus nõustub Tartu linnaga, et ruumide kasutusse võtja ülesanneteks oli ka ruumide
remontimine, seadmete, ventilatsioonisüsteemi ja rasvapüüdurite hooldamine ja remontimine, seega
sisaldas vaidlustatud leping endas nii linnavara tasuta kasutamisse andmist kui ka toitlustusteenuse
tellimist. Kuid kohtu hinnangul on ruumide (tasuta) kasutusse andmine toimunud õpilastele
toitlustusteenuse tagamiseks. Sellisel juhul ei kohaldu RHS § 14 lg 1 p-s 6 sätestatud erand, mille
kohaselt RHS-is sätestatud korda ei ole hankija kohustatud rakendama, kui leping sõlmitakse
kinnisasja või sellega seotud õiguste omandamiseks, üürimiseks või rentimiseks, sõltumata lepingu
liigist. Kuigi linnal on õigus Tartu linna eeskirju järgides oma vara tasuta kasutusse anda, ei saa selle
varjus toimuda toitlustusteenuse hankimist RHS-i eiravalt. Eeltoodust tulenevalt leiab kohus, et
VAKO on põhjendatult lähtunud konkursi eesmärgist ja tuvastanud, et Tartu Linnavalitsus oli
kohustatud korraldama toitlustusteenuse tellimiseks riigihanke.

24. Nõustuda saab Baltic Restaurants Estonia AS-i seisukohaga, et konkursi raames antud kinnitust
konkursi tingimustega nõustumise osas, ei saa tõlgendada RHS-i regulatsiooni välistava asjaoluna.
Isegi kui kõik pakkumuse esitanud isikud on konkursi tingimustega nõustunud, siis kohalduks ikkagi
RHS, kui hankija viib reaalselt läbi RHS-i reguleerimisalasse kuuluvat hanget.

25. Tartu linn leiab, et isegi kui nõustuda VAKO käsitlusega, et tegemist võib olla riigihankega kas
teenuse kontsessiooni näol (RHS § 17) või riigihankega lihtsustatud korras tellitava teenuse
hankimiseks (RHS § 19), oleks VAKO pidanud jätma vaidlustuse rahuldamata, kuna Tartu
Linnavalitsuse poolt läbiviidud konkurss ja selle raames vastuvõetud otsused vastasid riigihanke
nõuetele ning on õiguspärased. Kohus selle väitega ei nõustu.

26. Kohtu hinnangul ei ole Tartu Linnavalitsus esitanud läbiviidud konkursi kohta vabatahtlikku
teadet RHS § 301 tähenduses, avaldades konkursi info 14 päeva enne pakkumiste esitamise tähtaega
                                                                                               8
                                                                                              3-16-1732
oma kodulehel. RHS § 301 sätestab, et hankija võib esitada registrile registri veebilehe kaudu
vähemalt 14 päeva enne hankelepingu sõlmimist vabatahtliku eelneva avalikustamisteate (edaspidi
vabatahtlik teade), kui hankija on jätnud hanketeate esitamata eeldades, et hankelepingu sõlmimine
ilma hanketeate eelneva avaldamiseta on sama seaduse kohaselt lubatud. Seega nähtub RHS §-st 301,
et ka vabatahtlik teade tuleb esitada riigihangete registrile. Linnavalitsuse kodulehel avaldatud teadet
ei saa pidada registrile esitatuks. Pealegi on vabatahtliku teate esitamise võimalus ette nähtud RHS
§-des 14, 19 ja 28 reguleeritud juhtudel, seega kui kohaldada saab erandit; hankija soovib tellida
teenuse lihtsustatud korras ja hankelepingu eeldatav maksumus ilma käibemaksuta ei ületa 40 000
eurot; hankijal on õigus korraldada hankemenetlus väljakuulutamiseta läbirääkimistega
hankemenetlusena.

27. VAKO on õigesti leidnud, et käesoleval juhul võib lahtiseks jääda küsimus, kas Tartu Hansa
Kooli õpilastele toitlustusteenuse hankimise näol on konkreetselt tegemist kontsessiooni andmise või
lihtsustatud korras tellitava teenuse hankimisega, kuna mõlemal juhul on täidetud RHS § 117 lg 21
p-s 3 ning RHS § 69 lg-s 11 sätestatud alused. RHS § 117 lg 21 p 3 sätestab, et pakkuja või huvitatud
isik võib vaidlustada hankelepingu, kui hankija ei ole esitanud hanketeadet ja selle esitamata jätmine
ei olnud vastavalt samale seadusele lubatud, samuti kui hankija ei ole esitanud vabatahtlikku teadet
ega tähtaegselt riigihanke aruannet. RHS § 69 lg 11 p 1 kohaselt on hankeleping tühine, kui hankija
on jätnud registrile hanketeate esitamata ja selle esitamata jätmine ei olnud vastavalt käesolevale
seadusele lubatud.

28. VAKO leidis vaidlustatud 18. augusti 2016. a otsuses, et kuivõrd Tartu Linnavalitsus ei ole
korraldanud riigihanget, vaid on sõlminud kolmanda isikuga lepingu ruumide tasuta kasutusse
andmiseks, puudub ka riigihanke eeldatav maksumus või maksumus. VAKO, lähtudes
olemasolevatest andmetest, leidis kohtu hinnangul õigesti, et ka kõige tagasihoidlikumate arvestuste
kohaselt ületab toitlustusteenuse maksumus lepingu perioodi jooksul 40 000 eurot. Vastava
maksumuse arvutamisel võttis VAKO põhjendatult aluseks õpilaste ja õpetajate arvu Tartu Hansa
Koolis 2015/2016 õppeaastal; koolilõunate ja –einete maksumuse 2016. a seisuga; lepingu pikkuse,
mis lepingu p-i 2.3 kohaselt on 5 aastat. Kaebuses halduskohtule ei ole Tartu linn VAKO järeldust
riigihanke maksumuse kohta vaidluse alla seadnud. Samuti ei ole Tartu linn Baltic Restaurants
Estonia AS-i seisukohale, et järelikult on Tartu linn nõustunud, et teenuste maksumus ületas RHS-is
sätestatud piirmäära, oma 5. oktoobri 2016. a vastuses vastu vaielnud.

29. Asjas puudub vaidlus, et Tartu Linnavalitsus ei ole praegusel juhul riigihanke aruannet esitanud.
Kaebuse esitaja leiab, et riigihanke aruande esitamata jätmine ei muuda läbiviidud hankemenetlust ja
selle tulemusena sõlmitud hankelepingut õigusvastaseks. Kohtu hinnangul on RHS §-s 37 sätestatud
riigihanke aruandel suur roll riigihanke läbipaistvuse ja kontrollitavuse tagamisel. Kohustus, et
hankija peab tagama riigihanke läbipaistvuse ja kontrollitavuse, tuleneb RHS § 3 p-st 2.

30. Eeltoodust tulenevalt jätab kohus rahuldamata Tartu linna kaebuse VAKO 18. augusti 2016. a
otsuse nr 171-16/- tühistamiseks.

31. Kohus palus 31. augusti 2016. a määrusega esitada VAKO-l kohtule vaidlustusotsust nr 171-16/-
puudutav toimik. VAKO edastas vastava toimiku elektroonselt 5. septembril 2016 ning selle
väljatrükid on haldusasja nr 3-16-1732 toimiku lehekülgedel 21-135. Hankija seletuste lisad (tl-d 41-
113) on RHS § 43 lg 4 alusel konfidentsiaalsed, kuna sisaldavad ärisaladust, ning kohus ei saa
seetõttu pakkumuses sisalduvaid täpseid andmeid avaldada. Kohus peab seetõttu vajalikuks
kuulutada selles osas menetluse osaliselt kinniseks tulenevalt halduskohtumenetluse seadustiku
(HKMS) § 77 lg-st 1 koosmõjus tsiviilkohtumenetluse seadustiku (TsMS) § 38 lg 1 p-ga 6.
                                                                                                    9
                                                                                          3-16-1732

32. HKMS § 88 lg 1 kohaselt on menetlusosalisel õigus tutvuda toimikuga ja saada seal olevatest
ning selle juurde kuuluvatest, kuid mujal säilitatavatest menetlusdokumentidest ärakirju. HKMS § 88
lõike 2 kohaselt võib piirata menetlusosalise tutvumist toimikuga HKMS § 79 lõikes 1 toodud alustel.
HKMS § 79 lg 1 p-i 5 kohaselt on selliseks aluseks ärisaladuse või muu sellesarnase saladuse
hoidmise vajadus. Menetlusosalisele ei anta luba tutvuda toimikuga üksnes juhul, kui huvi saladuse
hoidmiseks on kaalukam menetlusosalise õigusest tutvuda toimikuga ja saada seal olevatest või selle
juurde kuuluvatest menetlusdokumentidest ärakirju (HKMS § 88 lg 2 teine lause). Kohtu hinnangul
praegusel juhul sellist ülekaalukat avalikku huvi ei esine. Seega piirab kohus selles osas kaebaja
HKMS § 88 lg-s 1 sätestatud õigust.

33. HKMS § 108 lg 1 alusel kannab menetluskulud pool, kelle kahjuks otsus tehti. HKMS § 109
lg-st 1 tulenevalt saab välja mõista vaid kulud, mille kandmise kinnituseks on kohtule esitatud
menetluskulude nimekiri ja kuludokumendid. HKMS § 109 lg 6 kohaselt mõistetakse välja üksnes
vajalikud ja põhjendatud menetluskulud.

34. Otsus tehakse Tartu linna kahjuks, seega tema menetluskulud jäävad tema enda kanda. Kolmas
isik ei ole kohtult menetluskulude hüvitamist taotlenud. Baltic Restaurants Estonia AS esindaja
taotles Tartu Linnavalitsuselt 1635,19 euro välja mõistmist (tl 162p), selgitades, et õigusabikulude
eest väljastatud arved nr 20161257 ja 20161329 on tasutud (tl 162). Kohtule on edastatud vastavad
kuludokumendid ja kulu tasumist tõendavad dokumendid (tl-d 169-171p). Tartu linn leiab, et kulude
väljamõistmine on põhjendamatu või kui kohus peab õigustatuks menetluskulude väljamõistmist, siis
palub Tartu linn kulude suurust vähendada. Linnavalitsuse hinnangul kattuvad Baltic Restaurants
Estonia AS-i seisukohad suures osas VAKO menetluses esitatud seisukohtadega.

35. Kohus leiab, et kaebusele vastuseks esitatud tekst kattub teatud osas VAKO-le 25. juulil 2016
esitatud vaidlustuse tekstiga. Sellises olukorras tähendaks täies ulatuses Baltic Restaurants Estonia
AS-i kulude väljamõistmine sisuliselt kohtueelse vaidemenetluse kulude väljamõistmist, mis ei ole
kohtupraktika kohaselt lubatav (Riigikohtu 13. jaanuari 2016. a otsus asjas nr 3-3-1-76-15, p 12 ja
selles viidatud lahendid). Kohus leiab seetõttu, et 1635,19 eurost tuleb välja mõista 1100 eurot.

36. Rahuldamata jääb Baltic Restaurants Estonia AS-i taotlus märkida kohtuotsuses, et hüvitamisele
kuuluvatelt menetluskuludelt tuleb tasuda kohtuotsuse jõustumisest alates kuni täitmiseni viivist VÕS
§ 113 lg 1 teises lauses ettenähtud ulatuses. Sellise võimaluse sätestab küll TsMS § 177 lg 4, kuid
HKMS ei näe hüvitamisele kuuluvatelt menetluskuludelt viivise tasumist ette.

(allkirjastatud digitaalselt)

Kadri Palm
kohtunik




                                                                                                  10

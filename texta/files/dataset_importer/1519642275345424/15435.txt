                             KOHTUMÄÄRUS
  Kohus                                Harju Maakohus

  Kohtunik                             Meelis Eerik

  Kohtujurist                          Kadi Kark

  Määruse tegemise aeg ja koht         16. mai 2016.a, Tallinn, Kentmanni kohtumaja

  Tsiviilasja number                   2-13-28410

  Tsiviilasi                           xxxx (xxxx, isikukood xxxx, elukoht xxxx) kohustustest
                                       vabastamise menetlus

  Menetlustoiming                      Võlgniku kohustustest vabastamise menetluse jätkamise
                                       otsustamine

  Ärakuulamise toimumise aeg           19. aprill 2016.a

  Ärakuulamisele ilmunud isikud        Võlausaldaja Swedbank AS esindaja Külli Reinfeld

RESOLUTSIOON
   1. Keelduda xxxx kohustustest vabastamast.
   2. Lõpetada kohustustest vabastamise menetlus.

Edasikaebamise kord
Määruse peale võib esitada määruskaebuse Tallinna Ringkonnakohtule Harju Maakohtu kaudu 15
päeva jooksul alates määruse kättetoimetamisest. Menetlusabi taotluse esitamine ei vabasta kaebuse
tähtaegse esitamise nõudest.
                                            Asjaolud
Harju Maakohtu menetluses oli füüsilisest isikust võlgniku Xxxx pankrotimenetlus. Xxxx pankrot
kuulutati välja 28.06.2013.

04.03.2014 kinnitas kohus pankrotimenetluses esitatud lõpparuande ja algatas võlgniku kohustustest
vabastamise menetluse. Kohus jättis võlgnikule usaldusisiku määramata ja kohustas võlgnikku ennast
täitma usaldusisiku kohustusi. Määruse kohaselt oli võlgniku võlausaldajatel tunnustatud nõuetest
raha saamata kokku 168 824,74 eurot.

22.09.2015 esitas Swedbank AS taotluse kohustada võlgniku andma kohtule vande all teavet oma
kohustuste täitmisest ja kui võlgnik seda ei tee, siis keelduda võlgniku kohustustest vabastamisest.
Kuigi kohustustest vabastamise menetluse algatamisest on möödas rohkem kui aasta, ei ole Swedbank
AS-ile väljamakseid tehtud.

10.11.2015 toimunud ärakuulamisel selgitas võlgnik, et tal puudub töökoht ja ta pole seda ka otsinud.
Kohus kohustas võlgnikku esitama kohtule ja Swedbank AS-ile oma kuue kuu kontoväljavõtte.
08.01.2016 esitas võlgnik AS SEB Pank kontoväljavõtte, 11.02.2016 Swedbank AS kontoväljavõtte.

18.02.2016 esitas Swedbank AS uue taotluse kohustustest vabastamise menetluse lõpetamiseks.
Võlgniku erialaks on IT ning ei ole usutav, et võlgnik ei suuda leida endale mõistlikult tasustatavat
töökohta. Võlgnik on süüliselt (vähemalt raske hooletusega) rikkunud oma kohustust tegeleda
mõistlikult tulutoova tegevusega või seda otsida.

Kohus andis võlgnikule 18.02.2016 taotluse osas seisukoha esitamiseks 10 päeva, võlgnik seisukohta
ei esitanud. 19.04.2016 toimunud ärakuulamisele võlgnik ei ilmunud.

                                   Kohtumääruse põhjendused
Pankrotiseaduse (PankrS) § 175 lg 2 p 2 sätestab, et kohus keeldub võlgnikku kohustustest
vabastamast, kui võlgnik on rikkunud süüliselt oma käesoleva seaduse §-s 173 nimetatud kohustusi
ja kahjustanud sellega võlausaldajate huve. PankrS § 173 lg 1 kohaselt on võlgnik kohustatud
tegelema mõistlikult tulutoova tegevusega ja, kui tal sellist tegevust ei ole, siis seda otsima. Lõige 2
sätestab, et võlgnik peab viivitamatult teatama kohtule ja usaldusisikule igast elu- ja tegevuskoha
vahetusest, mitte varjama saadud tulusid ning vara, samuti andma kohtu ja usaldusisiku nõudel teavet
oma tegevuse või selle otsimise, oma sissetulekute ja vara kohta. Pankrs § 175 lg 5 sätestab: „Kohus
võib omal algatusel ning võlausaldaja või usaldusisiku taotlusel otsustada kohustustest vabastamise
keeldumise ja lõpetada kohustustest vabastamise menetluse, kui enne viie aasta möödumist ilmneb
käesoleva paragrahvi lõikes 2 või 4 nimetatud alus. Võlausaldaja võib selle taotluse esitada kuue kuu
jooksul võlgniku kohustuste rikkumisest teadasaamisest arvates.“

Kohus on seisukohal, et võlgnik on rikkunud oma kohustust otsida tulutoovat tegevust. Nimelt nähtub
10.11.2015 ärakuulamise protokollist, et võlgnikul töökohta ei ole ja ta ei ole seda ka otsinud.
Tulutoova tegevuse mitteotsimisega on võlgnik rikkunud PankrS § 173 lg 1 nimetatud kohustust. See
rikkumine kahjustab võlausaldajate huve, kuivõrd võlausaldajate nõudeid ei saa sellisel juhul
vähendada. PankrS § 175 lg 2 p 2 järgi on võlgniku kohustustest vabastamisest keeldumise eelduseks
ka see, et rikkumine oleks süüline. Kohtu hinnangul see praegusel juhul nii on. Pankrotiseadus ei
defineeri süü mõistet, seda teeb aga võlaõigusseadus (VÕS). VÕS § 104 lg 2-5 kohaselt on süü vormid
hooletus (käibes vajaliku hoole järgimata jätmine), raske hooletus (käibes vajaliku hoole olulisel
määral järgimata jätmine) ja tahtlus (õigusvastase tagajärje soovimine võlasuhte tekkimisel, täitmisel
või lõpetamisel). Kohus nõustub võlausaldaja arvamusega, et võlgnik on tegutsenud raske
hooletusega. Kohustus tegeleda tulutoova tegevusega või vajadusel seda otsida ei saa olla võlgniku
jaoks üllatuslik – võlgniku kohustused nähtuvad selgelt seadusest ning neid on kajastatud ka
kohustustest vabastamise menetluse algatamise määruses. Lisaks ei ole võlgnik pidanud vajalikuks
võlausaldaja seisukohta ümber lükata, kuigi kohus on võlgnikult taotluse osas küsinud seisukohta
ning korraldanud lisaks ka ärakuulamise. Võlgnik ei ole ei kirjalikult ega ärakuulamisel oma
seisukohti esitanud.

Eeltoodust tulenevalt on kohus seisukohal, et võlgnik on rikkunud süüliselt PankrS § 173 nimetatud
kohustusi ja kahjustanud sellega võlausaldajate huve. Arvestades rikkumise kestust (alates
kohustustest vabastamise menetluse algusest 04.03.2014) ning võlgniku huvipuudust kohustuste
täitmise ja käesoleva menetluse suhtes, keeldub kohus võlgnikku kohustustest vabastamast ja lõpetab
menetluse.

/allkirjastatud digitaalselt/
Meelis Eerik
Kohtunik




                                                                                                 2

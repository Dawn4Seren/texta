                          KOHTUOTSUS
                               EESTI VABARIIGI NIMEL

Kohus                               Tallinna Ringkonnakohus
Kohtukoosseis                       Eesistuja Maret Altnurme, liikmed Oliver Kask ja Kaire
                                    Pikamäe
Otsuse tegemise aeg ja koht         17. veebruar 2016, Tallinn
Haldusasja number                   3-14-50937
Haldusasi                           PJ kaebus Tallinna Vangla tekitatud mittevaralise kahju
                                    hüvitamiseks
Menetlusosalised                    Kaebaja – PJ;
                                    Vastustaja – Tallinna Vangla
Vaidlustatud kohtulahend            Tallinna Halduskohtu 19. märtsi 2015. a otsus
Menetluse alus ringkonnakohtus      PJ apellatsioonkaebus
                                    Tallinna Vangla apellatsioonkaebus
Asja läbivaatamine                  Kirjalik menetlus

RESOLUTSIOON
   1. Jätta rahuldamata PJ taotlus AL-i üle kuulamiseks tunnistajana.
   2. Jätta PJ ja Tallinna Vangla apellatsioonkaebused rahuldamata. Muuta Tallinna
      Halduskohtu 19. märtsi 2015. a otsuse haldusasjas nr 3-14-50937 põhjendusi,
      asendades need ringkonnakohtu põhjendustega.
   3. Jätta PJ apellatsioonimenetluse kulu (riigilõiv) 750 eurot Eesti Vabariigi kanda.
      Muud menetlusosaliste menetluskulud apellatsioonimenetluses jätta nende endi
      kanda.


EDASIKAEBAMISE KORD
Otsuse peale võib Riigikohtule esitada kassatsioonkaebuse 30 päeva jooksul otsuse avalikult
teatavakstegemisest arvates, s.o hiljemalt 18.03.2016, välja arvatud HKMS § 212 lg 1 teises
lauses sätestatud juhul (HKMS § 212 lg 1).
Vastuseks      esitatud  kassatsioonkaebusele    võib   teine    menetlusosaline    esitada
vastukassatsioonkaebuse 14 päeva jooksul kassatsioonkaebuse vastukassatsioonkaebuse
esitajale kättetoimetamisest arvates või ülejäänud kassatsioonitähtaja jooksul, kui see on
pikem kui 14 päeva (HKMS § 215 lg 3).
Kui kassaator soovib asja arutamist kohtuistungil, tuleb seda kassatsioonkaebuses märkida,
vastasel korral eeldatakse, et ta on nõus asja lahendamisega kirjalikus menetluses (HKMS
§ 213 lg 1 p 5). Sõltumata kohtuistungi soovi märkimisest võib Riigikohus
                                                                                3-14-50937

kassatsioonkaebuse läbi vaadata kirjalikus menetluses, kui ta ei pea istungi korraldamist
vajalikuks (HKMS § 223 lg 1).
Kui menetlusosaline soovib kassatsioonkaebuse esitamiseks saada menetlusabi, tuleb tal
Riigikohtule esitada vastavasisuline taotlus. Menetlusabi taotluse esitamine ei peata
menetlustähtaja kulgemist (HKMS § 116 lg 5) ning kassatsioonitähtaja järgimiseks peab
menetlusabi taotleja tegema tähtaja kestel ka menetlustoimingu, mille tegemiseks ta
menetlusabi taotleb, eelkõige esitama kassatsioonkaebuse (HKMS § 116 lg 6).
ASJAOLUD JA MENETLUSE KÄIK
1. Tallinna Vangla kinnipeetav PJ esitas 21.01.2014 Tallinna Vanglale taotluse mittevaralise
kahju hüvitamiseks summas 87 600 eurot seoses piinavate ja inimväärikust alandavate
kinnipidamistingimustega ning tervise kahjustamisega ajavahemikul 25.02.2011 - 21.11.2013.
Tallinna Vangla andis PJ-le 19.03.2014 kirjaga nr 5-18/14/2205-2 kahjunõudes esinevate
puuduste kõrvaldamiseks 10-päevase tähtaja. PJ kõrvaldas puudused 25.03.2014. Tallinna
Vangla jättis PJ kahju hüvitamise taotluse tähtaegselt lahendamata.
2. PJ esitas 27.05.2014 Tallinna Halduskohtule kaebuse Tallinna Vangla tegevusega
(inimväärikuse alandamine ja tervise kahjustamine) ajavahemikul 25.02.2011 - 21.11.2013
tekitatud mittevaralise kahju summas 87 600 eurot hüvitamiseks.
Kahjunõue summas 77 600 eurot on seotud väärikuse alandamise ja 10 000 eurot tervise
kahjustamisega tekitatud kahju hüvitamisega.
Kaebaja viibis ajavahemikul 25.02.2011 - 21.01.2013 elukambrites, mis olid ülerahvastatud,
suviti halvasti ventileeritud ja kuumad. Kambritingimused olid ohtlikud, piinavad ja
inimväärikust alandavad. Tallinna Vangla oleks saanud kaebajale kannatuste põhjustamisest
hoiduda, saates kaebaja algse plaani kohaselt Viru Vanglasse.
Eraldi tõi kaebaja välja viibimised järgmistes kambrites: 22.01.2013 - 25.01.2013
kartserikambris nr 78, mille tingimused olid piinavad ja alandavad; 25.01.2013 - 26.04.2013
koos 2 - 3 kinnipeetavaga kartserikambris nr 402, mis oli ülerahvastatud ning mille
sanitaartingimused ei vastanud eluruumidele esitatavatele tingimustele; 26.04.2013 -
14.08.2013 koos 2 - 3 kinnipeetavaga kambris nr 138, mis oli ülerahvastatud ja halbade
sanitaartingimustega ning 14.08.2013 - 19.08.2013 koos kahe kinnipeetavaga kambris nr 121,
mille sanitaar- ja olmetingimused ei vastanud nõuetele. Kambrid, milles kaebaja viibis
ajavahemikul 19.08.2013 - 21.11.2013 (elukambrid nr 147, 140 ja 218 ning kartserikamber nr
80) ei vastanud eluruumidele esitatavatele nõuetele ja olid ülerahvastatud.
Kinnistes kambrites viibis kaebaja ajavahemikel 25.02.2011 - 15.07.2011, 22.01.2013 -
22.01.2013 ja 25.01.2013 - 30.01.2013. Ülejäänud aja viibis kaebaja avatud osakonnas.
Tallinna Vanglas viibimise jooksul on kaebajal tekkinud mitmed valud ja terviseprobleemid,
millega ta on pöördunud meedikute poole. Valude leevendamiseks on kaebajale määratud
liikumist ja võimlemist, kuid vanglas puuduvad võimalused ravivõimlemisega tegelemiseks ja
sportimiseks. Kaebaja on ebarahuldavate sanitaartingimuste tõttu nakatunud naha- ja
küüneseene haigustesse, seejuures küüneseene ravimisest on vangla keeldunud, alavääristades
sellega kaebajat. Kaebajal on selja- ja liigesevalud, magamis- ja unehäired, tugev peavalu,
tugev kõhuvalu laktoosivaba dieedi mittevõimaldamisest. Vangla on ettekavatsetult piinanud
kaebajat sellega, et on keelanud kaebajale meedikute poolt määratud laktoosivaba dieedi
25.02.2011–11.01.2014, kärpides sellega kaebaja toiduratsiooni ja põhjustades kaebajale
näljatunnet. Samuti tõi kaebaja välja elektrivarustuse mittevastavuse nõuetele (s.h kunstlik



                                                                                      2(10)
                                                                                   3-14-50937

valgus), loomuliku valguse vähesuse, veelekked läbi lae ning probleemid hiirte, rottide ja
muude kahjuritega.
3.   Tallinna Vangla palus jätta kaebus rahuldamata.
Kuni 31.12.2013 kehtinud vangla sisekorraeeskirja (VSkE) § 6 lg 6 sätestas, et kinnipeetavale
on toas või kambris ette nähtud vähemalt 2,5 m2 põrandapinda. Vangla lähtus nimetatud
sättest ja tagas PJ-le vähemalt 2,5 m2 põrandapinda, millest ei ole maha arvestatud kambri
tualettruumi ja mööblialust pinda. Riigikohtu põhiseaduslikkuse järelevalve kolleegium ei
tuvastanud 20.06.2014 otsuses nr 3-4-1-9-14 kuni 31.12.2013 kehtinud VSkE § 6 lg 6
vastuolu põhiseadusega. Euroopa Inimõiguste Kohtu (EIK) lahendites on enamasti WC pind
arvatud kambripinnast välja seetõttu, et see ei asunud kambris ja kinnipeetavad ei saanud seda
igal hetkel kasutada. Tallinna Vangla esimeses ja teises üksuses aga asuvad WC-d kambris
ning see võimaldab kinnipeetavale privaatsuse. Kaebaja oli ajavahemikul 25.02.2011 -
21.11.2013 (1001 päeva) paigutatud Tallinna Vangla kambritesse, kus talle 413 päeval oli
tagatud alla 3 m2, kuid vähemalt 2,5 m2 vaba põrandapinda ja 552 päeval oli vaba
põrandapinda rohkem kui 3 m2. Tallinna Vangla tegevuses kaebaja vanglasisesel paigutamisel
puudub õigusvastasus, sest kaebajale on olnud tagatud õigusaktides ettenähtud põrandapind.
Seega on täitmata üks kahju hüvitamise nõude eeldustest.
Kaebajal oli võimalik kahju ära hoida õiguskuuleka käitumisega. Kaebajal oli võimalik vältida
ka kartserikambritesse nr 78 ja 80 sattumist. Kaebajale olid kartserikambri tingimused teada ja
distsipliini rikkudes pidi ta arvestama, et kartserikaristuse korral paigutatakse ta kambrisse,
mille tingimustega ta rahul ei ole.
4. Tallinna Halduskohus rahuldas 19.03.2015 otsusega PJ kaebuse osaliselt (resolutsiooni
p 1) ja mõistis Tallinna Vanglalt PJ kasuks välja hüvitise 1100 eurot (resolutsiooni p 2) ning
otsustas asendada avaldatavas kohtuotsuses kaebaja nimi, isikukood ja sünniaeg
tähemärkidega (resolutsiooni p 3).
Vastustaja esitatud tabelist kaebaja paigutamise ja kambrite täituvuse kohta (tl 83-92) nähtub,
et kaebuses märgitud perioodi hulgas oli ajavahemikke, kus ühe isiku kohta oli vähem
põrandapinda kui 2,5 m2, kui ka ajavahemikke, mil põrandapinda ühe isiku kohta oli rohkem
kui 3 m2. Kohus ei nõustunud vastustajaga, et kambris asuvat (kuid seinaga eraldatud) tualetti
peaks kambri põrandapinna määramisel arvesse võtma. Arvates tualeti pindala kambri
pindalast maha, ei olnud kogu kaebuses märgitud perioodi osas kaebajale vähemalt 2,5 m2
põrandapinda tagatud. Kaebaja kinnipidamistingimused olid ajal, mil talle ei olnud tagatud
vähemalt 2,5 m2 põrandapinda, õigusvastased.
EIK on rõhutanud, et kinnipidamistingimuste mõju hindamisel tuleb arvestada tingimustega
kogumis, pidades silmas kinnipidamise kestust, selle mõju isiku vaimsele ja füüsilisele
tervisele jms. EIK on leidnud, et soovitav minimaalne põrandapind on 4 m2 isiku kohta ning
juhul, kui põrandapinda on isiku kohta vähem kui 3 m2, tuleb ülerahvastatust pidada sedavõrd
tõsiseks, et selline olukord iseenesest kujutab EIÕK art 3 rikkumist (vt Ananyev jt vs
Venemaa, p 145).
Lisaks 283 päevale, mil kaebaja viibis kambris, kus põrandapinda isiku kohta oli vähem kui
2,5 m2, viibis ta kaebuses nimetatud perioodi jooksul samuti 283 päeva kambris, kus
põrandapinda isiku kohta oli küll rohkem kui 2,5 m2, kuid siiski vähem kui 3 m2. Ka kaebaja
kinnipidamine ajal, mil talle oli kambris tagatud küll vähemalt 2,5 m2 põrandapinda, kuid
vähem kui 3 m2 põrandapinda (283 päeva jooksul), on õigusvastane.




                                                                                         3(10)
                                                                                   3-14-50937

Kaebajat ei ole paigutatud kasutamiseks ja elamiseks kõlbmatutesse kambritesse. Kuigi
probleeme on loomuliku valgustuse osas ruumides, kus on trellid ja väike aken, ei nähtu, et
nendes kambrites viibimisega oleks kaebajale tekkinud kannatusi või kahjulikke tagajärgi.
Kaebajal oli etteheiteid ka kambri temperatuuri osas. Kohtul ei ole alust kahelda, et vangla on
vastavad mõõtmised teinud ja need kajastavad tegelikke andmeid. Kaebajale oli tagatud
ettenähtud voodivarustus, riietus, hügieenitarbed jms. Vastustaja on õigesti märkinud, et
kaebaja saanuks osad probleemid lahendada vahetult vangla poole pöördumisega. Esitatud
teabe ja tõendite pinnalt ei nähtu kaebaja suhtes asjaolusid, mis viitaks tema tagakiusamisele
või tahtlikult halbadesse tingimustesse paigutamisele. Kohus nõustus kaebajaga, et vangla ei
saa viidata rikkumiste puhul halvale majanduslikule olukorrale. Vanglal tuli teha kõik endast
olenev, et põhitingimused oleksid tagatud. Kohus ei nõustunud kaebajaga siiski, et
valgustustingimused ei ole tagatud seetõttu, et kaebaja peab kasutatud tehnilisi lahendusi
aegunuteks. Õigusnormidest ei tulene vanglale kohustust tagada fluorestsentsvalgus. Kui
kambrit valgustab pirn, mis ei ole kaetud kupliga, siis ei tähenda see kambrivalgustuse
nõuetele mittevastavust. Kuplita pirn täidab ettenähtud funktsiooni ja kuppel vähendaks
vajaliku valgustuse hulka.
Kaebaja on märkinud, et kambris 402 oli WC pott valesti paigaldatud. Kaebaja enda ja
vastustaja selgitustest nähtub, et isegi kui tekkis leke, siis parandustöid tehti. Kambris 402
esines märtsis 2013. a tualeti äravooluga probleeme, kuid Tallinna Vangla 07.05.2013
vastuskirjast nr 5-18/12047-3 nähtub, et leke kõrvaldati. Parandustööde tegemist kinnitab ka
kaebaja.
Juhtudel, mil kambris ei olnud sanitaarsõlm eraldatud uksega, ei ole kaebajal jäänud WC
kasutamata ja otseselt ei nähtu ühtegi piinlikku situatsiooni, mis oleks ukse puudumise tõttu
reaalselt saabunud. Kõigis kambrites, kus kaebaja viibis, oli WC ning ka nn Aasia tüüpi WC
olemasolu kambris on eeliseks, sest ebameeldivam oleks viibida kambris, kus WC puudub.
Avariiliste olukordade puhul võis esineda halba lehka, kuid avarii korral kaasneb see mistahes
ruumis. Kaebaja on kinnitanud, et ta sai ruume hooldada ja selleks olid vahendid olemas.
Usutav ei ole, et kambris nr 138, kus kaebaja viibis 109 päeva, oleks kogu selle perioodi
jooksul valgunud WC-potist põrandale lehkavat vett või et seda tilkus haisva ollusena laest.
See oleks mõjutanud ka muude ruumide õhu kvaliteeti ning takistanud paljude kinnipeetavate
tegevust. Reaalne ei ole ka see, et kaebaja magamisnari sai tilkuvast veest kannatada, sest
selliseid etteheiteid oleks saanud teha see kinnipeetav, kelle nari oli ülemine.
Kambrites oli tagatud õhuringlus, kuna igas kambris oli sundventilatsioon, mida kinnitavad
fotodel kujutatud objektid. Kaebaja kinnitas, et kambrites oli võimalik avada õhuluuke.
Probleeme võis olla mitmes kambris väikse akna ette paigutatud trellidest, samas ei takistanud
kaebaja lühiajaline viibimine neis oludes ühtegi elulist tegevust.
Kaebaja välja toodud probleemid närilistega on vastuolulised ja ebausutavad. Regulaarset
tõrjet tehakse juba aastaid ja perioodiliselt ning närilistest ei ole vanglale kahju tekkinud.
Kaebaja on kohut eksitanud väitega 45-kraadisest temperatuurist vangla ruumides. Kaebajaga
seotud kambrites niisugust olukorda ei esinenud. Kaebaja on nõustunud, et vangla võttis
suvise palavuse leevendamiseks tarvitusele meetmeid ja kuigi kaebaja leidis, et ventilaatorite
jagamine kambritesse ei ole mõttekas, on teised kinnipeetavad sellega rahul olnud.
Leevendusvahendite valik on vangla kaalutlusotsus ja kuna konditsioneere eluruumide kohta
käivad normid kohustuslikuna ette ei näe, siis ei saa vanglale konditsioneeride puudumist ette
heita. Kuumuse leevendamiseks oli ette nähtud lisajalutuskäik ja jalutuskäigu ajaks jook.
Vangla aknad olid avatud ja osa klaase eemaldatakse suviseks ajaks, toiduluugid on avatud nii
jalutamise ajal kui õhtusel ajal.


                                                                                         4(10)
                                                                                      3-14-50937

Kohus ei nõustunud kaebajaga, et talle oleks meedikud määranud ravivõimlemise just
spordisaalis konkreetset inventari kasutades. Venitamisharjutusi ei tehta üksnes spetsiaalse
varustuse abil. Kartserikaristuse kandmise ajal toimus kaebaja jalutuskäik jalutusboksides, kus
kaebaja jalutas üksi, seega oli ruumi liikumiseks ja võimlemisharjutuste tegemiseks piisavalt.
Muul ajal sai kaebaja jalutada jalutusboksides, mille pindala on 14 m2 ja jalutusboksis oli
korraga maksimaalselt kuus isikut. Avatud kambrites sai kasutada spordisaali graafiku alusel
üks kord nädalas. Avatud kambrites on võimalik viibida 4 tundi päevas kambrist väljas ja
liikumine on tagatud oma osakonna piires koridoris.
Kohus oli seisukohal, et laktoositalumatusest tingitud probleemid on lahenenud taunitavalt
aeglaselt, samas jääb arusaamatuks, miks kaebaja venitas arsti juurde minemisega pärast seda,
kui 15.03.2011 vastuvõtul määras arst talle laktoosivaba dieedi, kuid toitlustamises midagi ei
muutunud. Ei ole esitatud tõendeid, mis viitaksid, et laktoosivaba toidu mittesaamisel võis
kaebaja tervis halveneda või kahjustuda. Toidu osas sai kaebaja kahjuliku tagajärje ise ära
hoida või ette näha.
Kui arsti poolt on ette nähtud, et kaebaja varvaste küüneseent saab ravida vaid tablettidega,
siis vangla saab täita vaid arsti ettekirjutust. Praegu ei ole tekkinud olukorda, mis kinnitaks, et
vangla kahjustab kaebajat seeläbi, et jätab ta vastava ravi määramisel hätta. Kahju tekitamist
ei saa väita tulevikus saabuva sündmuse läbi. Kohtule ei ole esitatud tõendit selle kohta, et
jalaseen tekkis just vangla halbadest tingimustest. Kohus ei näe põhjuslikku seost kaebaja
tervise probleemide või tekkinud kahjuga.
Kohus oli seisukohal, et kaebaja kinnipidamise tingimused koosmõjus ületasid kaebajale
kinnipidamisega kaasnevate kannatuste vältimatu taseme, mida saab pidada inimväärikust
alandavaks (RVastS § 9 lg 1). Asjaolu, et kaebaja ei ole ebapiisava kambripinna tõttu pidevalt
enda teise kambrisse paigutamist nõudnud, ei ole talle etteheidetav. Sellise taotluse esitamine
ei oleks tõenäoliselt kaebajat edule viinud, kuna objektiivselt olid vangla olud sellised, mis ei
võimaldanud kinnipeetavaid soovitud viisil piiratud ruumi tingimustes ümber paigutada.
RVastS §-des 4 ja 6 sätestatud õiguskaitsevahendite kasutamine poleks ilmselgelt olnud tõhus,
kuna vastustaja pidas õiguspäraseks juhinduda kambri suuruse küsimuses siseriiklikust
normist. Kohus möönis, et vabade kohtade puudumise tõttu võis kaebaja kinnipidamise
tingimuste parandamine olla keerukas, kuid sellest ei saa teha järeldust, et vastustaja ei oleks
käitunud kaebaja õiguste rikkumisel süüliselt. Praegusel juhul on vastustaja tegevus vastuolus
imperatiivse normiga, mis keelab isiku inimväärikuse alandamise ega luba põhjustada talle
rohkem kannatusi või ebameeldivusi, kui need, mis paratamatult kinnipidamisega kaasnevad.
Vastustaja on kaebajat vähemalt hooletuse vormis (võlaõigusseaduse (VÕS) § 104 lg 3)
hoidnud süüliselt õigusvastastes tingimustes.
Kaebaja õigusi pole rikutud sellisel tasemel, mis õigustaks tema nimetatud summas
mittevaralise kahju hüvitise väljamõistmise vastustajalt. Kaebaja nimetatud summa on
ilmselgelt ülepaisutatud. Võttes arvesse, et alla 2,5 m2 suurust pinda tuli kaebaja kohta siiski
märkimisväärne hulk päevi (283 päeva) ning veel 283 päeva viibis kaebaja kambris, kus isiku
kohta oli küll rohkem kui 2,5 m2, kuid alla 3 m2, siis on õigustatud rahalise hüvitise
määramine. Hüvitise suurus peab vastama ühiskonna üldise heaolu tasemele ja arvestada
tuleb, et sellega ei riivataks õiglust. Kaebajale on tekitatud kahju väärikust alandavate
kinnipidamistingimustega eelkõige tingimustes viibimise pikaajalisusega. Põhjendatud ja
õiglane on mõista kaebajale inimväärikuse alandamise eest hüvitis välja summas 1100 eurot.
MENETLUSOSALISTE SEISUKOHAD APELLATSIOONIMENETLUSES
5. PJ palub apellatsioonkaebuses (täiendatud 11.08.2015, 30.10.2015 ja 11.12.2015)
halduskohtu 19.03.2015 otsuse resolutsiooni p-d 1 ja 2 tühistada.

                                                                                             5(10)
                                                                                    3-14-50937

Kaebaja loobus halduskohtu istungil 10 000 euro suurusest tervise kahjustamisega seotud
hüvitisenõudest, seega on lõplik kahjunõue 77 600 eurot. Halduskohus on jätnud kohatutele
põhjendustele toetudes rahuldamata kaebaja taotlused vastustaja asendamiseks Eesti
Vabariigiga, tunnistajate ülekuulamiseks ja 17.02.2015 kohtuistungi ning eelneva (katkenud)
kohtuistungi audio/videosalvestiste säilitamiseks.
Võttes arvesse kohtupraktikat, ei ole kaebaja kahjunõue liialdatud. Kohus on jätnud
tähelepanuta, et ükski kamber, milles kaebaja viibis, ei vastanud eluruumidele kehtestatud
nõuetele. Kaebaja tõi kambrid nr 78, 80, 121, 138 ja 402 eraldi välja seetõttu, et nendes
kambrites oli olukord erakordselt halb. Halduskohus ei ole süüvinud toimikus olevatesse
fotodesse, millest vähemalt kahel on selgelt näha ilma akendeta ruum koos tumedaks
tõmbunud nn Aasia tüüpi WC-ga. Akende, elektripistikute, panipaikade ja WC valgustuse
puudumine on VangS § 45 otsene rikkumine.
Kaebaja ei ole vanglalt nõudnud mingeid erilisi tehnilisi lahendusi. Kaebaja soovib vaid, et
valguse hulk ja intensiivsus oleks piisavad ega rikuks silmi. Arvestades vangla jäika
positsiooni, on vale halduskohtu seisukoht, et kaebaja oleks saanud paljud probleemid
lahendada otse vangla poole pöördudes. Enamik kaebaja pöördumisi on vangla poolt
tähelepanuta jäänud. Halduskohtule on loomuliku valguse nõue jäänud arusaamatuks. Kohus
on sidunud kaebaja etteheited loomuliku valguse vähesuse osas mitte sellega, et aknad on
ettenähtust väiksemad, vaid akna ees olevate trellidega.
Vale on kohtu väide, et nälgimine ei põhjusta kannatusi. Kohtu arutlused seoses näriliste,
suviste kõrgete temperatuuride ning sportimis- ja liikumisvõimalustega on elukauged ja
tuginevad vastustaja seisukohtadele. Kaebaja esitatud tõenditest nähtub selgelt, et ta on
laktoositalumatuse probleemiga pöördunud vangla poole alates vanglasse saabumise päevast
kokku seitsmel korral, lisaks mitmel korral suuliselt. Vangla toiduratsioonid ei ole nii suured,
et kaebaja saaks läbi ainult osaga sellest. Kaebajal oli pidev näljatunne. Olukorda, kus ravi või
meditsiinilist ettekirjutust ei täideta või tehakse seda suure hilinemisega, ei saa pidada
normaalseks ning see põhjustab kannatusi. Seoses küüneseenega ei saagi kaebajal olla
kirjalikke tõendeid teistel kinnipeetavatel selle esinemise kohta, sest tegemist on delikaatsete
isikuandmetega. Kaebaja vanglasse saabudes täidetud meditsiinikaardil on selgelt kirjas, et
kaebaja ei põe seenhaigusi. Kinnipeetavale vajaliku dieedi ja ravi keelamine on EIK praktikas
võrdsustatud piinamisega.
Vangla on tahtlikult kahju põhjustanud (VÕS § 104 lg 5), tekitades kaebajale raskeid vaimseid
ja füüsilisi kannatusi. Kaebaja on teinud vanglale korduvaid pöördumisi tema teise vanglasse
üleviimiseks. Vanglale oli tekkiv kahju ettenähtav.
6.   Tallinna Vangla palus kirjalikus vastuses jätta PJ apellatsioonkaebus rahuldamata.
Vastustaja jääb varem esitatud seisukohtade juurde.
Halduskohus ei ole menetlusnorme rikkunud seeläbi, et on jätnud rahuldamata PJ taotlused
vastustaja asendamiseks, tunnistajate ülekuulamiseks ning kohtuistungite audio/video-
salvestiste säilitamiseks. Kohus on taotlusi menetlenud ja rahuldamata jätmist kohtumäärustes
põhjendanud. Põhjendamatu on kaebaja väide, et kohtuotsus on erapoolik. Halduskohus on
pooli võrdselt kohelnud, kallutatust ühe poole kasuks ei ole otsusest võimalik välja lugeda.
7. Tallinna Vangla palub apellatsioonkaebuses tühistada halduskohtu 19.03.2015 otsus
kaebust rahuldavas osas ja teha asjas uus otsus, millega jätta kaebus täies ulatuses
rahuldamata.



                                                                                           6(10)
                                                                                   3-14-50937

Vastustaja ei nõustu kohtu seisukohaga, et WC alla jääv pind tuleb kambri pindala suuruse
arvestamisel välja arvata. Kinnipeetavate kambritele on sätestatud eluruumidele kehtestatud
nõuded. Ka väljaspool vanglat ei arvestata WC pinda ruumi kogupinnast välja. EIK lahendites
on enamasti WC pind arvatud kambripinnast välja seetõttu, et see ei asunud kambris ja
kinnipeetavad ei saanud seda igal hetkel kasutada. Tallinna Vangla kambrites, kus kaebaja
vaidlusalusel perioodil paiknes (v.a kartserikambrid), on WC kambris ning see on eraldiseisev
ruum. Kambrid 78 ja 80 on kartserikambrid, kus WC on kambris, kuid mitte iseseisva
ruumina. Käesolevas asjas on tõendatud, et kaebajale oli tagatud alati ühele isikule ettenähtud
põrandapinda rohkem, kui VSkE § 6 lg 6 ette nägi, seega oli vangla tegevus kooskõlas
siseriikliku õigusega ning kaebajat ei ole inimväärikust alandavates tingimustes hoitud. VSkE
§ 6 lg-t 6 ei ole põhiseadusevastaseks tunnistatud. Seega ei olnud vangla tegevus
õigusvastane. EIK ei ole oma lahendites seisukohal, et alla 3 m2 isiku kohta kambris on igal
juhul inimväärikust alandav. Ka praegusel juhul välistab muude tingimuste kompenseeriv
mõju EIÕK art 3 rikkumise.
8.   PJ palus kirjalikus vastuses jätta Tallinna Vangla apellatsioonkaebus rahuldamata.
Praeguse asja raames puuduvad kompenseerivad asjaolud täielikult. Kohtupraktikaga
kooskõlas ei ole vastustaja väide, et sanitaarsõlme alune pind tuleb arvata põrandapinna sisse.
VangS §-st 45 tuleneb, et ühele kinnipeetavale mõeldud minimaalse põrandapinna all tuleb
mõista vabaks liikumiseks mõeldud põrandapinda. Ka vastustaja väide pindala arvestamise
metoodika kohta on vale. Kuna Tallinna Vangla kambrite WC-d on maast laeni seintega
eraldatud ja ilma akendeta, ei saa neid arvata elamispinna hulka.


RINGKONNAKOHTU PÕHJENDUSED
9. Ringkonnakohus lahendab esmalt PJ taotluse tunnistaja ülekuulamiseks (I), seejärel PJ
apellatsioonkaebuse (II) ja Tallinna Vangla apellatsioonkaebuse (III) ning lõpuks jagab
menetluskulud (IV).
Ringkonnakohus on seisukohal, et halduskohus on ebaõigesti jätnud kinnipeetava isikliku
kambripinna suuruse arvutamisel kambri üldpinnast välja WC-aluse põrandapinna. Sellest
hoolimata on halduskohus lõppjäreldustes jõudnud õigele seisukohale, et kaebaja kasuks tuleb
Tallinna Vanglalt välja mõista mittevaraline kahju suuruses 1100 eurot. Seepärast muudab
ringkonnakohus HKMS § 200 p 4 alusel halduskohtu otsuse põhjendusi, asendades need
ringkonnakohtu otsuse põhjendustega, ning jätab halduskohtu otsuse resolutsiooni muutmata.
                                               I
10. PJ on esitanud apellatsioonkaebuses taotluse endise kinnipeetava AL-i tunnistajana
ülekuulamiseks, esitamata ühtegi põhjendust, millist asjaolu ta tunnistaja ütlustega tõendada
soovib. HKMS § 62 lg 2 kohaselt võtab kohus vastu ainult sellise tõendi ja korraldab selliste
tõendite kogumise ning arvestab asja lahendamisel ainult sellist tõendit, millel on asjas
tähtsust. Vastavalt HKMS § 62 lg 3 p-le 3 võib kohus keelduda tõendi kogumisest lisaks
lõikes 2 sätestatule, kui tõendi esitamise ja kogumise vajadust ei ole põhjendatud. Et PJ ei ole
kuidagi põhjendanud tunnistaja ülekuulamise vajadust, ei ole kohtul võimalik võtta
seisukohta, kas tunnistaja ütlused võiksid asjas tähtsust omada. Seetõttu jääb PJ taotlus
tunnistaja ülekuulamiseks HKMS § 62 lg 3 p 3 alusel rahuldamata.
                                              II
11. PJ apellatsioonkaebus tuleb jätta rahuldamata. Halduskohus on põhjendatult keeldunud
asjas tunnistajate üle kuulamisest ja eksperdi kaasamisest, kuna kambrite olukord, kus kaebaja

                                                                                          7(10)
                                                                                    3-14-50937

viibis, on asjas esitatud fotodega, kaebaja enda ja vastustaja selgitustega piisavalt tõendatud.
Taotlus eksperdi kaasamiseks oli asjakohatu, sest torutööde spetsiifika teadasaamine WC-poti
ühendamisel ei oleks kuidagi aidanud kaasa kaebaja kahjunõude lahendamisele.
12. Halduskohus on üksikasjaliselt võtnud arvesse ja hinnanud kõiki kaebaja poolt toodud
etteheiteid Tallinna Vangla elutingimustele. Isegi kui kaebaja poolt apellatsioonkaebuses
esitatud väited halduskohtu minetuste kohta otsuses oleks õiged, ei tooks see kaasa otsuse
tühistamist ega kaebajale suurema kahjuhüvise väljamõistmist, sest kogumis on halduskohus
hinnanud tõendeid ja tuvastanud asjas tähtsust omavad asjaolud õigesti. Ringkonnakohus
nõustub halduskohtu põhjendustega ega pea vajalikuks neid korrata.
13. Kaebajale väljamõistetud hüvitise suurus on kooskõlas Eesti kohtute poolt
väljamõistetavaga sarnastes vaidlustes. Ülerahvastatud kambris kinnipidamise korral tuleb
mittevaralise kahju tekkimist eeldada. RVastS § 9 lg 2 kohaselt tuleb mittevaraline kahju
hüvitada ennekõike proportsionaalselt õiguserikkumise raskusega. Mittevaralise kahju
hüvitise kogusumma kindlaksmääramine on seega kohtu individuaalne ja hinnanguline otsus,
mille puhul tuleb kõiki olulisi asjaolusid võtta arvesse kogumis (Riigikohtu halduskolleegiumi
10. oktoobri 2013. a otsus haldusasjas nr 3-3-1-38-13, p 21). Kannatanu alandava kohtlemise
kestus on seejuures oluline, kuid siiski vaid üks hüvitise määramisel arvestatav aspekt.

14. Vastuseks kaebaja väidetele märgib ringkonnakohus, et liikmesriigi kohtud ei pea
määrama hüvitisi samas suuruses, kui seda teeb EIK. Hüvitis ei tohi olla ebamõistlikult madal
võrreldes EIK praktikaga, kuid liikmesriigi kohtud võivad arvestada kohalikku
õigustraditsiooni ning riigi elatustaset ja üldist sissetulekute taset, samuti riigisisese
õiguskaitse paremat kättesaadavust, esitades selle kohta piisavad põhjendused (nr 42119/04:
Firstov/Venemaa, p 31, 36; 25604/06: Tomayly/Venemaa, p 10; 38967/10: Mets/Eesti, p 31).
Ringkonnakohtu hinnangul vastab halduskohtu poolt väljamõistetud hüvitis nendele
tingimustele. Asjas tuleb mh arvestada sellega, et kaebajat ei peetud vähem kui 3 m2 isikliku
ruumiga kambrites kinni järjest, vaid lühemate ajavahemike kaupa ning sellise kohtlemise
kogukestus oli 416 päeva (vt ka ringkonnakohtu põhjendusi otsuse III osas). Õigustraditsiooni
puutuvalt on avaliku võimu kandja poolt tekitatud mittevaralise kahju rahaline hüvitamine
Eestis erandlik ja piiratud. RVastS § 9 lg 1 näeb selle võimaluse ette vaid kõige olulisemate
põhiõiguste tõsiste riivete korral. Neid asjaolusid, Eesti keskmist elatustaset ja sarnastes
asjades väljamõistetud kahjusummasid arvestades ei ole halduskohus ringkonnakohtu
hinnangul eksinud kahjusumma suuruse hindamisel. Ringkonnakohtu otsuse jõustumisel saab
kaebaja teha vanglale avalduse talle väljamõistetud kahjusumma ülekandmiseks, näidates
selles täpsed andmed, kuhu tuleks kahjusumma üle kanda.

                                               III
15. Ringkonnakohus nõustub Tallinna Vangla seisukohaga, et kambri põrandapinna suuruse
arvestamisel tuleb WC alla jääv pind põrandapinna hulka arvata. Selles osas on halduskohtu
otsus olnud ekslik. Ringkonnakohus tugineb oma hinnangutes Riigikohtu 9. detsembri 2015. a
lahendile nr 3-3-1-42-15. Sellest hoolimata on halduskohus oma järeldustes jõudnud õigele
lõppresultaadile.

16. Tõele vastab, et vaidlusalusel perioodil kehtis VSkE § 6 lg 6 redaktsioonis, mis sätestas, et
kinnipeetavale on toas või kambris ette nähtud vähemalt 2,5 m2 põrandapinda. Asjaolu, et
vangla järgis PJ kambritesse paigutamisel siseriiklikku õigust, et muuda olematuks seda, et
kinnipeetava paigutamine kambrisse, kus tema vabas kasutuses oli põrandapinda alla 3 m2, on
vastuolus EIÕK art-ga 3. RVastS § 7 lg 1 ja § 9 lg 1 alusel kuulub hüvitamisele õigusvastaselt
tekitatud kahju. Nende sätete alusel ei kuulu hüvitamisele üksnes riigisisese õiguse

                                                                                           8(10)
                                                                                   3-14-50937

rikkumisega tekitatud kahju. Ka ratifitseeritud välisleping võib isikule luua kohtus kaitstava
subjektiivse õiguse, kui välislepinguga korraldatakse riigisiseseid suhteid ja seda pole vaja
konkretiseerida Eesti õigusega (Riigikohtu halduskolleegiumi 20. detsembri 2002. a otsus
asjas nr 3-3-1-58-02, p 11). Halduse tegevuse kooskõla riigisisese õigusega ei anna seega
garantiid tegevuse õiguspärasuse suhtes. Lisaks VSkE-le pidid vanglad arvestama muid
õigusnorme, sh PS §-e 10 ja 18 ning EIÕK art-t 3, mis võisid sõltuvalt kinnipidamise
asjaoludest kohustada tagama suuremat põrandapinda (vt Riigikohtu põhiseaduslikkuse
järelevalve kolleegiumi otsus asjas nr 3-4-1-9-14, p 41).

17. EIK on selgitanud nõudeid, millest kasvõi ühe rikkumine loob tugeva eelduse, et tegemist
on alandava kohtlemise ja EIÕK art 3 rikkumisega. Need nõuded on järgmised: a) igal
kinnipeetaval peab olema kambris isiklik magamisase; b) iga kinnipeetava käsutuses peab
olema vähemalt 3 m2 põrandapinda; c) kambri suurus peab võimaldama kinnipeetaval
mööbliesemete vahel vabalt liikuda (otsus asjades nr 42525/07 ja 60800/08: Ananyev
jt/Venemaa, p 148). Asjades, kus isiklik ruum jääb vahemikku 3 kuni 4 m2, saab EIÕK art 3
rikkumisega olla tegemist vaid juhul, kui isiku olukorda raskendasid muud puudused,
iseäranis seoses värskes õhus jalutamise võimalusega, juurdepääsuga loomulikule valgusele
või värskele õhule, ventilatsiooni või küttega, tualettruumi kasutamise privaatsusega või
põhiliste sanitaar- ja hügieeninõuetega (nt EIK otsused asjades nr 42525/07 ja 60800/08:
Ananyev jt/Venemaa, p 149; 8968/08: Jirsák/Tšehhi, p 64; 7334/13: Muršić/Horvaatia, p 57).
EIK on samas leidnud, et ka 3 m2-st väiksema kambripinna mõjusid võivad tasandada ja
väärikuse alandamise välistada muud kinnipidamistingimused, kui on tagatud
liikumisvabadus vangla või osakonna piires, võimalus viibida väljaspool kambrit ning
kinnipidamisasutuse üldine nõuetekohasus (nt asjad nr 9967/06: Belyayev/Venemaa, p-d 33–
36; 2689/12: Semikhvostov/Venemaa, p 79; 7334/13: Muršić/Horvaatia, p 56).

18. Riigikohus on oma lahendi nr 3-3-1-42-15 p-s 17 viidanud, et EIK praktikast ei tulene, et
ilma tualettruumi pindala ja mööblialust põrandat arvesse võtmata peab kinnipeetava
käsutuses igal juhul olema põrandapinda vähemalt 3 m2 või et soovitavalt võiks seda olla
vähemalt 4 m2. Sellist kohustust ei tulene ka Eesti õigusaktidest. Kui kohustust ei tulene
kehtivast õigusest, sh välislepingust, ei saa isik selle rikkumisele tugineda kahjuhüvitise
nõudmisel RVastS §-de 7 ja 9 alusel. Halduskohtu otsuse põhjendusi tuleb selles küsimuses
muuta.
19. Vangla poolt kohtule esitatud kokkuvõtvast tabelist (I kd tl 84-92) nähtuvalt peeti kaebajat
alla 3 m2 suuruse isikliku pinnaga (arvestades kambris olnud WC pinna kambripinna hulka)
kambrites kokku 416 päeva, mitte 566 päeva, nagu ekslikult leidis halduskohus. EIK praktika
kohaselt tuleb alla 3 m2 isikliku ruumi puhul art 3 rikkumist eeldada. Seejuures on vangla
ülesanne tuua kohtumenetluses välja asjaolud, mis lükkavad kõnealuse eelduse ümber. Lisaks
sellele on kohtlemise kestus oluline faktor, mida tuleb hinnata kogumis muude asjaoludega.
Ringkonnakohtu hinnangul ei ole vangla toonud välja selliseid neutraliseerivaid asjaolusid,
millest konkreetsel juhul saaks teha järelduse, et hoolimata ruumikitsikusest kambris ei saaks
kaebajale mittevaralise kahju tekkimist eeldada. Kaebaja sai iga päev ühe tunni värskes õhus
jalutada ning viibida väljaspool kambrit 4 tundi juhul, kui ta viibis avatud osakonnas.
Lukustatud kambris ja kartserikambris viibimise ajal oli seegi aeg piiratud. See piiratud
võimalus viibida väljapool kambrit ei ole piisav ruumikitsikuse neutraliseerimiseks, pigem on
EIK analoogseid olukordi käsitanud kinnipeetava olukorda veelgi halvendavana (otsus asjas
nr 5747/10: Jevšnik/Sloveenia, p 23). Sellest ei piisa EIÕK art 3 rikkumise välistamiseks. On
üldteada asjaolu, et Tallinna Vangla kambrid on amortiseerunud ja ebarahuldavate
sanitaartingimustega (vt ka pilte I kd tl 108-151). Selles kontekstis ei saa rääkida EIÕK art 3
rikkumise eelduse ümberlükkamisest vangla poolt. Teisalt ei ole kaebaja välja toonud selliseid

                                                                                          9(10)
                                                                                     3-14-50937

erandlikke asjaolusid, mis õigustaksid kahjunõude rahuldamist ka perioodi osas, mil kaebaja
viibis kambrites, kus tema isiklik pind jäi 3 ja 4 m2 vahele.
20. Ehkki halduskohus on ekslikult arvestanud päevade arvu, mil kaebaja viibis inimväärikust
riivavates tingimustes, ei ole kohtu hinnangul väljamõistmisele kuuluv kahjusumma ometi
väiksem, kui seda leidis halduskohus. Ringkonnakohtu hinnangul õigustab sellise summa
väljamõistmist asjaolu, et kaebaja olukorda halvendas vanglas talle ettenähtud dieedi
mittevõimaldamine ja sellest tulenevad vaevused. Ringkonnakohtu arvates on halduskohus
seda asjaolu alahinnanud. Asjaosaliste vahel puudub vaidlus selles, et kaebajal on
laktoositalumatus ning juba 2011. aastal nähti talle vangla arsti poolt ette vastav dieet (I kd tl
14). Vaidlus puudub ka selles, et seda dieeti ei võimaldatud kaebajal pidada kuni 24.07.2013,
mil vangla kinnitusel tagati talle laktoosivaba toit. Seega oli kaebaja ca 2 aasta kestel sunnitud
sööma osaliselt talle ebasobivat toitu ning ringkonnakohtu hinnangul tuleb pidada
tõenäoliseks, et see võis kaebajale põhjustada vaevusi, mis õigustavad tema kahjunõude
rahuldamise summas 1100 eurot, hoolimata sellest, et halduskohus eksis ruumikitsikuses
oldud päevade arvutamisel.
21. Kuivõrd halduskohus on kokkuvõttes õigesti tuvastanud kinnipidamistingimuste
õigusvastasuse ja kaebajale väärikuse alandamisega kaasnenud mittevaralise kahju tekkimise
ajal, mil kaebaja viibis kambrites, kus isiku kohta oli isiklikku ruumi alla 3 m2, ei ole Tallinna
Vangla apellatsioonkaebuse rahuldamiseks ja uue otsusega kaebaja kaebuse täies ulatuses
rahuldamata jätmiseks alust.
                                               IV
22. Tallinna Halduskohus vabastas 11.06.2014 määrusega PJ maksejõuetuse tõttu kaebuse
esitamisel 77 600 eurot suuruselt nõudelt 750 euro suuruse riigilõivu tasumisest.
Ringkonnakohus jätkas 28.04.2015 määrusega kaebajale menetlusabi andmist, mistõttu oli ta
riigilõivu tasumisest vabastatud ka apellatsioonkaebuse esitamisel. Apellatsioonkaebuse
esitamisel tasumisele kuulunud riigilõiv 750 eurot, mille tasumisest PJ oli menetlusabi korras
vabastatud, jääb HKMS § 118 lg 3 alusel riigi kanda. Tallinna Vangla oli apellatsioonkaebuse
esitamisel riigilõivu tasumisest HKMS § 15 lg-te 2 ja 3 ning § 104 lg 10 alusel vabastatud.
Muude menetluskulude kandmise kohta ei ole pooled ringkonnakohtule menetluskulude
nimekirja ja kuludokumente esitanud, mistõttu jäävad poolte võimalikud muud menetluskulud
HKMS § 109 lg 1 alusel nende endi kanda.




/allkirjastatud digitaalselt/     /allkirjastatud digitaalselt/      /allkirjastatud digitaalselt/
     Maret Altnurme                        Oliver Kask                       Kaire Pikamäe




                                                                                           10(10)

                           KOHTUOTSUS
                                EESTI VABARIIGI NIMEL


 Kohus                                  Tallinna Ringkonnakohus

 Otsuse tegemise aeg ja koht            11. august 2016. a, Tallinn

 Väärteoasja number                     4-16-3080

 Kohtukoosseis                          Meelika Aava, Pavel Gontšarov ja Sten Lind

 Sekretär                               Elina Huobolainen
 Tõlk                                   Irina Leetberg
 Väärteoasi                             Jevgeni Jakuševi väärteoasi KarS § 262 lg 1 järgi

 Apelleeritud kohtuotsus                Harju Maakohtu 30. mai 2016. a otsus

 Kohtuistungi toimumise aeg             10. august 2016. a

 Kaebuse esitaja                        menetlusalune isik Jevgeni Jakušev (ik 38707290389)

 Kohtuistungile ilunud isikud           Jevgeni Jakušev


RESOLUTSIOON
Jätta menetlusaluse isiku Jevgeni Jakuševi apellatsioon rahuldamata ja Harju Maakohtu
30. mai 2016. a otsus muutmata.

Edasikaebamise kord
Kohtuotsuse peale võib esitada kassatsiooni Riigikohtule kirjalikult 30 päeva jooksul alates
otsuse avalikult teatavakstegemisest. Kassatsiooni esitamise õigus on menetlusaluse isiku
advokaadist kaitsjal, kohtuvälisel menetlejal või tema advokaadist esindajal. Menetlusalusel
isikul on võimalik väärteomenetluses kassatsiooni esitamiseks taotleda kaitsjat riigi õigusabi
seaduses sätestatud korras.

ASJAOLUD JA MENETLUSE KÄIK
1. Harju Maakohtu 30.05.2016. a otsusega väärteoasjas nr 4-16-3080 tunnistati Jevgeni
Jakušev süüdi KarS § 262 lg 1 järgi ja talle mõisteti karistuseks arest 6 päeva. KarS § 66 lg 2
alusel määras kohus, et J. Jakušev võib talle määratud aresti kanda ositi, mitte vähem, kui 2
(kaks) ööpäeva korraga Põhja Prefektuuri Arestimajas (Rahumäe tee 6, Tallinn). Arest peab
olema kantud hiljemalt 15.07.2016.


                                                                                            1 (3)
J. Jakuševi poolt toimepandud rikkumine seisnes selles, et ta kuulas 26.01.2016. a kella 01:30
ajal ja 16.02.2016. a kell 22:26 ajal aadressil XXX, Tallinn, valjult muusikat, mis kostus
naaberkorterisse ja millega häiris oma naabreid öörahu ajal.

Karistuse mõistmisel lähtus kohus karistusliigi valikul menetlusaluse isiku süü suurusest ja teda
iseloomustavatest andmetest. Kohus leidis, et rahatrahvi määramine ei täidaks karistuse
põhieesmärki, kuna menetlusalusele isikule on juba varasemalt samalaadse rikkumise eest
rahatrahv määratud ning see karsitus ei mõjutanud teda väärtegudest hoiduma. Üldkasuliku töö
tegemisega J. Jakušev 30.05.2016. a kohtuistungi protokolli kohaselt ei nõustunud. Kuivõrd J.
Jakuševile määratud arest on esmakordne, siis võib jääda see sanktsioon alammäära lähedale.

2. Harju Maakohtu 30.05.2016. a otsuse peale esitas apellatsiooni menetlusalune isik J. Jakušev,
kes palub asendada temale mõistetud arest üldkasuliku tööga või rahalise karistusega.

3. Tallinna Ringkonnakohtu 29.06.2016. a määrusega jäeti J. Jakuševi kaebus käiguta, kuna
see oli esitatud puudusega. Ringkonnakohus andis J. Jakuševile tähtaja puuduse
kõrvaldamiseks kuni 08.07.2016. a.
07.07.2016.a kõrvaldas J. Jakušev ringkonnakohtu poolt märgitud puuduse ning esitas
nõuetekohase apellatsiooni, milles märkis ka, et soovib osaleda kohtuistungil.

RINGKONNAKOHTU SEISUKOHT
4. Ringkonnakohus, tutvunud maakohtuotsusega, sellele esitatud apellatsioonkaebusega ning
väärteo materjalidega, samuti ära kuulanud menetlusaluse isiku, leiab, et maakohtu otsus
väärteoasjas on seaduslik ja põhjendatud ning määruse tühistamiseks puudub alus.
Ringkonnakohtu arvates ei anna kaebuses toodud asjaolud alust maakohtu seadusliku ja
põhjendatud otsuse tühistamiseks.

4.1     Käesoleval juhul on maakohus põhjalikult põhjendanud J. Jakuševile mõistetud
karistuse suurust ja seda, miks tuleb teda põhikaristusena karistada arestiga. Kohtukolleegium
nõustub maakohtu seisukohaga, et rahatrahv ei täidaks J. Jakuševi suhtes enam karistuse
põhieesmärki ning ei paneks teda hoiduma uute samalaadsete väärtegude toimepanemisest.
Rahatrahv ei omaks J. Jakuševi suhtes kasvatavat mõju positiivse eripreventsiooni tähenduses.

Maakohus selgitas miks ei ole võimalik J. Jakuševile mõistetud karistuse asendamine
üldkasuliku tööga. Nimelt ei olnud J. Jakušev 30.05.2016. a toimunud kohtuistungil nõus
üldkasuliku töö tegemisega seetõttu, et tal ei ole selleks aega.
Kuigi J. Jakušev selgitas ringkonnakohtu istungil, et maakohus sai temast valest aru, nähtub
maakohtu 30.05.2016. a kohtuistungil üheselt, et J. Jakušev vastas kohtu küsimusele kas ta on
nõus üldkasulikku töö tegemisega, selgesõnaliselt, ei, tal pole aega (tl 28 pöördel).
KarS § 69 lg 1 kolmandast lausest tuleneb, et üldkasuliku tööga saab aresti või vangistuse
asendada üksnes süüdlase nõusolekul. Seega jättis maakohus põhjendatult ja seaduslikult J.
Jakuševile mõistetud aresti üldkasuliku tööga asendamata.

4.2 Seoses apellatsioonis toodud argumendiga karistuse asendamiseks ja nimelt, et
menetlusalusel isikul on haige ema kellega koos ta elab ning ema ei tohi närveerida, märgib
kohtukolleegium, et paraku ei ole sellised argumendid veenvad. J. Jakušev pani öörahu
rikkumised toime oma kodus, kuid haige ema olemasolu ja närveerimine politsei koju tuleku
tõttu, ei mõjutanud tema käitumist. Seega ei ole J. Jakušev eelnevalt eriti hoolinud oma
lähedaste tervise tõttu seoses oma rikkumistega ning kohtukolleegium leiab, et

                                                                                            2 (3)
apellatsioonkaebuses esitatud sellekohased põhjendused on otsitud selleks, et pääseda aresti
kandmisest.
Eeltoodust tulenevalt leiab kohtukolleegium, et J. Jakuševi põhjendused aresti asendamiseks ei
anna selleks alust.

Maakohus on arvestanud karistuse mõistmisel sellega, et isikule ei ole varem aresti mõistetud
ning mõistnud talle aresti sanktsiooni alammäära lähedale s.o 6 päeva. Samuti on kohus
arvestanud isiku töögraafikuga ning võimaldanud aresti kanda ositi, kuid mitte vähem kui 2
ööpäeva korraga. Kohtukolleegium leiab, et J. Jakuševile karistuseks määratud 6-päevane arest
vastab tema süü suurusele, kannab eesmärki mõjutada teda edaspidi hoiduma süütegude
toimepanemisest ning on kooskõlas õiguskorra kaitsmise huvidega. KarS § 48 kohaselt võib
kohus mõista aresti kuni 30 päeva. Seega jääb J. Jakuševile maakohtu poolt mõistetud arest alla
sanktsiooni keskmise määra.

5.    Eelnevast tulenevalt ja tuginedes VTMS § 147 lg 1 p-le 1 jätab ringkonnakohus
maakohtu kohtuotsuse muutmata ja apellatsiooni rahuldamata


/allkirjastanud digitaalselt/




                                                                                          3 (3)

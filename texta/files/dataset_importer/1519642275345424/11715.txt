                         KOHTUOTSUS
                              EESTI VABARIIGI NIMEL


Kohus                             Tartu Maakohus,
Kohtukoosseis                     Kohtunik Marge Tamme
Otsuse tegemise aeg ja koht       27. juuni 2016. a, Valga kohtumaja
Tsiviilasja number                2-16-103734
Tsiviilasi                        AS MiniCredit hagiavaldus L.M vastu võlgnevuse
                                  nõudes
Menetlusosalised ja nende         Hageja: AS MiniCredit (registrikood 11551909;
esindajad                         asukoht: Viru väljak 2, 10111 Tallinn; telefon: 619 1888;
                                  e-post: klienditeenindus@minicredit.ee)
                                  Hageja       esindaja:     Ingrid      Nook       (e-post:
                                  ingrid@minicredit.ee; telefon: 619 1888)
                                  Kostja: L.M (isikukood xxxxxxxxxxx; elukoht: x,x;
                                  telefon:x; e-post:x)
                                  Kostja eestkostja: N.K. (isikukood xxx; elukoht:x,x;
                                  telefon:x)


Kohtuistungi toimumise aeg        Kirjalik menetlus


RESOLUTSIOON

   1. Jätta AS MiniCredit hagiavaldus L.M vastu võlgnevuse nõudes rahuldamata.

   2. Jätta menetluskulud AS MiniCredit kanda.


Edasikaebamise kord


Otsuse peale võib edasi kaevata Tartu Ringkonnakohtule 30 päeva jooksul alates otsuse
kättetoimetamisest, kuid mitte hiljem kui viie kuu möödumisel otsuse avalikult
teatavakstegemisest. Kaebus võidakse lahendada kirjalikus menetluses, kui kaebuses ei
taotleta selle lahendamist istungil.

Kohus selgitab, et TsMS § 187 lg 6 kohaselt seaduses sätestatud tähtaja järgimiseks peab


                                           1
menetlusabi taotleja tegema tähtaja kestel ka menetlustoimingu, mille tegemiseks ta
menetlusabi taotleb, eelkõige esitama kaebuse. Kaebuse põhjendamiseks või riigilõivu
tasumiseks või kaebuses esineva sellise puuduse kõrvaldamiseks, mis on seotud menetlusabi
taotlemisega, annab kohus mõistliku tähtaja pärast menetlusabi andmise taotluse lahendamist,
kui nimetatud taotlus ei olnud esitatud põhjendamatult või tähtaja pikendamise eesmärgil. See
ei välista menetlustähtaja ennistamist.


ASJAOLUD

Hageja esitas 26.02.2016.a Pärnu Maakohtule maksekäsu kiirmenetluse avalduse L.Mlt 532
euro saamiseks. 18.03.2016.a esitas kostja eestkostja vastuväite. 05.04.2016.a määrusega
lõpetas Pärnu Maakohus kiirmenetluse ja andis nõude üle Tartu Maakohtule menetluse
jätkamiseks hagimenetluses. 07.04.2016.a määrusega jättis Tartu Maakohus avalduse käiguta
ning andis hagejale 14 päeva puuduste kõrvaldamiseks – nõuetekohase hagiavalduse
esitamiseks ning riigilõivu tasumiseks. 15.04.2016.a esitas hageja vormikohase hagiavalduse
koos tõenditega.

19.04.2016.a määrusega võttis Tartu Maakohus hagiavalduse menetlusse ning edastas
määruse koos hagiavaldusega ja selle lisadega kostja eestkostjale.

Hagiavaldus ja hageja nõue

Hagiavalduse kohaselt hageja on tarbimislaenude pakkumisele orienteeritud äriühing. Poolte
vahel toimub lepingu sõlmimine alljärgnevalt. Esmalt peab laenu sooviv isik ennast
registreerima hageja koduleheküljel ja esitama seejärel taotluse interneti või SMS teel. Enne
esmakordset laenutaotlemist peab laenu sooviv isik ennast identifitseerima AS Eesti Posti
kontorites või hageja esinduses. Kostja on ennast märgitud viisil identifitseerinud ja
kinnitanud, et on tutvunud www.minicredit.ee esitatud laenu tingimustega ja nendest täielikult
aru saanud. Samuti on kostja kinnitanud, et tingimused vastavad tema tahtele ja ta nõustub
nende täitmisega. Kostja on lisaks kinnitanud, et ta soovib laenu väljastamist laenutaotluses
toodud pangakontole; et tal puuduvad kehtivad maksehäired ja kõik eelnevalt laenuandja
poolt võetud laenud on õigeaegselt tagastatud. Pärast registreerimist, laenutaotluse esitamist ja
isiku identifitseerimist on pooled sõlminud laenulepingu. Pooltevaheline laenuleping on
sõlmitud viisil, et kostjal on võimalik sõlmitud lepingu alusel võtta korduvalt laenu.
Laenulepingu alusel on kostjale 11.03.2013.a üle kantud tema poolt taotletud laenusumma
200 EUR kostja poolt taotletud perioodiks 30 päeva. Märgitust tulenevalt oli laenusumma ja
intresside tasumise tähtajaks 10.04.2013.a. Samas ei ole kostja oma kohustusi tähtaegselt
täitnud ega laenu tähtaegselt tagastanud. Samuti pole kostja teatanud hagejale kohustuse
täitmist takistavast asjaolust ja selle mõjust kohustuse täitmisele.

Hageja palub:
   1. Mõista kostjalt L.M. hageja AS MiniCredit kasuks välja võlgnetav laenusumma 200
       Eurot, intress 8 Eurot, viivised summas 200 Eurot ja meeldetuletuste tasu summas 26
       Eurot;



                                               2
     2. Mõista kostjalt L.M. hageja AS MiniCredit kasuks välja viivised alates hagiavalduse
        esitamisest so. 15. aprill 2016 kuni põhinõude täieliku täitmiseni seaduses sätestatud
        viivisemääras, kuid mitte rohkem kui 200 Eurot;
     3. Hageja menetluskulud jätta kostja kanda;
     4. L.M. menetluskulud jätta tema enda kanda.


Kostja eestkostjale on 19.04.2016.a määrus kätte toimetatud 19.04.2016.a Kostja ei ole
vastuväidet esitanud

23.05.2016.a määrusega kohaldas Tartu Maakohus kirjaliku menetluse, andes pooltele aega
täiendavate tõendite ja seisukohtade esitamiseks.



MAAKOHTU PÕHJENDUSED

1.   Kohus, tutvunud kohtule esitatud kirjalike tõenditega ning hinnanud tõendeid kogumis,
     asub seisukohale, et hagi tuleb jätta rahuldamata.

2.   Hageja nõuab kostjalt laenulepingu alusel, mis on sõlmitud 11.03.2013.a nrx , põhiosa
     200 eurot, intress 8 eurot, viivised summas 200 eurot ja meeldetuletuste tasu summas 26
     eurot.

3.   Võlaõigusseaduse (VÕS) § 396 lg 1 kohaselt kohustub laenulepinguga üks isik
     (laenuandja) andma teisele isikule (laenusaaja) rahasumma või asendatava asja (laen),
     laenusaaja aga kohustub tagasi maksma sama rahasumma või tagastama sama liiki asja
     samas koguses ja sama kvaliteediga. VÕS § 402 kohaselt on tarbijakrediidileping
     krediidileping, millega oma majandus- või kutsetegevuses tegutsev krediidiandja annab
     või kohustub andma tarbijale krediiti või laenu. VÕS § 397 lg 1 sätestab, et majandus-
     või kutsetegevuses antud laenult tuleb maksta intressi. Muu laenulepingu korral tuleb
     intressi maksta üksnes juhul, kui see on kokku lepitud. VÕS § 76 lg 1 kohaselt tuleb
     kohustus täita vastavalt lepingule või seadusele. VÕS § 100 järgi kohustuse rikkumine on
     võlasuhtest tuleneva kohustuse täitmata jätmine või mittekohane täitmine, sealhulgas
     täitmisega viivitamine. VÕS § 101 lg 1 p 1 ja p 6 alusel kui võlgnik on kohustust
     rikkunud, võib võlausaldaja nõuda kohustuse täitmist ja rahalise kohustuse täitmisega
     viivitamise korral nõuda viivist. VÕS § 108 lg 1 kohaselt kui võlgnik rikub raha
     maksmise kohustust, võib võlausaldaja nõuda selle täitmist. VÕS § 113 lg 1 kohaselt
     rahalise kohustuse täitmisega viivitamise korral võib võlausaldaja nõuda võlgnikult
     viivitusintressi (viivis), arvates kohustuse sissenõutavaks muutumisest kuni kohase
     täitmiseni. Viivise määraks loetakse käesoleva seaduse §-s 94 sätestatud intressimäär,
     millele lisandub kaheksa protsenti aastas. Kui lepinguga on ette nähtud kõrgem
     intressimäär kui seadusjärgne viivisemäär, loetakse viivise määraks lepinguga ettenähtud
     intressimäär. VÕS § 415 lg 1 kohaselt tarbijalt ei või võlgnetavate maksete tasumisega
     viivitamisel nõuda käesoleva seaduse § 113 lõikes 1 sätestatud viivise määrast kõrgemat
     viivist. See ei välista ega piira krediidiandja õigust nõuda tarbijalt viivist ületava kahju


                                                3
     hüvitamist. Kokkulepe, millega võimaldatakse tarbijalt nõuda maksetega viivitamisel
     eelkõige käsiraha või leppetrahvi, on tühine.

4.   Kohus on tuvastanud, et poolte vahel on sõlmitud laenuleping nr x(tlk 29 – 33).
     Laenuleping on sõlmitud.11.03.2013.a. Kohtutoimikust nähtub, et L.M on esitanud
     laenutaotluse 11.03.2013.a (tlk 27). L.M on käinud tuvastamas isikusamasust
     15.02.2013.a (tlk 28 ja 28 pöördel) AS Eesti Post Viljandi postkontoris. 11.03.2013.a
     kandis laenuandja laenatava summa (200 eurot) L.M kontole (tlk 35). kohus juhib hageja
     tähelepanu, et maksekorraldusel on lepingu nr x, laenulepingul, mis on edastatud kohtule
     on laenulepingu numbriks x. Kostja eestkostja on esitanud vastuväite makseettepanekule,
     hagiavaldusele ei ole kostja eestkostja vastust ega vastuväidet esitanud.

5.   Kohus juhib tähelepanu, et kuigi kostja ning tema eestkostja ei ole ise laenulepingu
     tühisusele tuginenud, kuid kohus võib ja ka peab menetluses omal algatusel ilma vastava
     vastuväiteta tuvastama tehingu tühisuse, sest kohus ei saa lahendada asja lepingu alusel,
     mille kehtivust seadus imperatiivselt ei tunnusta (vt RKTKo nr 3-2-1-122-08 p 19,
     RKTKo nr 3-2-1-106-13 p 24).

6.   Tsiviilseadustiku üldosa seaduse (TsÜS) § 8 lg 1 sätestab, et füüsilise isiku teovõime on
     võime iseseisvalt teha kehtivaid tehinguid. Sama sätte lõike 2 kohaselt täielik teovõime
     on 18-aastaseks saanud isikul (täisealisel). Alla 18-aastasel isikul (alaealisel) ja isikul, kes
     vaimuhaiguse, nõrgamõistuslikkuse või muu psüühikahäire tõttu kestvalt ei suuda oma
     tegudest aru saada või neid juhtida, on piiratud teovõime. Täisealise isiku piiratud
     teovõime mõjutab isiku tehingute kehtivust üksnes ulatuses, milles ta ei suuda oma
     tegudest aru saada või neid juhtida. TsÜS § 8 lg 3 sätestab, et kui isikule, kes
     vaimuhaiguse, nõrgamõistuslikkuse või muu psüühikahäire tõttu ei suuda kestvalt oma
     tegudest aru saada või neid juhtida, on määratud kohtu poolt eestkostja, siis eeldatakse, et
     isik on piiratud teovõimega ulatuses, milles talle eestkostja on määratud. TsÜS § 11 lg 1
     kohaselt piiratud teovõimega isiku poolt seadusliku esindaja eelneva nõusolekuta tehtud
     mitmepoolne tehing on tühine, välja arvatud, kui seaduslik esindaja tehingu hiljem heaks
     kiidab. Kui isik on muutunud pärast tehingu tegemist teovõimeliseks, võib ta tehingu ise
     heaks kiita. TsÜS § 84 lg 1 kohaselt tühisel tehingul ei ole algusest peale õiguslikke
     tagajärgi. Tühise tehingu alusel saadu tagastatakse vastavalt alusetu rikastumise sätetele,
     kui seaduses ei ole sätestatud teisiti.

7.   Kohus on tuvastanud, et 05.09.2005.a Valga Maakohtu kohtuotsusega tsiviilasjas nr 2-59-
     05, jõustunud Tartu Ringkonnakohtu 24.11.2005.a otsusega nr 2-2-367-05, määrati L.Mle
     eestkostja ning välistati L.M puhul õigus iseseisvalt teostada tsiviilõiguslikke tehinguid ja
     õigustoiminguid. 30.11.2011.a määrusega Tartu Maakohus pikendas L.Mle määratud
     eestkostja ametiaega ning määras eestkoste kolmeks aastaks (kuni 29.11.2014.a).
     Eestkoste seati L.M kõigi asjade ajamiseks. 07.01.2015.a määrusega Tartu Maakohus
     pikendas L.M eestkostja ametiaega ning eestkoste on seatud L.M kõigi asjade ajamiseks.
     Seega on alates 24.11.2005.a kohtu poolt seatud L.M eestkoste kõikide asjade ajamiseks.
     Eeltoodust tulenevalt on 11.03.2013.a sõlmitud leping nr x tühine, sest lepingu
     sõlmimise ajal oli L.Mle määratud eestkoste. Lepingu sõlmimise ajal oli kohtulahendiga


                                                 4
     välistatud      L.M puhul õigus iseseisvalt teostada tsiviilõiguslikke tehinguid ja
     õigustoiminguid. Kohtutoimikust ei nähtu, et eestkostja oleks laenulepingu nr x hiljem
     heaks kiitnud, samuti ei esine muid TsÜS § 11 lg 3 või 4 nimetatud eeldusi. Seega on
     laenuleping nr x tühine ning hagi tuleb jätta rahuldamata, sest hageja nõue on esitatud
     lepingust tuleneva kohustuse mittetäitmisest, tühise lepingu täitmist aga ei ole võimalik
     nõuda, sh intressi ja ka viivist, sest tühine leping ei oma algusest peale õiguslikke
     tagajärgi, st ta ei too pooltele kaasa õigusi ja kohustusi.



                                         Menetluskulud

8.   Asja menetlenud kohus märgib menetluskulude jaotuse menetlusosaliste vahel
     kohtuotsuses (TsMS § 173 lg 1). TsMS § 162 lg 1 järgi hagimenetluse kulud kannab
     pool, kelle kahjuks otsus tehti.

9.   Kuna kohus hagi ei rahulda, siis tuleb menetluskulud jätta hageja kanda.


/allkirjastatud digitaalselt/
Marge Tamme
Kohtunik




                                              5

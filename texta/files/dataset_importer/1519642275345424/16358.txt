                          KOHTUMÄÄRUS
Kohus                                  Tartu Ringkonnakohus
Kohtukoosseis                          Agu Timmi, Tiina Pappel, Madis Ernits
Määruse tegemise aeg ja koht           05.05.2016, Tartu
Haldusasja number                      3-14-53062
Haldusasi                              Mihhail Abapolovi kaebus Tallinna Vangla tekitatud
                                       mittevaralise kahju hüvitamiseks summas 9660 eurot
Vaidlustatud kohtulahend               Tartu Halduskohtu 28.08.2015. a otsus
Menetluse alus ringkonnakohtus         Tallinna Vangla apellatsioonkaebus
Asja läbivaatamine                     Kirjalik menetlus
Menetlusosalised                       Kaebaja Mihhail Abapolov
                                       Vastustaja/apellant Tallinna Vangla


RESOLUTSIOON
1. Tühistada Tartu Halduskohtu 28.08.2015. a otsus ja lõpetada asja menetlus.
2. Tagastada tasutud riigilõiv summas 20 eurot V.A.                   arvelduskontole
   nr XXXXXXXXXXXXXXXXXXXX . Riigilõiv summas 269,80 eurot jätta Eesti
   Vabariigi kanda.

EDASIKAEBAMISE KORD
Määruse resolutsiooni punkti 1 peale võib esitada määruskaebuse otse Riigikohtule 15 päeva
jooksul määruse teatavakstegemisest.

ASJAOLUD JA MENETLUSE KÄIK

1. Tallinna Vangla registreeris 02.05.2014 kaebaja kahju hüvitamise taotluse (tl 18-20)
seoses ebainimlike ja alandavate kambritingimustega. Kaebaja hinnangul ei vastanud vangla
kinnipidamistingimused nõuetele, sest vaba isiklik pind kinnipeetava kohta oli reaalselt 1,5 m2,
väljaspool kambrit oli võimalik viibida ainult üks tund ööpäevas jalutusboksis, kamber oli
niiske ja rõske ning kambri valgustus ei vastanud kehtestatud nõuetele.

2. Tallinna Vangla tagastas 03.11.2014. a otsusega nr 5-18/14/12870-3 (tl 21-23p) kaebaja
kahju hüvitamise nõude perioodi 01.09.2010-01.05.2011 osas, sest kaebus ei olnud selles osas
tähtaegne, ja jättis nõude perioodi 02.05.2011-05.06.2012 osas rahuldamata.

3. Kaebaja esitas 03.12.2014 Tartu Halduskohtule kaebuse (tl 2-3) Tallinna Vanglalt
mittevaralise kahju hüvitamiseks. Kaebaja hinnangul oli talle tekkinud kahju tema
kinnipidamise tõttu Tallinna Vangla inimväärikust alandavates tingimustes perioodil
01.09.2010-05.06.2012 ja nõudis mittevaralise kahju hüvitamist iga Tallinna Vanglas viibitud
päeva eest 15 eurot. Kaebaja viibis ebapiisava põrandapinnaga kambris, kust välja sai ööpäevas
vaid üheks tunniks 15 m2 suurusesse jalutusboksi, mida pidi jagama ülejäänud viie
kambrikaaslasega. Ruumipuudustest tingituna tekkisid kaebajal rasked meeleolu langused,
õhupuudus ja ka pidev stress. Kaebaja sõnul ei olnud ta kuni otsuseni Tunis vs. Eesti teadlik, et
kambrid ei vasta CPT nõuetele.

4. Tartu Halduskohus rahuldas 28.08.2015. a otsusega (tl 70-74p) kaebuse osaliselt ning
mõistis Tallinna Vanglalt kaebaja kasuks välja 582 (viissada kaheksakümmend kaks) eurot.

MENETLUSOSALISTE PÕHJENDUSED RINGKONNAKOHTUS

5. Vastustaja esitas 25.09.2015 apellatsioonkaebuse (tl 82-88), milles palub tühistada
halduskohtu otsuse ning teha uue otsuse, millega jätta kaebus rahuldamata.
Vastustaja on seisukohal, et 01.09.2010-01.05.2011 osas on kaebus esitatud tähtaja
rikkumisega. Tähtaegseks saab kahju hüvitamise nõude lugeda seega üksnes perioodi
02.05.2011-05.06.2012 osas. Lisaks on halduskohus ebaõigesti arvestanud põrandapinna
arvestamisel kambri üldpinnast välja WC aluse pindala. Kaebaja on viibinud erinevates
vanglates ja kaebajat paigutati ka Tallinna Vanglas kinnipidamise perioodil erinevatesse
kambritesse. Mittevaralise kahju tekkimisest saab isik üldjuhul teada kohe, kuna selline kahju
on seotud isiku hingeliste üleelamiste ja sisemise rahuga. Kaebaja liikumispiirang tulenes
asjaolust, et ta viibis vanglas vahistatuna ning süüdimõistva kohtuotsuse jõustumisel piirati
tema liikumisvabadust. Arvestades vangla tingimusi kogumis, ei olnud need sellised, et oleksid
kaebajale kaebuses märgitud kannatusi põhjustanud. Kambrites, kus kaebaja viibis, oli osaliselt
avatav aken, tagatud oli loomulik valgustus, täiendava valgustusena olid laes valgustid ja seinal
kaks lampi, samuti oli sundventilatsioon ning nõutava temperatuuri kindlustas vanglas
keskküttesüsteem. Lisaks võimaldati dušši kasutamist ja voodipesu vahetati reeglina kaks korda
kuus. Igal kinnipeetaval oli oma voodikoht, padi, tekk, madrats, voodipesu. Öörahu kestis
22.00-06.00, millest tulenevalt sai kinnipeetav end korralikult välja puhata. Tagatud oli
mõningane meelelahutus, infovahetus ja suhtlemine lähedastega (helistamine, kirjavahetus,
lühiajalised kokkusaamised). Võimalik oli laenutada raamatuid ja lugeda ajalehti. Loa alusel
oli võimalik saada kambrisse isiklik raadio ja televiisor. Lisaks oli võimalik saada ka pakke,
sooritada sisseoste reeglina kaks korda kuus. Kinnipeetaval oli õigus liikuda värskes õhus iga
päev, võimaluste piires oli tagatud ka hõivetegevus.
Kambri põrandapinna suurus ei saa olla automaatselt rahalise hüvitise väljamõistmise aluseks,
sest hinnata tuleb ka seda, kas muid kannatusi isikule tegelikkuses kaasnes või mitte.
Halduskohtu otsusest ei nähtu hüvitise summa suuruse määramise konkreetsed kaalutlused ja
väljamõistetud hüvitise suurus on selline, mis ületab vanglas mitteviibivate inimeste õigustunde
piire.
Teatud õiguste kaitse läheb aja jooksul rangemaks ja täieneb. Kohtuotsustes öeldud
seisukohtadel ei saa olla riigi jaoks tagasiulatuvat mõju vaid mõju saab olla üksnes edasiulatuv.
Arvestades seda, et vangistustingimusi hinnatakse kogumis, ei riku ainuüksi 2,5 m2 kambri
põrandapinda isiku kohta tema õigusi.

6. Ringkonnakohus võttis 07.10.2015. a määrusega (tl 94-94p) vastustaja
apellatsioonkaebuse menetlusse ja kohustas kaebajat 21 päeva jooksul alates
apellatsioonkaebuse kättetoimetamisest apellatsioonkaebusele vastama, kuid kaebaja seda ei
teinud.

7. Ringkonnakohus asus 13.01.2016. a määruses (tl 98-98p) seisukohale, et käesolevas asjas
on kaebus esitatud halduskohtule hilinetult, ning kohustas kaebajat esitama ringkonnakohtule
kaebuse esitamise tähtaja ennistamise põhjendatud taotluse. Määrus edastati kaebaja

                                               2
rahvastikuregistris märgitud aadressile, mida kaebaja elukohana kinnitas kaebaja ema
13.02.2016 telefoni teel. 22.01.2016 tagastas aga AS Eesti Post ringkonnakohtule kaebajale
saadetud Tartu Ringkonnakohtu 13.01.2016. a määruse, kuna seda ei olnud pärast korduvaid
kättetoimetamise katseid võimalik kaebajale kätte anda.
Eelnevast tulenevalt andis ringkonnakohus 27.01.2016. a määrusega kaebajale uue tähtaja
kaebuse esitamise tähtaja ennistamise taotluse esitamiseks. 05.02.2016 tagastas AS Eesti Post
kohtule kaebajale saadetud Tartu Ringkonnakohtu 13.01.2016. a ja 27.01.2016. a määrused,
kuna neid ei olnud pärast korduvaid kättetoimetamise katseid võimalik kaebajale kätte anda.
Seejärel üritas kohus veelkord eelnimetatud määruseid 11.02.2016 ja 15.02.2016 kätte
toimetada, aga ka need katsed ebaõnnestusid. 15.02.2016 jäeti saadetis kaebaja postkasti.
Kaebaja ei esitanud kohtule 27.01.2016. a määruses märgitud tähtajaks (22.02.2016) kohtu
poolt nõutud dokumente. Ringkonnakohus andis veelkord 16.03.2016. a määrusega kaebajale
uue tähtaja kaebuse esitamise tähtaja ennistamise taotluse esitamiseks. 29.03.2016 tagastas AS
Eesti Post kohtule kaebajale saadetud Tartu Ringkonnakohtu 13.01.2016. a, 27.01.2016. a ja
16.03.2016. a määrused, kuna neid ei olnud pärast korduvaid kättetoimetamise katseid (I katse
esmaspäeval 21.03.2016 kell 10:56 ja II katse laupäeval 26.03.2016 kell 08:48) võimalik
kaebajale kätte anda.
Kohus andis 01.04.2016. a määrusega kaebajale uue tähtaja kaebuse esitamise tähtaja
ennistamise taotluse esitamiseks ja määras lahendi teatavakstegemise ajaks 05.05.2016.
Kättetoimetamise katsed (I katse kolmapäeval 06.04.2016 kell 9:55 ja II katse laupäeval
16.04.2016 kell 9:30) ebaõnnestusid ja seejärel jäeti saadetis kaebaja postkasti.

8. Kaebaja jättis ringkonnakohtule tähtaja ennistamise taotluse esitamata.

RINGKONNAKOHTU PÕHJENDUSED

9. Ringkonnakohus leiab, et Tartu Halduskohtu 28.08.2015. a otsus tuleb tühistada olenemata
vastustaja apellatsioonkaebuse sisust ja lõpetada asja menetlus.

10. Halduskohtumenetluse seadustiku (HKMS) § 197 lg 1 kohaselt kontrollib ringkonnakohus
apellatsiooni korras halduskohtu otsuse seaduslikkust ja põhjendatust üksnes
apellatsioonkaebusega vaidlustatud ulatuses ning lg 2 kohaselt ei ole ringkonnakohus seotud
apellatsioonkaebuse õiguslike põhjendustega. Kohtupraktikas on selgitatud, et ulatuses, milles
esimese astme halduskohtu lahend on vaidlustatud, kontrollib ringkonnakohus otsuse
seaduslikkust kõigist asja lahendamisel olulistest materiaalõiguslikest, protsessuaalsetest ja
tõendamisse puutuvatest aspektidest lähtudes (Riigikohtu halduskolleegiumi 15.01.2014. a
otsus nr 3-3-1-71-12, p 13.3; 13.11.2008. a otsus nr 3-3-1-26-08, p 11; 11.03.2004. a otsus
nr 3-3-1-8-04, p 24; 16.10.2002. a otsus nr 3-3-1-41-02, p 15). Seega on ringkonnakohtul
käesolevas asjas õigus kontrollida, kas halduskohus on kaebaja hüvitamiskaebuse õigesti
menetlusse võtnud.

11. Kohtu hinnangul ei ole käesolevas asjas halduskohtule esitatud kaebus tähtaegne. Asja
materjalidest nähtuvalt on Tallinna Vangla registreerinud kaebaja poolt esitatud kahjunõude
02.05.2014. Kaebaja on esitanud halduskohtule kaebuse mittevaralise kahju hüvitamise
nõudega 03.12.2014. Vangistusseaduse (VangS) § 11 lg 8 kohaselt on vangla tekitatud kahju
hüvitamiseks kinnipeetaval või vahistatul õigus halduskohtu poole pöörduda tingimusel, et
kinnipeetav või vahistatu on eelnevalt esitanud riigivastutuse seaduses (RVastS) sätestatud
korras kahju hüvitamise taotluse vanglale ning vangla on taotluse tagastanud või rahuldamata
või tähtaegselt läbi vaatamata jätnud. Seega tekib kohtu poole pöördumise õigus siis, kui vangla
on taotluse tagastanud või rahuldamata või tähtaegselt läbi vaatamata jätnud. RVastS § 18
lg-st 1 tuleneb vanglale 2-kuuline tähtaeg taotluse lahendamiseks. VangS § 11 lg-s 8 toodud

                                               3
kohtueelse menetluse läbimise järgselt kohtusse pöördumisele kehtib RVastS § 18 lg-st 2
tulenev 30-päevane kohtusse pöördumise tähtaeg. RVastS § 18 lg 2 reguleerib kohtusse
pöördumist ka taotluse tähtaegselt lahendamata jätmise korral (Riigikohtu 08.10.2008. a määrus
nr 3-3-1-41-08, p 9; 04.06.2013. a määrus nr 3-3-1-86-12, p 11). Seega peab kinnipeetav või
vahistatu juhul, kui haldusorgan jätab tema kahju hüvitamise taotluse RVastS § 18 lg-s 1
sätestatud tähtaja jooksul lahendamata, pöörduma kohtusse hiljemalt 30 päeva jooksul vanglale
esitatud taotluse läbivaatamiseks ettenähtud 2-kuulise tähtaja möödumisest. Kuna vangla on
antud juhul jätnud kaebaja taotluse tähtaegselt lahendamata, oli kaebajal kohustus esitada
halduskohtule kaebus, arvestades vanglale kahjunõude esitamise aega, hiljemalt 04.08.2014
(02.08.2014 oli laupäev), kuid kaebaja on kaebuse halduskohtule edastamiseks
vanglateenistusele üle andnud 03.12.2014. Seega on kaebus esitatud halduskohtusse
mittetähtaegselt.

12. HKMS § 71 lg 1 sätestab, et kui menetlusosaline lasi mööda seaduses sätestatud
menetlustähtaja, ennistab kohus tähtaja menetlusosalise avalduse alusel, kui menetlusosaline ei
saanud tähtaega järgida mõjuval põhjusel. Ringkonnakohus tegi antud asjas kaebajale tähtaja
ennistamise taotluse esitamise kohustamise kohta kokku neli määrust (13.01.2016, 27.01.2016,
16.03.2016, 01.04.2016), sest määruseid ei õnnestunud kaebajale kätte toimetada, kuna saaja ei
viibinud kohal ning esimesel kolmel korral ei olnud täidetud tsiviilkohtumenetluse seadustiku
(TsMS) § 326 lg 2 nõuded. HKMS § 72 lg 4 alusel kohaldatakse menetlusdokumendi
kättetoimetamisele TsMS §-e 306–315, 317 ja 319–327. TsMS § 326 lg 1 sätestab, et kui
menetlusdokumenti ei ole võimalik kätte toimetada, kuna seda ei saa üle anda saaja või tema
esindaja elu- või äriruumis, loetakse dokument kättetoimetatuks dokumendi panemisega elu-
või äriruumi juurde kuuluvasse postkasti või muusse sellesarnasesse kohta, mida saaja või tema
esindaja kasutab posti kättesaamiseks ja mis harilikult tagab saadetise säilimise. Sama
paragrahvi lõige 2 sätestab, et kättetoimetamine nimetatud viisil on lubatud üksnes juhul, kui
menetlusdokumenti on proovitud isikule isiklikult üle anda vähemalt kahel korral oluliselt
erinevatel kellaaegadel vähemalt kolmepäevase vahega ja menetlusdokumenti ei ole võimalik
kätte anda elu- või äriruumis viibivale muule isikule TsMS § 322 lg 1 või § 323 kohaselt. Seega
tuleb dokumente üritada üle anda viisil ja ajal, mil dokumentide üleandmine peaks olema
tõenäoliselt võimalik. Ringkonnakohus on määruseid üritatud kaebajale kätte toimetada
rahvastikuregistrijärgsele aadressile (seda elukohana kinnitas ka kaebaja ema telefoni teel)
kokku kümnel korral, neist kahel korral laupäeval (26.03.2016 ja 16.04.2016) ja kahel korral
jäeti saadetis ka postkasti (15.02.2016 ja 16.04.2016). Ringkonnakohtu hinnangul on tehtud
piisavalt mõistlikke pingutusi kaebajale dokumentide kättetoimetamiseks. Kuna määruseid üritati
kaebajale kätte toimetada ligi neli kuud, ja kahel korral on üritatud kirja kätte toimetada ka
laupäeval, saab seda lugeda seaduse mõtte kohaselt piisavalt erinevaks kättetoimetamise ajaks.
Lähtuvalt eeltoodust ja tulenevalt TsMS § 326 lg-st 1 loeb ringkonnakohus kaebajale
13.01.2016. a, 27.01.2016. a, 16.03.2016. a ja 01.04.2016. a määrused kätte toimetatuks
16.04.2016.

13. Kuna kaebus on esitatud halduskohtule mittetähtaegselt, siis on halduskohus võtnud
kaebaja kaebuse ebaõigesti menetlusse ja teinud otsuse mittelubatava kaebuse suhtes.
HKMS § 152 lg 1 p 2 kohaselt lõpetab kohus määrusega menetluse kaebetähtaja ületamise
korral vastavalt HKMS § 124 lg-le 2. HKMS § 124 lg 2 kohaselt lõpetab kohus määrusega asja
menetluse, kui kaebus on esitatud tähtaega rikkudes ja tähtaeg ei kuulu ennistamisele. Kaebaja
jättis vastamata apellatsioonkaebusele ja ei esitanud kohtule kaebetähtaja ennistamise põhjusi.
Lähtuvalt sellest ei ole ringkonnakohtule teada ka asjaolud, mis võiksid õigustada kaebetähtaja
ületamist. HKMS § 200 p 5 kohaselt on ringkonnakohtul apellatsioonkaebuse lahendamisel
õigus tühistada määrusega halduskohtu otsus osaliselt või täielikult ja jätta kaebus läbi
vaatamata või lõpetada asja menetlus. HKMS § 155 lg 3 ls 1 sätestab, et kui kaebuse jätab läbi

                                              4
vaatamata või menetluse lõpetab kõrgema astme kohus, tühistab ta ühtlasi määrusega alama
astme kohtu lahendi. Kuna Tartu Halduskohus on menetlenud tähtaja rikkumisega esitatud
kaebust, siis tühistab ringkonnakohus halduskohtu otsuse täielikult ja lõpetab asja menetluse.

14. HKMS § 104 lg 5 p 4 kohaselt tagastatakse tasutud riigilõiv, kui kohus lõpetab menetluse
HKMS § 152 lg 1 p 2 või p 4 alusel. Tartu Halduskohus vabastas 02.03.2015. a määrusega
(tl 24-26) kaebaja riigilõivu tasumise kohustusest 269,80 euro ulatuses kaebuse esitamisel ja
kohustas teda tasuma riigilõivu summas 20 eurot. Kaebaja eest tasus riigilõivu summas 20 eurot
V.A. (tl 30). Kuivõrd ringkonnakohus lõpetab menetluse HKMS § 152 lg 1 p 2 alusel, kuulub
asjas tasutud riigilõiv summas 20 eurot tagastamisele riigilõivu tasujale. Riigilõiv summas 20
eurot tuleb niisiis tagastada V.A. arvelduskontole nr XXXXXXXXXXXXXXXXXXXX .
Riigilõiv summas 269,80 eurot jääb Eesti Vabariigi kanda. Tallinna Vangla oli
apellatsioonkaebuse esitamisel riigilõivu tasumisest HKMS § 104 lg 10 alusel vabastatud.



  /allkirjastatud digitaalselt/   /allkirjastatud digitaalselt/   /allkirjastatud digitaalselt/
          Agu Timmi                       Tiina Pappel                    Madis Ernits




                                               5

                         KOHTUMÄÄRUS

 Kohus                            Tartu Maakohus

 Määruse tegemise aeg ja koht     3. märtsil 2016. a Tartu kohtumajas

 Kriminaalasja number             1-14-4325

 Kohtukoosseis                    Kohtunik Ingeri Tamm

 Kohtuistungi sekretär            Kristi Suvi
 Tõlk                             Anna Jänes
 Prokurör                         -

 Kriminaalasi                     Süüdimõistetu Anton Vaskini tingimisi enne tähtaja
                                  lõppemist      vangistusest     vabastamise otsustamine
                                  elektroonilise järelevalve alla
 Süüdimõistetu                    Anton Vaskin
                                  asukoht: XXXX; isikukood: 38703170327; elukoht
                                  vabanemisel: XXXX; töökoht: XXXX
 Kaitsja                          Monica Meristo-Dmitrijev

RESOLUTSIOON
Juhindudes kriminaalmenetluse seadustiku (edaspidi KrMS) § 426 lg-st 1, § 432 lg-test 3,
32, 33 kohtunik määras:

Vabastada Anton Vaskin temale Harju Maakohtu 02.06.2014. a otsusega kriminaalasjas
nr 1-14-4325 mõistetud vangistuse kandmisest tingimisi enne tähtaega koos
elektroonilisele valvele allutamisega.

KarS § 76 lg 5 alusel määrata Anton Vaskinile katseaeg ärakandmata karistusaja
ulatuses, s.o kuni 12.02.2018. a, ning allutada ta käitumiskontrolli nõuetele kuni katseaja
lõpuni.

Kohaldada Anton Vaskini suhtes elektroonilist järelevalvet kestusega 4 (neli) kuud alates
elektroonilise järelevalve seadme keha külge kinnitamisest.

Katseajal on Anton Vaskin kohustatud järgima KarS § 75 lg-s 1 sätestatud
kontrollnõudeid ning täitma talle pandud kohustusi:

                                              1
   1. elama kohtu määratud alalises elukohas XXXX;
   2. ilmuma kriminaalhooldaja määratud ajavahemike järel kriminaalhooldusosakonda
      registreerimisele;
   3. alluma kriminaalhooldaja kontrollile oma elukohas ning esitama talle andmeid oma
      kohustuste täitmise ja elatusvahendite kohta;
   4. saama kriminaalhooldusametnikult eelneva loa elukohast lahkumiseks Eesti
      territooriumi piires kauemaks kui viieteistkümneks päevaks;
   5. saama kriminaalhooldusametnikult eelneva loa elu-, töö- või õppimiskoha
      vahetamiseks;
   6. saama kriminaalhooldusametnikult eelneva loa Eesti territooriumilt lahkumiseks ja
      väljaspool Eesti territooriumi viibimiseks.

KarS § 75 lg 2 p-de 21, 4, 7, 9 alusel määrata Anton Vaskinile katseajaks järgmised
kohustused:
   1. mitte omada või tarvitada narkootilisi või psühhotroopseid aineid;
   2. asuda tööle hiljemalt 2 (kahe) nädala jooksul alates vangistusest vabastamisest või
      võtta end selle aja jooksul Eesti Töötukassas töötuna arvele;
   3. mitte      suhelda       kriminaalkorras       karistatud       isikutega     ilma
      kriminaalhooldusametniku eelneva loata;
   4. alluda elektroonilisele valvele.

KarS § 78 p 2 kohaselt hakkab katseaeg kulgema alates kohtulahendi jõustumisest.

Edasikaebamise kord
Käesoleva kohtumääruse peale on kohtumenetluse pooltel, samuti menetlusvälisel isikul, kui
kohtumäärusega on piiratud tema õigusi või seaduslikke huve, õigus esitada Tartu Maakohtule
kirjalik määruskaebus 15 päeva jooksul, alates päevast, mil isik sai vaidlustatavast
kohtumäärusest teada või pidi teda saama.


Menetluse käik ja asjaolud

Anton Vaskinit karistati Harju Maakohtu 02.06.2014. a otsusega kriminaalasjas nr 1-14-4325
KarS § 184 lg 2 p 2 järgi 4 aasta pikkuse vangistusega. KarS § 68 lg 1 alusel arvestati Anton
Vaskini karistusaja algust alates 12.02.2014. a. Kohtuotsus jõustus 23.09.2014. a.

Kinnipeetava karistusaeg algas 12.02.2014. a ja lõppeb 12.02.2018. a. Anton Vaskinil avanes
ennetähtaegse vabanemise võimalus elektroonilise järelevalve kohaldamisega 12.02.2016. a.
olles ära kandnud vähemalt poole mõistetud karistusajast, kuid mitte vähem kui neli kuud.

Anton Vaskin on andnud nõusoleku tema tingimisi ennetähtaegsel vabanemisel elektroonilise
valve kohaldamiseks. Tartu Vangla toetab Anton Vaskini tingimisi ennetähtaegset vabastamist
elektroonilise järelevalve alla.

Kriminaalhooldaja arvamusest nähtub, et vabanemisel on Anton Vaskinil olemas kindel
elukoht tema vanematele kuuluvas korteris, mis vastab elektroonilise valve kohaldamise
tingimustele. Samuti on tal olemas töökoht XXXX. Suhted lähedastega on head ja toetavad.
Elektroonilise valve kestus võiks olla 4 kuud ja käitumiskontrolli nõuetele allutada 14 kuuks.
Kohtumenetluse poolte seisukohad

                                              2
Abiprokurör Meelis Juursoo esitas kirjaliku arvamuse, milles leiab, et on alus vabastada Anton
Vaskin tingimisi enne tähtaega elektroonilise valve kohaldamisega. Tema käitumine vanglas
on olnud positiivne ning uute kuritegude toimepanemise tõenäosus on madal.

Süüdimõistetu Anton Vaskin selgitas kohtus, et soovib vabaneda elektroonilise järelevalve alla.
Vangistus on pannud ta mõtlema sellele, et võib pere kaotada. Narkootilisi aineid ei tarvita ta
enam alates 2008. a.

Kaitsja Monica Meristo-Dmitrijev toetas Anton Vaskini ennetähtaegset vabastamist, kuna ta
on vanglas käitunud õiguskuulekalt, läbinud kõik programmid. Selleks oli vaja pikaajalist
vangistust, et aru saada, et võib pere kaotada, kui end käsile ei võta.

Kohtuniku seisukoht

Anton Vaskin kannab käesoleval ajal karistust tahtliku esimese astme kuriteo toimepanemise
eest. KarS § 76 lg 2 p 1 kohaselt võib kohus esimese astme kuriteo tahtlikus toimepanemises
süüdimõistetud isiku katseajaga tingimisi enne tähtaega vangistusest vabastada, kui
süüdimõistetu on tegelikult ära kandnud vähemalt poole mõistetud karistusajast, kuid mitte
vähem kui 4 kuud, ning isik nõustub käesoleva seadustiku § 75 lõike 2 punktis 9 sätestatud
elektroonilise valve kohaldamisega.

Käesolevaks ajaks on Anton Vaskin temale mõistetud karistusajast ära kandnud vähemalt
poole, üle kahe aasta. Samuti on ta andnud nõusoleku elektroonilise valve kohaldamiseks.
Seega on olemas KarS § 76 lg 2 p-st 1 tulenev formaalne alus tema vangistusest
ennetähtaegseks vabastamiseks koos elektroonilise valve kohaldamisega.

Kriminaalhooldaja hinnangul on Anton Vaskini vabanemisjärgne elukoht aadressil XXXX
sobiv elektroonilise valve kohaldamiseks. Kinnipeetava abikaasa ja vanemad andsid nõusoleku
elektroonilise valveseadme paigaldamise kohta. Seega on täidetud ka elektroonilise valve
kohaldamise formaalsed eeldused.

KarS § 76 lg 4 kohaselt arvestab kohus tingimisi enne tähtaega vangistusest vabastamise
otsustamisel kuriteo toimepanemise asjaolusid, süüdlase isikut, varasemat elukäiku ning
käitumist karistuse kandmise ajal, samuti tema elutingimusi ja neid tagajärgi, mida võib
süüdlasele kaasa tuua tingimisi enne tähtaega karistusest vabastamine.

Anton Vaskinit on kriminaalkorras karistatud varasemalt kolmel korral – Harju Maakohtu
18.10.2007. a otsusega röövimise eest, Harju Maakohtu 19.06.2008. a otsusega narkootilise
aine suures koguses ebaseadusliku omandamise, valdamise ja edasiandmise eest ning Harju
Maakohtu 18.08.2009. a otsusega kehalise väärkohtlemise ja avaliku varguse eest. Käesoleval
hetkel kannab ta karistust suures koguses narkootilise aine ebaseadusliku omandamise ja
valdamise. Vangistuses viibib Anton Vaskin alates 12.02.2014. a, mil ta kahtlustatavana kinni
peeti. Karistust kannab ta vanglas teist korda.

Anton Vaskin on varasemalt viibinud kriminaalhooldusel kolmel korral – Harju Maakohtu
18.10.2007. a, 19.06.2008. a ja 18.08.2009. a otsuste alusel. Ühel korral pani ta toime uue
kuriteo, mille eest mõistetud karistus liideti Harju Maakohtu 18.08.2009. a otsusega mõistetud
karistusele. Samas ei määranud kohus Anton Vaskinile reaalset vangistust, vaid asendas selle
üldkasuliku tööga. Kuna Anton Vaskin ei suutnud nõuetekohaselt üldkasuliku töö tunde ära
teha ning rikkus registreerimiskohustust, pööras kohus ärakandmata karistuse osa Harju

                                              3
Maakohtu 30.01.2013. a määrusega täitmisele. Kuigi varasemad karistused ei ole suutnud
mõjutada teda seadusekuulekat eluviisi järgima, ei ole ta varasemalt nii pikalt vangistuses, üle
2 aasta, viibinud. Harju Maakohtu määrusega pöörati täitmisele 1 kuu ja 24 päeva vangistust.

Anton Vaskinil on vabanemisel kindel elukoht, mis on sobilik elektroonilise järelevalve
paigaldamiseks. Samuti on tal vabanemisel olemas kindel töökoht XXXX, mille kohta on
garantii andnud ettevõtte osanik O.Z. Töökoha olemasolu on oluline, kuna vangla
iseloomustusest nähtub, et kuriteo sooritas ta suurema sissetuleku saamiseks. Tasumata
nõudeid on tal 1622,66 eurot ning vabanemisfondis 1500 eurot. Samuti on tema perekond nõus
teda majanduslikult toetama. Kinnipeetava suhted lähedastega on head.

Positiivne on asjaolu, et ajavahemikul 17.04. – 31.08.2015. a läbis Anton Vaskin riigikeele
kursuse A2 tasemel ning alates 16.11.2015. a alustas ta riigikeele taseme B1 kursuse läbimist.
Ajavahemikul 08.01-10.02.2016. a läbis ta sotsiaalprogrammi „Õige Hetk“. Tartu Vangla
27.04.2015. a käskkirjaga nr 6-3/75 määrati Anton Vaskin ajavahemikuks 04.05. – 31.08.2015.
a majandustöödele. Samuti puuduvad tal kehtivad distsiplinaarkaristused. Vangla
iseloomustuse kohaselt on Anton Vaskini poolt uue kuriteo toimepanemise tõenäosuseks kahe
aasta jooksul 21% ja vägivaldse kuriteo toimepanemise tõenäosus 29%.

Eeltoodust tulenevalt leiab kohus, et on põhjendatud vabastada Anton Vaskin vangistusest
tingimisi enne tähtaega tema allutamisega elektroonilisele järelevalvele. Tal on olemas kindel
elu- ja töökoht ning toetavad suhted lähedastega. Kohtu hinnangul on karistuse mõistmise
eesmärke võimalik Anton Vaskini suhtes saavutada karistuse kandmise jätkamisega vabaduses.
Tal on selleks olemas motivatsioon, et pere püsimajäämise nimel end kokku võtta ja edaspidi
elada seadusekuulekalt. Vangla iseloomustusest nähtub, et Anton Vaskin vajab toetust oma
eesmärkide realiseerimiseks. Kriminaalhooldusel viibimine aitab teostada tema suhtes
vangistusjärgselt järelevalvet ning mõjutada teda jätkama õiguskuuleka eluviisiga.

Selleks, et uute kuritegude toimepanemise riski maandada, tuleb Anton Vaskinile määrata
kriminaalhooldaja poolt vajalikuks peetud kohustused: asuda tööle hiljemalt 2 nädala jooksul
alates vabanemisest või võtta end töötuna arvele ja mitte suhelda kriminaalkorras karistatud
isikutega ilma kriminaalhooldaja sellekohase loata. Tulenevalt toimepandud süüteo iseloomust
ei tohi ta omada ega tarvitada narkootilisi või psühhotroopseid aineid. Samuti tuleb ta allutada
elektroonilisele valvele, vastava nõusoleku on ta andnud.

Kuna Anton Vaskin on toime pannud tahtliku esimese astme kuriteo, on võimalik talle KarS §
751 lg 3 p 2 alusel määrata elektrooniline valve kestusega 1-12 kuud. Kohus leiab, et 4 kuud on
selleks piisav aeg, mille jooksul on Anton Vaskinil rangelt kontrollitud tingimustes võimalus
näidata, et ta soovib edaspidi elada õiguskuulekalt.

KarS § 76 lg 5 sätestab, et katseaeg määratakse ärakandmata karistusaja ulatuses, kuid mitte
lühemana kui 6 kuud. Anton Vaskini karistuse kandmise aeg lõpeb 12.02.2018. a, mistõttu
tuleb katseaja lõpuks määrata nimetatud kuupäev. KarS § 76 lg 5 teise lause kohaselt allutatakse
süüdlane katseajaks KarS §-s 75 sätestatud käitumiskontrollile, kuid mitte rohkem kuni
kahekümne neljaks kuuks. Kohus leiab, et Anton Vaskin tuleb allutada käitumiskontrollile kogu
katseajaks, et aidata tal hoiduda edaspidi uute kuritegude toimepanemisest.

/allkirjastatud digitaalselt/
Ingeri Tamm
kohtunik


                                               4

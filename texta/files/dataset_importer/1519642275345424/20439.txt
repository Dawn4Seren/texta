                           KOHTUMÄÄRUS
 Kohus                                Pärnu Maakohus
 Kohtunik                             Ivika Sillaots
 Kohtujurist                          Ave Inno
 Määruse tegemise aeg ja koht         24. märts 2016, Pärnu
 Tsiviilasja number                   2-16-3326

 Tsiviilasi                           L.P.’i ja K.P.’i hagi M.A.’i vastu elatise väljamõistmiseks
 Menetlustoiming                      Hagiavalduse     menetlusse   võtmisest   keeldumine,   kirjalik
                                      menetlus
 Menetlusosalised ja nende            Hageja 1: L.P., isikukood xxxxxxxxxxx
 esindajad                            Hageja 2: K.P., isikukood xxxxxxxxxxx
                                      Hagejate seaduslik esindaja A.P., isikukood xxxxxxxxxxx,
                                      elukoht Xxxxxxxxxxx; e-post: xxxxxxxxxxx
                                      Kostja: M.A.

RESOLUTSIOON
  1. Jätta L.P.’i ja K.P.’i hagi M.A.’i vastu elatise väljamõistmiseks menetlusse võtmata
     ja tagastada koos lisadega esitajale.
  2. Menetluskulud jäävad hagejate kanda.

Edasikaebamise kord
Määruse peale võib esitada määruskaebuse Tallinna Ringkonnakohtule Pärnu Maakohtu kaudu
15 päeva jooksul kohtumääruse määruskaebuse esitajale kättetoimetamisest alates.

Asjaolud ja kohtu põhjendused
L.P. ja K.P. esitasid 29.02.2016 hagi M.A.i vastu elatise väljamõistmiseks.
Kohus, tutvunud esitatud hagiavaldusega, leiab, et selle menetlusse võtmisest tuleb keelduda.
Tsiviilkohtumenetluse seadustiku (TsMS) § 3 lg 1 kohaselt kohus menetleb tsiviilasja, kui isik
pöördub seaduses sätestatud korras kohtusse oma eeldatava ja seadusega kaitstud õiguse või huvi
kaitseks. TsMS § 371 lg 2 kohaselt kohus võib jätta hagiavalduse menetlusse võtmata, kui hagi ei
ole esitatud hageja seadusega kaitstud õiguse ega huvi kaitseks või eesmärgil, millele riik peaks
andma õiguskaitset, või kui hagiga ei ole hageja taotletavat eesmärki võimalik saavutada.
Perekonnaseaduse (PKS) § 82 sätestab, et vanemate ja laste vastastikused õigused ja kohustused
tulenevad laste põlvnemisest, mis on kindlaks tehtud seaduses sätestatud korras. PKS § 84 lg 1
                                                                                            2-16-3326

kohaselt lapse isa on mees, kes on lapse eostanud. Loetakse, et lapse on eostanud mees: 1) kes on
lapse sünni ajal lapse emaga abielus; 2) kes on isaduse omaks võtnud või 3) kelle isaduse on
tuvastanud kohus.
PKS § 96 järgi on ülalpidamist kohustatud andma täisealised esimese ja teise astme ülenejad ja
alanejad sugulased. Seega ülalpidamiskohustuse tekkimise (ja kohtu kaudu selle kohustuse
täitmise nõudmise) eelduseks on, et lapse põlvnemine isast on seaduses sätestatud korras kindlaks
tehtud.
L.P.i ja K.P.’i isa on seaduses ettenähtud korras kindlaks tegemata. Hagiavaldusele lisatud hagejate
sünnitunnistustel ei ole kannet isa kohta. Rahvastikuregistri andmebaasis andmeid L.P.i ja K.P.i
isa kohta ei ole, seega hagejate sünniaktides kanne isa kohta puudub.
Eeltoodust tulenevalt ei ole L.P.il ja K.P.il õiguslikku alust nõuda M.A.ilt elatist ning M.A.il ei ole
L.P.i ja K.P.i ülalpidamise kohustust. Hagiga ei ole taotletavat eesmärki võimalik saavutada.
Eeltoodu alusel ja juhindudes TsMS § 371 lg 2 punktidest 1 ja 2, kohus keeldub hagiavalduse
menetlusse võtmisest. TsMS § 372 lg 4 alusel kohus tagastab avalduse selle esitajale.
TsMS § 372 lg 6 sätestab, et kui kohus keeldub hagiavalduse menetlusse võtmisest ja tagastab selle
määrusega, siis loetakse, et avaldust ei ole esitatud ja hagi ei ole olnud kohtu menetluses.

Hagejatel on õigus esitada elatise nõue uuesti pärast isaduse kindlakstegemist või koos põlvnemise
tuvastamise hagiga. Kui põlvnemise tuvastamise hagi esitatakse koos elatise nõudmise hagiga, siis
ei võeta riigilõivu põlvnemise tuvastamise hagi läbivaatamisel (riigilõivuseadus § 22 lg 1 p 3).

TsMS § 168 lg 1 alusel jäävad menetluskulud hagejate kanda. Teadaolevaid hüvitatavaid
menetluskulusid asjas tekkinud ei ole.


/allkirjastatud digitaalselt/
Ivika Sillaots
Kohtunik




                                                                                                 2 (2)

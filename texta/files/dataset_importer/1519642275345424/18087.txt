                             KOHTUMÄÄRUS
 Kohus                                   Tallinna Ringkonnakohus, kriminaalkolleegium
 Määruse tegemise aeg ja koht            18. aprill 2016, Tallinn, kirjalik menetlus
 Kriminaalasja number                    1-15-3364
 Kohtukoosseis                           Ivi Kesküla, Orvi Tali, Urmas Reinola
 Vaidlustatud kohtulahend                Harju Maakohtu 15. märtsi 2016 määrus, millega jäeti Ilja
                                         Morozovi taotlus Harju Maakohtu 29. mai 2015 otsusega
                                         KarS § 75 lg 1 p 1-6 alusel talle määratud käitumiskontrolli
                                         nõuete edasisest järgmisest ja KarS § 75 lg 2 p 1 alusel talle
                                         käitumiskontrolli ajaks määratud kohustuste täitmisest
                                         vabastamiseks rahuldamata
 Kaebuse esitaja ja kaebuse liik         süüdimõistetu Ilja Morozov (ik. 38603060224),
                                         määruskaebus


RESOLUTSIOON
Harju Maakohtu 15. märtsi 2016 määrus jätta muutmata ja Ilja Morozovi määruskaebus
rahuldamata.

EDASIKAEBAMISE KORD
Käesoleva määruse peale saab advokaadi vahendusel esitada määruskaebuse Riigikohtule Tallinna
Ringkonnakohtu kaudu 15 päeva jooksul alates päevast, mil kaebuse esitaja sai vaidlustatavast
kohtumäärusest teada või pidi teada saama.

ASJAOLUD JA MENETLUSE KÄIK
1. Harju Maakohtu 29. mai 2015 otsusega nr 1-15-3364 tunnistati Ilja Morozov süüdi
KarS § 3891 lg 1 (kuriteo toimepanemise ajal KarS § 3891 lg 2) järgi kvalifitseeritud kuriteo
toimepanemises ja karistati vangistusega 2 aastat ja 6 kuud.
KarS § 68 lg 1 alusel loeti karistusest kantuks I. Morozovi poolt eelvangistuses viibitud aeg
29.03.2012 – 30.03.2012, s.o 2 päeva vangistust, seega ärakandmata karistuseks jäi 2 aastat 5 kuud
ja 28 päeva vangistust. Juhindudes KarS § 74 lg 1, 3 sätetest ei pööratud I. Morozovile mõistetud
karistust täitmisele, kui ta ei pane 3-aastase pikkuse katseaja jooksul toime uut kuritegu ning täidab
talle KarS § 75 lg 1 p 1 – 6 sätestatud käitumiskontrolli ajaks pandud kontrollnõudeid ja kohustusi.
I. Morozovit kohustati katseajal täitma KarS § 75 lg 1 p 1 – 6 sätestatud kontrollnõudeid.
KarS § 75 lg 2 p 1 alusel kohustati I. Morozovit heastama Eesti Vabariigile Maksuameti kaudu
kuriteoga tekitatud kahju summas 70 000 eurot järgmiselt - 30 000 eurot makstakse ühekordse
maksena 14 päeva jooksul pärast kohtuotsuse jõustumist; 40 000 eurot makstakse 30 kuu jooksul


                                                                                                         1
võrdsete osade kaupa ehk 1333,33 eurot kuus alates 2 kuu möödumisest kohtuotsuse jõustumise
päevast. Kohtuotsus jõustus 30.05.2015.
2. I. Morozov esitas 16. veebruaril 2016 Harju Maakohtule taotluse, millest ta soovib edaspidi
vabaneda temale Harju Maakohtu 29. mai 2015 otsusega nr 1-15-3364 mõistetud käitumiskontrolli
nõuete ja kohustuste täitmisest. Taotlust põhjendab I. Morozov asjaoluga, et ta on täitnud temale
pandud kohustusi alates 29. maist 2015 nõuetekohaselt ehk enam kui kuue kuu jooksul ning ta
jätkab nende täitmist. Kohtuotsusega kohustati I. Morozovit heastama Eesti Vabariigile
Maksuameti kaudu kuriteoga tekitatud kahju summas 70 000 eurot järgmiselt – 30 000 eurot
makstakse ühekordse maksena 14 päeva jooksul pärast kohtuotsuse jõustumist ja 40 000 eurot
makstakse 30 kuu jooksul võrdsete osade kaupa ehk 1333,33 eurot alates kahe kuu möödumisest
kohtuotsuse jõustumise päevast.
3. Kriminaalhooldusametnik J. Dolzinkova esitas kohtule 23. veebruaril 2016 arvamuse
hooldusaluse I. Morozovi taotluse suhtes.
I. Morozov võeti Tallinna Vangla Lääne Harju kriminaalhooldusosakonnas arvele 29.05.2015,
katseajaga kuni 28.05.2018. Esmakohtumine kriminaalhooldusalusega toimus 10.06.2015 ja
ajavahemikul 10.06.2015 – 22.02.2016 on toimunud kokku 10 kohtumist. Hooldusalune on alati
tulnud vastuvõtule eelnevalt kokkulepitud ajal ja on järginud kontrollnõudeid ning teavitanud
ametnikku kontrollnõudeid puudutavatest muudatustest.
I. Morozov esitas 04.06.2015 kriminaalhooldusametnikule maksekorraldused, millede kohaselt ta
tasus 30 000 eurot Eesti Vabariigile osa kuriteoga tekitatud kahjust. Alates 09.07.2015 –
08.02.2016 esitas I. Morozov kriminaalhooldusametnikule maksekorraldused kahju hüvitamise
kohta summas 8000 eurot. Seega on I. Morozov katseaja jooksul hüvitatud tekitatud kahjust kokku
38 000 eurot. Samuti on tasutud kohtukulud summas 587 eurot. Kriminaalhooldusalune
I. Morozov on katseaja jooksul korrektselt järginud KarS § 75 lg-s 1 sätestatud kontrollnõudeid.
KarS § 75 lg 2 p 1 alusel määratud lisakohustus heastada kuriteoga tekitatud kahju on osaliselt
täitmata. Kahjusummast 70 000 eurot on tasutud 38 000 eurot.
4. Põhja Ringkonnaprokuratuuri abiprokurör Silja Seeder vaidles I. Morozovi taotlusele vastu.
Prokurör märkis, et käitumiskontrolli eesmärk on tagada riigi järelevalve süüdlase käitumise üle.
Prokurör viitas, et I. Morozovi suhtes karistusregistri andmetel uusi kriminaalasju menetluses ei
ole, kuid karistusregistri andmetel on I. Morozovi 18.02.2016 karistatud LS § 227 lg 2 alusel
rahatrahviga. Lisaks on kriminaalhooldaja andmetel I. Morozovil hüvitamata 32 000 eurot
kuriteoga tekitatud kahjust. Seega on kohtu poolt määratud lisakohustus täitmata. Lisaks peab
prokurör vajalikuks märkida, et I. Morozovil on kohtu poolt määratud kolme aastasest
käitumiskontrolli kestusest möödunud üheksa kuud, s.o vähem kui pool. Kohus on mõistnud
I. Morozovile karistuse arvestades isiku süüd, et mõjutada teda edaspidi hoiduma süütegude
toimepanemisest, ning kohus on pidanud vajalikuks määrata I. Morozovile kohustuse täita
käitumiskontrolli nõudeid kogu katseaja ulatuses.


Maakohtu seisukoht
5. Harju Maakohus jättis 15. märtsi 2016 määrusega I. Morozovi taotluse vabastada ta Harju
Maakohtu 29. mai 2015 otsusega KarS § 75 lg 1 p 1-6 alusel talle määratud käitumiskontrolli
nõuete edasisest järgmisest ja KarS § 75 lg 2 p 1 alusel talle määratud kohustuste täitmisest
vabastamiseks rahuldamata.
Maakohus leidis, et esitatud taotlus ei kuulu rahuldamisele. Harju Maakohtu 29. mai 2015
kohtuotsusega on I. Morozovit karistatud vangistusega 2 aastat 6 kuud. Vangistust ei pööratud
täitmisele katseajaga 3 aastat ning kohustusega selle aja jooksul täita kohustuslikke
kontrollnõudeid. Lisaks KarS § 75 lg 2 p 1 alusel peab I. Morozov heastama Eesti Vabariigile

                                                                                                    2
Maksuameti kaudu kuriteoga tekitatud kahju summas 70 000 eurot. I. Morozov viibib
kriminaalhooldusel alates 29.05.2015 – 28.05.2018.
Maakohtu hinnangul ei ole antud juhul põhjendatud süüdimõistetu vabastamine käitumiskontrolli
nõuete täitmisest üle 2 aasta enne kriminaalhoolduse kohtuotsusega ettenähtud tähtaja lõppemist.
I. Morozovi käitumiskontroll on küll kriminaalhooldaja teatel seni kulgenud positiivselt,
korralised registreerimised on toimunud alati varem kokkulepitud kuupäevadel ning kohtumisi on
toimunud kokku 10. Kriminaalhooldusametniku teatel on I. Morozov temalt kohtuotsusega
väljamõistetud ja katseaja kestel hüvitamisele kuuluvast 70 000 eurot käesolevaks hetkeks
hüvitanud 38 000 eurot, hüvitamata on 32 000 eurot kuriteoga tekitatud kahjust. Seega on kohtu
poolt määratud lisakohustus I. Morozovil osaliselt täitmata. Lisaks nõustus maakohus prokuröri
arvamusega, et I. Morozovil on kohtu poolt määratud 3-aastasest käitumiskontrolli kestusest
möödunud 9 kuud, s.o vähem kui pool. Kohus on mõistnud I. Morozovile karistuse arvestades
isiku süüd, et mõjutada teda edaspidi hoiduma süütegude toimepanemisest, ning kohus on pidanud
vajalikuks määrata I. Morozovile kohustuse täita käitumiskontrolli nõudeid kogu katseaja ulatuses.
Lisaks nähtub prokuratuuri seisukohast, et I. Morozovi katseaeg ei ole kulgenud täiesti
eeskujulikult, vaid teda on 18.02.2016 karistatud LS § 227 lg 2 (lubatud sõidukiiruse ületamine)
alusel rahatrahviga.
Lähtudes eeltoodust ja juhindudes KarS § 75 lg 6 jättis maakohus I. Morozovi esitatud taotluse
rahuldamata.


Määruskaebus
6. Harju Maakohtu 15. märtsi 2016 määruse peale esitas määruskaebuse I. Morozov, kes palub
maakohtu määrus tühistada ja vabastada I. Morozov edasisest kontrollnõuete järgimisest ja talle
käitumiskontrolli ajaks määratud kohustuste täitmisest.
I. Morozovi hinnangul on kohus lähtunud vaid prokuröri arvamusest, jättes kõrvale
õiguskirjanduses valitseva arvamuse kohaselt primaarset tähtsust omavad asjaolud. Kõige
suuremat kaalu peaksid omama kinnipeetava käitumist ja suhtumist karistuse kandmise ajal
iseloomustavad andmed (dokumendid).
Kaevatavas määruses omistab kohus aga ebaproportsionaalselt ja põhjendamatult suurt tähtsust
just isiku varasemale käitumisele ning ei arvesta üldse viimase ca 3 aasta jooksul pärast kuriteo
toimepanemise hetke isiku käitumises ja väärtushinnangutes toimunud muutusi. Abiprokurör on
oma seisukoha avaldamisel juhindunud just kui isikut varasemalt iseloomustanud käitumisest ja
toimepandud süüteost, millele on kokkuvõttes toetunud ka maakohus.
6.1. I. Morozov leiab, et varasemat elustiili ja õiguskuulekust iseloomustavad faktid on küll
tähelepanuväärsed, aga need ei saa olla määravad isiku käitumise ja suhtumise hindamisel ca 3
aastase perioodi järel, mida iseloomustavad positiivsed muutused. Nagu on varasemalt selgitatud
ei saa isiku muutuste hindamisel pikka aega tagasi aset leidnud sündmused ühelgi juhul olla
kaalukamad argumendid, kui objektiivselt tuvastatud I. Morozovi käitumise- ja suhtumise
paranemine, õiguskuulekas käitumine ja seda ka katseajal (puuduvad distsiplinaarkaristused) jmt.
Viitamine aga kogemata juhtunud ja ka kohapeal tasutud kiiruseületamisele on ilmselgelt
ülepaisutatud tähendusega (tegemist ei olnud kavatsetud kiiruse ületamisega, vaid
tähelepanematusega. I. Morozov ei õigusta ennast, aga prokuratuuri ja kohtu järeldused selle
pinnalt on pigem otsitud ehk eesmärgiga leida vähimgi põhjendus taotluse rahuldamata jätmisele).
Maakohus oleks pidanud eelnevat arvesse võttes lähtuma peamiselt isiku suhtes
kriminaalhooldusametniku poolt antud iseloomustustest, mis kinnitab, et I. Morozovi puhul
esinevad kõik eeldused tema ennetähtaegseks vabastamiseks. Harju Maakohus ei ole täiendavalt
arvestanud, et kriminaalhooldusametniku usaldus I. Morozovi vastu on niivõrd suur, et isikule on


                                                                                                     3
antud luba lühiajaliseks väljasõiduks välismaale. Samuti ei pea kriminaalhooldusametnik
vajalikuks kutsuda I. Morozovi kohale tihedamini kui 1 kord ca 2 kuu jooksul.
I. Morozovi hinnangul on eelnevat arvestades äärmiselt kummastav kohtu seisukoht, nagu omaks
keskset tähtsust ja kõige olulisemat kaalu isiku aastatetagune tegu (mille osas kinnipeetav on ise
tunnistanud oma eksimusi ning on nõustunud hüvitama kahju) kui isiku (eranditult edukad)
püüdlused oma käitumise ja ellu suhtumise parandamiseks, uute süütegude toimepanemise riske
maandavad perekondlikud ja tööalased sidemed jmt tuvastatud asjaolud. I. Morozov selgitab
täiendavalt, et ta ei ole temale etteheidetavate kuritegude toimepanemist eitanud ja soovis
kokkuleppemenetluse kohaldamist, mis järjekordselt kujutab endast näidet, et isik on teadvustanud
ja kahetseb toime pandud kuritegu.
6.2. Maakohus on asunud ekslikule seisukohale, et I. Morozov on viibinud käitumiskontrolli all
lühikese perioodi mõistmaks oma kuriteo tagajärgi. I. Morozov selgitab, et mõistetud karistus (ka
ilma käitumiskontrollita on olnud piisav) kaotamaks tema soovi ja mõtted uute kuritegude
toimepanemiseks ning ta ei näe põhjust, miks isikut ei saa usaldada tuginedes tema käitumisele
eelnevate ca 4 aasta jooksul. I. Morozov ei saa nõustuda kohtu tõlgendusega, et uute süütegude
toimepanemisest hoidumiseks saab mõjutada üksnes käitumiskontrolliga ning seda pikema
perioodi vältel kui praeguseks läbitud aeg. Kohus jättis viimati nimetatud motivatsiooni välja tuues
täielikult tähelepanuta, et karistuse eesmärk oli saavutatud juba eelnevalt ning isik ei kavatse
tulevikus kuritegusid toime panna, viimast kinnitab käitumine pärast viimase kuriteo
toimepanemist ca 3 aasta jooksul. I. Morozovi vabastamine kriminaalhooldusest ei sea ohtu
ühiskonna ega kaaskodanike huve ja annab võimaluse süüdimõistetule tõestada, et ühiskond saab
I. Morozovit usaldada, lisaks ka kriminaalhooldusametnik toetab käitumiskontrolli nõuete ja
kohustuste vabastamist.
6.3. Kohus ei ole arvestanud pärast karistuse eesmärgi saavutamist kohaldatud käitumiskontrolli
kahjuliku mõjuga isiku käitumisele. Süüdimõistetu leiab, et käesoleval juhul puudub
käitumiskontrollil mistahes eesmärk, samuti ei näe individuaalne täitmiskava ette ülesandeid, mis
vajaksid täitmist karistuse kandmise ajal. Seega, arvestades eeltoodud muutusi võib üheselt asuda
seisukohale, et I. Morozovi viibimiseks vanglas puudub vajadus karistuse kandmise eesmärkide
saavutamise tõttu.


Kirjalikud seisukohad
7. Tallinna Ringkonnakohtu 06.04.2016 määrusega võeti I. Morozovi määruskaebus menetlusse
ning kohtumenetluse pooltele anti kirjalike seisukohtade ja taotluste esitamiseks aega kuni
13. aprillini 2016.
8. 12.04.2016 esitasid prokurörid Silja Seeder ja Andrei Voronin ringkonnakohtule kirjalikud
seisukohad I. Morozovi määruskaebuse kohta.
8.1. Esmalt märgib prokuratuur, et abiprokurör S. Seeder konsulteeris arvamuse andmise käigus
kriminaalasja menetlenud prokuröridega ning esitas kohtule läbiarutatud ja kooskõlastatud
arvamuse, mistõttu on määruskaebuses esitatud väide selle kohta, et abiprokurör ei olnud
kriminaalasja asjaoludega kursis, alusetu.
8.2. Määruskaebuse kohaselt arvestas maakohus ainult prokuratuuri arvamusega, et kohtu poolt
pandud kohustused on täidetud vaid osaliselt ning jättis kõrvale õiguskirjanduses esitatud
seisukohad. Tuginetud ei ole piisavalt kriminaalhooldusametniku seisukohale, et nõuete täitmine
(kriminaalhooldusametniku regulaarne külastamine) on täidetud nõuetekohaselt.
Eeltooduga seoses leiab prokuratuur, et KarS § 75 lg 6 normi kohaselt on kohtul ulatuslik
diskretsiooniõigus, mida nimelt võtta arvesse kohustuste ja tingimuste üle otsustamisel.


                                                                                                       4
Harju Maakohtu 29. mai 2015 otsuse kohaselt on I. Morozov kohustatud heastama Eesti
Vabariigile Maksuameti kaudu tekitatud kahju summas 70 000 eurot. Seega keskseks küsimuseks
ning vangistuse reaalsest kandmisest tingimisi vabastavaks tingimuseks on kahju heastamine. Jääb
arusaamatuks, millisest loogikast lähtudes arvab I. Morozov, et kohtu poolt määratud kohustuse
osaline täitmine annab aluse järeldada, et järelejäänud raha samuti tasutakse. Prokuratuuri arvates
oleks sellise aluse võinud anda asjaolud, mis tagaksid summa tasumist väljapool
kriminaalmenetlust, näiteks, Maksuametiga eraldi kokkuleppe sõlmimine, kohustuste suuruses
kokkuleppimine ja kohustuste tagavate tsiviilõiguslike meetmete kasutusele võtmine. Taolisi
asjaolusid esitatud taotluses ega määruskaebuses ei esine. Seni, kuni ei ole esitatud andmeid
kohustust tagavate (alternatiivselt – täielikku täitmist kinnitavate) dokumentide kohta, on
süüdimõistetu väide kohustuste edaspidisest vabatahtlikust täitmisest sisutühine.
Taotluses ega määruskaebuses ei ole esitatud andmeid, milliste allikate arvel täidetakse
kohtuotsusega määratud kohustusi. Äriregistri andmeil on I. Morozov seotud nelja äriühinguga
(Lisa 1). Töötajate registri andmeil on I. Morozovi ainsaks töökohaks osaühing TECHNO CITY
EESTI OÜ (11510856) (Lisa 2). Äriühingu 2014. aasta majandusaruande kohaselt moodustavad
tegevjuhi (juhatuse liikme) tööjõu kulud 15 515 eurot aastas. Alates 08.03.2016 on äriühingu
juhatuse liikmeks I. Morozov. Vastavalt Äriregistri andmetele muudes äriühingutes tööjõu kulud
puuduvad. (Lisad 3, 4, 5). Toodud palganumber ei anna alust arvata, et kahju hüvitamise kohustuse
täitmine oleks I. Morozovi jaoks lihtne.
I. Morozovi maksevõimelisuse hindamisel tuleb arvestada asjaolu, et TECHNO CITY EESTI OÜ-
l on mitmeid lahendamata maksuvaidlusi (näiteks, kohtuasjad nr 3-16-388, 3-14-52172 jne).
Samuti on prokuratuuri seiskohalt oluline, et maksuvaidlusega seotud kohtuasja 3-14-51698
menetluse käigus astus I. Morozov juhatuse koosseisust välja ning müüs osaluse maha osaühingus
Taumant OÜ (12396701) ( Lisa 6).
Kokkuvõtvalt on prokuratuur seisukohal, et puuduvad kindlad andmed nii I. Morozovi
maksevõimelisuse kui maksevalmiduse kohta kohtu poolt määratud tasumata jäänud kohustuste
osas.
8.3. Määruskaebuse punktis 2.3. on esitatud väide, et puuduvad alused I. Morozovi viibimiseks
vanglas ja individuaalse täitmiskava ülesanded ei eelda, et need täidetaks karistuse kandmise ajal.
Prokuratuurile teadaolevalt I. Morozov ei viibi ega viibinud vanglas ning tema suhtes ei ole
koostatud täitmiskava VangS § 16 lg 1 alusel.
8.4. Prokuratuur märgib, et käitumiskontrolli eesmärk on tagada riigi järelevalve süüdlase
käitumise üle.
Kriminaalmenetlusregistri andmete kohaselt I. Morozovi suhtes uusi kriminaalasju menetluses ei
ole, kuid karistusregistri andmetel on I. Morozovit 18.02.2016 karistatud LS § 227 lg 2 alusel
rahatrahviga.
Kriminaalhooldaja poolt esitatud andmetel on I. Morozov 70 000 eurost käesolevaks hetkeks
hüvitanud 38 000 eurot, hüvitamata on 32 000 eurot kuriteoga tekitatud kahjust. Seega on kohtu
poolt määratud lisakohustus I. Morozovil täitmata.
Lisaks peab prokuratuur vajalikuks märkida, et I. Morozovil on kohtu poolt määratud kolme
aastasest käitumiskontrolli kestusest möödunud üheksa kuud, s.o vähem kui pool. Kohus on
mõistnud I. Morozovile karistuse, arvestades isiku süüd, et mõjutada teda edaspidi hoiduma
süütegude toimepanemisest, ning kohus on pidanud vajalikuks määrata I. Morozovile kohustuse
täita käitumiskontrolli nõudeid kogu katseaja ulatuses.
Prokuratuur on arvamusel, et käesoleval hetkel oleks I. Morozovi käitumiskontrolli nõuete
täitmisest vabastamine ennatlik. Toimepandud kuriteoga tekitas I. Morozov Eesti Vabariigile
Maksuameti kaudu kahju kogusummas 359 370,84 eurot. Sellest 70 000 euro ehk ca 1/5
heastamise tingimus oli vältimatu osa I. Morozovi, tema kaitsja ja prokuratuuri vahel sõlmitud
                                                                                                      5
kokkuleppest ning seega on see vältimatuks osaks jõustunud kohtuotsuses fikseeritud
käitumiskontrolli nõuetest. Antud juhul on kõnealune täiendav kohustus ehk kahju heastamine
osaliselt täitmata.
Arvestades I. Morozovi sissetulekut kajastavaid asjaolusid, esineb oht, et I. Morozovi taotluse
rahuldamise korral jääb seegi osa tegelikult tekitatud kahjust riigile hüvitamata ning
käitumiskontrolli eesmärk saavutamata.
Eeltoodust tulenevalt leiab prokuratuur, et esitatud määruskaebus on põhjendamata ning
käesoleval hetkel puudub alus vabastada I. Morozovit käitumiskontrolli nõuete täitmisest.


9. 12.04.2016 esitas ringkonnakohtule selgituse prokuratuuri kirjalike seisukohtade osas
I. Morozov. I. Morozov täpsustab, et tema ei taotle määruskaebusega temale kohaldatud kohustuse
tühistamist hüvitada välja mõistetud summa riigi tuludesse, kuid on arvamusel, et selle kohustuse
täitmise tagamiseks on kohtul ja riigil olemas muud vahendid (s.o täitmiskohtunik saab pöörata
karistuse täitmisele, kui vastavad summad riigi tuludesse ei laeku). I. Morozov on seisukohal, et
prokuratuur on saanud tema taotlusest ebaõigesti aru. I. Morozov soovib jätkuvalt hüvitada riigile
tekitatud kahju ja soovib, et riik tagaks sellise kohustuse täitmist vajaolevate meetmetega (selleks
on näiteks ka täitmiskohtuniku järelevalve), kuid ta ei mõista käitumiskontrolli vajadust olukorras,
kus isegi kriminaalhooldaja ei näe selles vajadust. I. Morozov on seisukohal, et prokuratuuri poolt
toodud andmed on eksitavad ega anna õiget pilti reaalsete sissetulekute kohta. I. Morozov esitas
kohtule 2015. ja 2016. aasta töötasu väljavõtted MTA infosüsteemist, millest nähtuvalt on
I. Morozovi töötasu üle 3000 euro kuus.


RINGKONNAKOHTU SEISUKOHT


10. Ringkonnakohus, vaadanud läbi toimiku materjalid, esitatud määruskaebuse ja olles tutvunud
kohtumenetluse poolte kirjalike seisukohtadega, leiab, et maakohtu määruse tühistamiseks alust ei
ole.
10.1. KarS § 75 lg 6 annab kohtule õiguse vabastada süüdlane edasisest kontrollnõuete
täitmisest, kui süüdlane on katseajal järginud kontrollnõudeid vähemalt kuue kuu jooksul. See säte
ei näe ette eraldi tingimusi, mille esinemisel süüdlase edasisest kontrollnõuete täitmisest vabastada
võib. Järelikult tuleb edasisest kontrollnõuete täitmisest vabastamise otsustamisel lähtuda eelkõige
sellest, kas senine käitumiskontroll on oma eesmärgid täitnud, nii et selle jätkamiseks puudub
vajadus. Käitumiskontrolli ulatumine kogu katseaja kestusele pole vajalik eelkõige siis, kui
süüdlase käitumine katseaja jooksul on olnud eeskujulik, ta on täitnud talle pandud kohustused
ning järginud korrektselt kontrollnõudeid. Samuti omab tähtsust see, kas senise katseaja jooksul
on õnnestunud kõrvaldada sellised tegurid, mis võiksid tingida uute kuritegude toimepanemise.
Näiteks omab tähtsust see, kas sissetuleku puudumise tõttu varavastaseid kuritegusid toime pannud
isik on leidnud talle sobiva töökoha. Mida väiksem on möödunud käitumiskontrolli aeg võrreldes
kogu ettenähtud käitumiskontrolli tähtajaga, seda selgemad peavad olema märgid selle kohta, et
senine kriminaalhooldus on olnud edukas.
10.2. Määruskaebuse kohaselt on fakt, et süüdimõistetu ei vaja käitumiskontrolli ning karistuse
eesmärk on täidetud. I. Morozov lisab, et kahju hüvitise tasumist on võimalik kontrollida ka ilma
käitumiskontrolli kohaldamiseta.
Siinkohal peab ringkonnakohus vajalikuks märkida, et otsustuse käitumiskontrolli edasise
kestmise vajalikkuse kohta teeb kohus tuginedes küll kriminaalhooldusametniku arvamusele, kuid
esitatud arvamus ei ole kohtule siduvaks. Lisaks arvestab kohus eeskätt süüdlase varasemat
elukäiku, varasemat karistatust ja käitumist eelnevate karistuste kandmise ajal, tema käitumist
                                                                                                        6
senise katseaja jooksul tervikuna ning muid asjaolusid, millel on tähtsust katseajal süüdlase üle
teostava järelevalve intensiivsuse üle otsustamisel. Ringkonnakohus rõhutab, et käitumiskontrolli
minimaalne kohustuslik kestus karistusest tingimuslikult vabastamise korral on kuus kuud
katseajast. I. Morozovile on Harju Maakohtu 29. mai 2015 otsusega mõistetud karistuseks 2 aastat
5 kuud ja 28 päeva vangistust, mis jäeti kolmeaastase katseajaga tingimuslikult täitmisele
pööramata. Ringkonnakohus viitab KarS § 74 lg-le 3, mille kohaselt määratakse katseajaks kuus
kuud kuni kolm aastat. Seega on kohus pidanud vajalikuks kohaldada I. Morozovi suhtes
maksimaalset võimalikku katseaega – 3 aastat. Tulenevalt katseaja maksimaalsest pikkusest on
kohus otsust tehes näinud ette I. Morozovi allutamise käitumiskontrollile samuti maksimaalseks
seadusega võimaldatud ajaks. Eeltoodule tuginedes on I. Morozov allunud talle määratud
maksimaalsele käitumiskontrollile 9 kuud ehk alla poole käitumiskontrolli tähtajast. Siinjuures on
oluliseks arvestada, et katseaeg ja käitumiskontroll määratakse vastavalt isikule mõistetud
karistusele, mistõttu tuleb arvesse võtta I. Morozovile tegelikult mõistetud karistust.
Ringkonnakohus rõhutab, et KarS § 75 lg 6 alusel võib kohus vabastada süüdlase edasisest
kontrollnõuete järgimisest ja talle käitumiskontrolli ajaks määratud kohustuste täitmisest, kuid
nimetatud norm ei ole kohtule kohustuslik. Eeltoodud põhimõtet on oma kirjalikes seisukohtades
kajastanud ka prokuratuur. Ringkonnakohus märgib, et süüdlase käitumiskontrollist
vabastamiseks peavad esinema erandlikud asjaolud ning käitumiskontrolli ajal kontrollnõuete
järgimine ja süüdlasele pandud kohustuste täitmine ongi mõistetud karistuse eesmärgipärane
kandmine. Kohtukolleegium lisab, et kontrollnõuete rikkumisel või kohustuste täitmata jätmisel
võidakse süüdlasele mõistetud karistus täitmisele pöörata, seega ongi I. Morozovile mõistetud
karistuse eesmärgiks järgida käitumiskontrolliks seatud kontrollnõudeid ning täita kohustusi.
Ringkonnakohus leiab, et I. Morozov on siiani järginud käitumiskontrolli nõudeid ja täitnud talle
pandud kohustusi, nagu nähtub ka kriminaalhooldusametniku vastusest. Lisaks nähtub
kriminaalhooldusametniku vastusest, et I. Morozov on asunud kuriteoga tekitatud kahju hüvitama
ning tasutud on 70 000 eurost 38 000 eurot. Nähtuvalt I. Morozovi määruskaebusest ning esitatud
kirjalikest seisukohtadest, ei taotle I. Morozov käitumiskontrolliks pandud lisakohustusest ehk
kahju hüvitamisest vabastamist. Siiski peab kohtukolleegium vajalikuks märkida, et
käitumiskontrollist vabastamine ei vabastaks I. Morozovi küll riigile tekitatud kahju hüvitamise
kohustusest, kuid käitumiskontrollist vabastamise üheks eelduseks on süüdlasele pandud
kohustuste täitmine.
Ringkonnakohus lisab, et mida väiksem on möödunud käitumiskontrolli aeg võrreldes kogu
ettenähtud käitumiskontrolli tähtajaga, seda selgemad peavad olema märgid selle kohta, et senine
kriminaalhooldus on olnud edukas. Kohtukolleegium on seisukohal, et käesolevaks hetkeks, võttes
arvesse I. Morozovile mõistetud katseaja kestust (seaduses sätestatud maksimaalne aeg) ning
määratud käitumiskontrolli, lisaks asjaolu, et tekitatud kahju ei ole riigile täies ulatuses tasutud, ei
esine I. Morozovi puhul selliseid erandlikke asjaolusid, mis annaksid aluse vabastada I. Morozovi
edasistest kontrollnõuete järgimisest ja talle käitumiskontrolli ajaks määratud kohustuste
täitmisest. Siinkohal lisab ringkonnakohus, et kriminaalhooldusametniku poolt süüdlase
registreerimistele kutsumine 1 kord ca 2 kuu jooksul ja süüdlasele loa andmine lühiajalisteks
väljasõitudeks välismaale on süüdlasele vastutulek käitumiskontrolli piires, mitte alus
käitumiskontrolli lõpetamiseks. Samuti ei ole kriminaalhooldusametnik, erinevalt määruskaebuses
väidetust, avaldanud arvamust I. Morozovi suhtes käitumiskontrolli lõpetamise kohta.
Ringkonnakohus nõustub määruskaebuse esitaja seisukohaga, mille kohaselt ei pea kõik isikud
karistuse kandmise eesmärkide saavutamiseks vangistuses viibima ning Harju Maakohtu 29. mai
2015 otsusega ei pööratud I. Morozovile mõistetud karistust täitmisele, sest leiti, et karistuse
eesmärke on võimalik süüdlase puhul saavutada ka katseaja kohaldamisega ja isiku
käitumiskontrollile allutamisega. Seega on alusetu I. Morozovi väide justkui vangistuse
kohaldamata jätmine viitaks sellele, et karistuse kandmise eesmärgid oleksid täidetud.


                                                                                                           7
11. Eelnevast lähtuvalt ning juhindudes KrMS § 337 lg 1 p-st 1, §-st 390 jätab ringkonnakohus
vaidlustatud kohtumääruse muutmata ja esitatud määruskaebuse rahuldamata.


/allkirjastatud digitaalselt/




                                                                                                8

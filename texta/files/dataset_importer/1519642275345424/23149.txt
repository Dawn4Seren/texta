                         KOHTUOTSUS
                              EESTI VABARIIGI NIMEL
                                Tagaseljaotsus

Kohus                           Tartu Maakohus

Kohtukoosseis                   Kohtunik Epp Tombak

Otsuse avalikult teatavaks-     19. veebruar 2016. a ,Võru tn 12 Põlva
tegemise aeg ja koht

Tsiviilasja number              2-15-118798

Tsiviilasi                      ALG Liisingu AS hagi N. G. vastu põhivõlgnevuse 2897,33,
                                intressi 309,84 euro, viivise 41,53 euro, võla sissenõudmiskulude
Hagi hind                       35 euro ja leppetrahvi 300 euro nõudes
                                3583,71 eurot
Menetlusosalised ja nende       Hageja: ALG Liisingu AS, registrikood 10308153, asukoht Narva
                                mnt 13, Tallinn 10151
esindajad
                                Esindaja: Julia Mai Rinne; e-post: julia@alg.ee
                                Kostja: N. G. – isikukood xxxxxxxxxxx, elukoht hagiavalduses ja
                                rahvastikuregistris                             xxxxxxxxxxxx-
                                xxxxxxxxxxxxxxxxxxxxxxxxxxxxx; tegelik elukoht teadmata
Kirjalik menetlus

RESOLUTSIOON

1. Rahuldada ALG Liisingu AS hagi N. G. vastu tagaseljaotsusega osaliselt.

2. Välja mõista N. G.            ALG Liisingu AS         kasuks 19.02.2015. a sõlmitud
tarbijakrediidilepingust nr 50023 tulenev võlgnevus –kokku             3283 (kolm tuhat
kakssadakaheksakümmend kolm) eurot ja 70 senti, sealhulgas 2897,33 eurot põhivõlgnevus,
309,84 eurot intress, 35 eurot võlgnevuse sissenõudmisega seotud kulu ja 41,53 eurot viivis
kuni 11.11.2015.a.

3.Jätta rahuldamata hageja nõue tarbijakrediidilepingu p.7.2 alusel leppetrahvi, summas 300
eurot väljamõistmiseks.

4. Määrata kindlaks N. G. poolt ALG Liisingu AS-ile hüvitatavate menetluskulude suurus
325 (kolmsada kakskümmend viis) eurot.
5. Teha tagaseljaotsus N. G.       teatavaks avaliku kättetoimetamise teel kohtuotsuse
resolutsiooni avaldamisega väljaandes Ametlikud Teadanded.

6. Toimetada tagaseljaotsus kätte hageja esindajale.

7. Tunnistada tagaseljaotsus tagatiseta viivitamata täidetavaks.

Kaja esitamine

Kostja võib 30 päeva jooksul alates tagaseljaotsuse kättetoimetamisest taotleda kajas Tartu
Maakohtult menetluse taastamist. Kui tagaseljaotsus toimetatakse kätte avalikult, võib kaja
esitada 30 päeva jooksul alates päevast, kui kostja sai tagaseljaotsusest või selle täitmiseks
algatatud täitemenetlusest teada.
Kui tagaseljaotsus tehti eelmenetluses seetõttu, et kostja ei vastanud tähtaegselt kohtule või ei
ilmunud eelistungile, tuleb kajale lisada kõik asja ettevalmistamise lõpuleviimiseks vajalik
(Tsiviilkohtumenetluse seadustiku (TsMS) § 416 lg 2).
Kajalt tasutakse riigilõivu asemel kautsjonina summa, mis vastab riigilõivule poolelt
hagihinnalt, kuid mitte vähem kui 100 eurot ja mitte rohkem kui 1500 eurot (TsMS § 142 lg 1
ja 2).

Apellatsioonkaebuse esitamine

Hageja, kelle avalduse alusel on tehtud tagaseljaotsus või kelle avaldust kostja vastu
tagaseljaotsuse tegemiseks ei rahuldata ja jäetakse tema hagi rahuldamata, võib esitada otsuse
peale apellatsioonkaebuse Tartu Ringkonnakohtule 30 päeva jooksul alates otsuse
kättetoimetamisest, kuid mitte hiljem kui viie kuu möödumisel otsuse avalikult
teatavakstegemisest.
Kui apellant soovib asja arutamist kohtuistungil, peab ta seda apellatsioonkaebuses märkima;
vastasel juhul loetakse, et ta on nõus asja lahendamisega kirjalikus menetluses.

Selgitus menetlusabi taotlejale

Kui menetlusosaline soovib taotleda menetlustoimingu tegemiseks riigi menetlusabi, peab ta
seaduses sätestatud tähtaja järgimiseks tegema tähtaja kestel ka menetlustoimingu, mille
tegemiseks ta menetlusabi taotleb, eelkõige esitama kaebuse. Kaebuse põhjendamiseks või
riigilõivu tasumiseks või kaebuses esineva sellise puuduse kõrvaldamiseks, mis on seotud
menetlusabi taotlemisega, annab kohus mõistliku tähtaja pärast menetlusabi andmise taotluse
lahendamist, kui nimetatud taotlus ei olnud esitatud põhjendamatult või tähtaja pikendamise
eesmärgil.

Kohtuotsuse põhjendused

Tulenevalt TsMS § 407 lõigetest 1-3 võib kohus hageja nõusolekul hagi tagaseljaotsusega
rahuldada hagiavalduses märgitud ja asjaoludega õiguslikult põhjendatud ulatuses, kui kostja,
kellele kohus on määranud vastamise tähtaja, ei ole tähtaegselt hagile vastanud. Hageja
nõusolekut tagaseljaotsuse tegemiseks eeldatakse, kui hageja ei ole kohtule teatanud, et ta ei
soovi tagaseljaotsuse tegemist. Käesolevas asjas on hageja kohtule esitatud hagiavalduses
taotlenud tagaseljaotsuse tegemist, kui kostja, kellele kohus on määranud hagile vastamise
tähtaja ei ole tähtaegselt vastanud.



                                                                                       2 (4)
TsMS § 407 lg 6 sätestab, et kui hageja on nõus tagaseljaotsuse tegemisega, kuid hagi ei ole
hagiavalduses märgitud ulatuses ja asjaoludega õiguslikult põhjendatud, teeb kohus otsuse,
millega jätab hagi rahuldamata.

Hagimaterjalid on kostjale kätte toimetatud avalikult Ametlike Teadannete vahendusel, teade
on avaldatud 22.12.2015. a (tl 74). Tulenevalt TsMS § 317 lg 5 kohaselt loetakse dokumendid
avalikult kättetoimetatuks 15 päeva möödumisel väljavõtte väljaandes Ametlikud Teadanded
ilmumise päevast. Seega saab menetlusdokumendid lugeda kostjale kättetoimetatuks.

Kohus määras hagile vastamise tähtajaks 20 päeva arvates hagimaterjalide kättetoimetamisest.
Kostja ei ole kohtu määratud tähtaja jooksul ega ka hiljem hagile vastanud. Samuti ei ole
kostja kohtule teatanud mõjuvast põhjusest hagile vastamata jätmiseks.

TsMS § 444 lg 3 alusel võib kohus tagaseljaotsuse teha kirjeldava ja põhjendava osata.

Kohus peab vajalikuks märkida, et hageja nõude aluseks on kostja ja ALG Liisingu AS vahel
19.02.2015. a sõlmitud tarbijakrediidileping nr 50023, millest tuleneva nõude on ALG
Liisingu AS erakorraliselt üles öelnud kostjale 19.08.2015. a saadetud kirjaga nr 1-15/152.

Hagi rahuldamise õiguslikeks alusteks on võlaõigusseaduse (VÕS) §-d 76 lg 1 ja 101 lg 1 p-d
1 ja 6, 113 lg 1 ning 415 lg 1.
VÕS § 76 lg 1 sätestab, et kohustus tuleb täita vastavalt lepingule või seadusele.
VÕS § 101 lg 1 p 1 ja 6 alusel võib võlausaldaja nõuda kohustust rikkunud võlgnikult
kohustuse täitmist ning rahalise kohustuse täitmisega viivitamise korral viivist.
VÕS § 113 lg 1 kohaselt rahalise kohustuse täitmisega viivitamise korral võib võlausaldaja
nõuda võlgnikult viivitusintressi (viivis), arvates kohustuse sissenõutavaks muutumisest kuni
kohase täitmiseni. Viivise määraks loetakse käesoleva seaduse §-s 94 sätestatud intressimäär,
millele lisandub kaheksa protsenti aastas. Kui lepinguga on ette nähtud kõrgem intressimäär
kui seadusjärgne viivisemäär, loetakse viivise määraks lepinguga ettenähtud intressimäär.

Tulenevalt VÕS § 415 lg 1 ei või tarbijalt võlgnetavate maksete tasumisega viivitamisel
nõuda VÕS § 113 lõikes 1 sätestatud viivise määrast kõrgemat viivist. See ei välista ega piira
krediidiandja õigust nõuda tarbijalt viivist ületava kahju hüvitamist. Kokkulepe, millega
võimaldatakse tarbijalt nõuda maksetega viivitamisel eelkõige käsiraha või leppetrahvi, on
tühine.
Hageja on taotlenud viivise väljamõistmist VÕS § 113 lg 1 2.lauses sätestatud määras, ehk
0,02 % päevas tähtajaks tasumata summalt iga maksmisega viivitatud päeva eest kuni hagi
esitamiseni.

Kohus jätab hagi rahuldamata leppetrahvi nõudes, kuna                leppetrahvi   kokkulepe
tarbijakrediidilepingus on VÕS § 415 lg 1 3.lause alusel tühine.

Menetluskulude jaotus

TsMS § 173 lõike 1 kohaselt märgib asja menetlenud kohus kohtuotsuses menetluskulude
jaotuse menetlusosaliste vahel. Kuna kohus hagi rahuldab, tuleb menetluskulud TsMS § 162
lg 1 alusel jätta kostja kanda.

TsMS § 177 lg 1 kohaselt määratakse kohtuotsuses kindlaks ka menetluskulude rahaline
suurus. Vastavalt TsMS § 138 lg 1 on menetluskulud menetlusosaliste kohtukulud ja


                                                                                     3 (4)
kohtuvälised kulud, osundatud paragrahvi 2. lõige sätestab, et kohtukulud on riigilõiv,
kautsjon ning asja läbivaatamise kulud. Kohtuvälised kulud on TsMS § 144 p 1 alusel
menetlusosaliste esindajate ja nõustajate kulud.

Hageja on hagiavalduses taotlenud kostjalt menetluskuluna maksekäsu kiirmenetluse ja
hagiavalduse esitamisel tasutud riigilõivu, kokku 325 eurot väljamõistmist. Riigilõivude
tasumist on kontrollitud (tl 2,65), tasutud riigilõivu suurus tuleneb riigilõivuseadusest.

Seega tuleb kostjalt hageja kasuks menetluskulude katteks välja mõista kokku 325 eurot.

Kohtuotsuse teatavakstegemine ja täidetavaks tunnistamine

Vastavalt TsMS § 455 lg 1 toimetab kohus otsuse menetlusosalistele kätte.

Kostjale ei ole õnnestunud menetlusdokumente kätte toimetada, kuna kohtule ja hagejale ei
ole teada kostja asukoht, mida ei ole õnnestunud kõiki võimalikke vahendeid kasutades välja
selgitada. Seetõttu on hagimaterjalid kostjale kätte toimetatud avalikult. Eeltoodust tulenevalt
leiab kohus, et ka käesolev kohtuotsus tuleb kostjale avalikult kätte toimetada. Vastavalt
TsMS § 317 lg 3 avaldatakse avalikult kättetoimetatava dokumendi väljavõte väljaandes
Ametlikud Teadaanded.

TsMS § 468 lg 1 p 2 kohaselt tunnistab kohus tagaseljaotsuse omal algatusel tagatiseta
viivitamata täidetavaks.


/allkirjastatud digitaalselt/

Epp Tombak
Kohtunik




                                                                                       4 (4)

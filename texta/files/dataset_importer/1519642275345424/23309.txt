                           KOHTUMÄÄRUS
Kohus                                 Tartu Ringkonnakohus

Määruse tegemise aeg ja koht          18. veebruar 2016, Tartu (kirjalik menetlus)

Kriminaalasja number                  1-15-2078

Kohtukoosseis                         Aarne Sarjas, Maarika Kuusk, Tiit Lõhmus

Vaidlustatud kohtulahend              Tartu Maakohtu (Jõgeva kohtumaja) 19. jaanuari 2016. a
                                      määrus vangistusest tingimisi enne tähtaega vabastamata
                                      jätmise kohta
Kaebuse esitaja ja kaebuse liik       Süüdimõistetu Pavel Belov (isikukood 38701083712),
                                      määruskaebus

RESOLUTSIOON

Jätta Tartu Maakohtu 19. jaanuari 2016. a määrus muutmata ja Pavel Belovi
määruskaebus rahuldamata.

Edasikaebamise kord

KrMS § 384 lg 2 ja § 387 lg 1 kohaselt võib määrusele esitada määruskaebuse Tartu
Ringkonnakohtule prokuratuur, advokaadist kaitsja või advokaadi vahendusel teised
kohtumenetluse pooled 15 päeva jooksul alates päevast, mil isik sai vaidlustatud
määrusest teada või pidi teada saama.


ASJAOLUD JA MENETLUSE KÄIK

1.    Pavel Belov tunnistati Harju Maakohtu 26. märtsi 2015. a otsusega süüdi KarS § 184 lg 1
ja § 185 lg 1 järgi, mille eest mõisteti talle KarS § 63 lg 1 alusel 2 aastat 2 kuud vangistust, ning
KarS § 201 lg 2 p 1 järgi, mille eest mõisteti karistuseks 5 kuud vangistust. KarS § 64 lg 1
alusel, lugedes kergema karistuse kaetuks raskema karistusega, mõisteti liitkaristuseks 2 aastat
2 kuud vangistust. Kinnipeetava karistusaeg algas 28. oktoobril 2014 ja lõpeb 28. detsembril
2016. Tingimisi ennetähtaega vabanemise võimalus koos elektroonilise valve kohaldamisega
avanes P. Belovil 28. novembril 2015.

2.    Tartu Maakohtu 19. jaanuari 2016. a määrusega jäeti P. Belov vangistusest tingimisi enne
tähtaega elektroonilise valve alla vabastamata.

2.1 Kohtu arvates on P. Belovi vabanemisjärgsed elutingimused üldiselt head. P. Belovil on
olemas elukoht, teda toetavad ema ja isa ning töökoha garanteerib XXX OÜ. Karistuse
kandmise ajal Tallinna Vanglas on P. Belov olnud hõivatud rehabiliteeriva tegevusega: osales
vahistatutele suunatud terviserühmas, suitsetamisest loobumise nõustamisel ja sõltlaste rühmas.
Tartu Vanglas töötab P. Belov alates 1. augustist 2015 majandusabitöölisena.

2.2 Vaatamata eeltoodud positiivsetele asjaoludele on kohus seisukohal, et P. Belovi
tingimisi ennetähtaegne vabastamine seadusega selleks ette nähtud esimesel võimalusel ei ole
põhjendatud. P. Belovi on korduvalt kriminaalkorras karistatud. Varasemad karistused ei ole
olnud tulemuslikud, sest P. Belov kannab juba kuuendat reaalset vangistust. Toimepandud
kuriteod on olnud eriliigilised. P. Belovi on karistatud varavastaste süütegude toimepanemise
eest, röövi, omastamise, rahapesu, arvutikelmuse ja valeütluste/valevande andmise eest.
Käesolev vanglakaristus on mõistetud omastamise, narkootilise või psühhotroopse aine suures
koguses ebaseadusliku käitlemise ning selle edasiandmise eest nooremale kui
kaheksateistaastasele isikule. Ka karistuse kandmise ajal ei ole P. Belov suutnud kehtiva korra
kohaselt käituda. Kinnipeetaval on kolm kehtivat distsiplinaarkaristust, millest viimane on
määratud 14. oktoobril 2015. Sõnades on P. Belov väljendanud küll soovi kuritegelikust
käitumisest loobuda ja asuda õiguskuulekalt elama, kuid oma käitumisega vangistuse jooksul
ta seda kinnitanud ei ole.

3.    P. Belov esitas maakohtu määruse peale kaebuse, milles taotleb määruse tühistamist ja
enda vangistusest tingimisi ennetähtaegset vabastamist elektroonilise valve alla. Süüdimõistetu
seisukohad on kokkuvõtlikult järgmised.

3.1 P. Belov palub kohtul veel kord hinnata KarS § 76 lg-s 4 toodud asjaolusid. P. Belovil on
vangistusest vabanedes olemas elukoht, kuhu on võimalik paigaldada elektroonilise valve
seadet. Kuriteo toimepanemise asjaolud on vaid üks tegur, mida kohtul tuleb KarS § 76 lg 4
kohaselt isiku ennetähtaegse vabastamise üle otsustamisel arvesse võtta. Ebaõige on välistada
ennetähtaegne vabastamine, arvestades ainult kuriteo toimepanemise asjaolusid ning jättes
muud seaduses loetletud asjaolud hindamata.

3.2 Maakohus on jätnud P. Belovi positiivselt iseloomustavad asjaolud piisavalt arvesse
võtmata. Vabanemisel on P. Belovil plaan asuda tööle. Tal on olemas elukoht ning isa ja ema,
kes teda toetavad. Karistuse kandmise ajal Tallinna Vanglas osales ta mitmetes
rehabiliteerivates tegevustes ja Tartu Vanglas osaleb tööhõives. Tartu Vangla toetab
süüdimõistetu ennetähtaegset vabastamist. Sellist seisukohta tuleb lugeda kaalukaks, kuivõrd
vangla puutub erinevate ametnike kaudu kinnipeetavaga pidevalt kokku. P. Belov on ära
kandnud enam kui poole mõistetud karistusest, mis on piisavalt pikk aeg nii riikliku
hukkamõistu avaldamiseks kui ka isiku suunamiseks õiguskuulekale teele. Süüdimõistetu
hinnangul on tema resotsialiseerumisväljavaated ennetähtaegse vabanemise korral paremad kui
karistusaja täielikul ärakandmisel.


RINGKONNAKOHTU SEISUKOHT JA PÕHJENDUSED

4.    Ringkonnakohus, tutvunud maakohtu määruse ja määruskaebusega, nõustub maakohtu
põhjendustega ja leiab samuti, et P. Belovi vangistusest tingimisi enne tähtaega vabastamine ei
ole põhjendatud. Maakohus on süüdimõistetu puhul õigesti käsitlenud ja hinnanud KarS § 76
lg-s 4 sätestatud asjaolusid ning määruskaebus ei sisalda asjaolusid, mis maakohtu järelduse
ümber lükkaksid. Ringkonnakohus jagab maakohtu veenvaid ja igati motiveeritud seisukohti,
mida ei pea vajalikuks korrata. Täiendavalt rõhutab ringkonnakohus järgnevat.

5.    Seoses P. Belovi taotlusega veel kord hinnata KarS § 76 lg-s 4 toodud asjaolusid peab
ringkonnakohus esmalt vajalikuks selgitada, et määruskaebemenetluses ei toimu sama asja
teistkordset käsitlemist teises kohtukoosseisus, vaid eelkõige esimese astme kohtu tegevuse
kontrollimine määruskaebuse piires. Seega on ringkonnakohtu ülesandeks hinnata, kas
                                              2
maakohus on määrust tehes õigesti kohaldanud materiaalõigust ning kinni pidanud
kriminaalmenetluse reeglitest.

6.     Määruskaebuses rõhutab P. Belov ennast positiivselt iseloomustavaid asjaolusid ning
leiab, et maakohus ei ole teda vangistusest tingimisi ennetähtaegselt vabastamata jättes nendega
piisavalt arvestanud. Kriminaalkolleegium sellise seisukohaga ei nõustu. Maakohtu määrus
sisaldab piisavalt selgeid ja arusaadavaid põhjendusi selle kohta, miks P. Belovi ennetähtaegne
vabastamine selleks esimese võimaluse avanemisel ei ole KarS § 76 lg-s 4 loetletud asjaolusid
hinnates põhjendatud. Seejuures on maakohus arvestanud kõigi P. Belovi positiivselt
iseloomustavate asjaoludega. Süüdimõistetu kaebus ei sisalda uusi, seni kohtule teadmata
olevaid asjaolusid, mis maakohtu järelduse kahtluse alla seaksid või selle ümber lükkaksid.
Asjaolu, et P. Belov maakohtu seisukohaga ei nõustu, ei muuda kohtumäärust põhjendamatuks
ega anna alust selle tühistamiseks.

7.    Eelnevast lähtuvalt ja juhindudes KrMS §-st 390 ja § 337 lg 1 p-st 1 jätab ringkonnakohus
vaidlustatud kohtumääruse muutmata ja määruskaebuse rahuldamata.


   /allkiri/                             /allkiri/                                 /allkiri/

 Aarne Sarjas                           Maarika Kuusk                             Tiit Lõhmus




                                               3

                           KOHTUMÄÄRUS

Kohus                              Viru Maakohus

Kohtunik                           Anu Ammer

Määruse tegemise aeg ja koht       28. september 2016, Narva kohtumajas

Väärteoasja number                 4-16-5768

Väärteoasi                         Politsei- ja Piirivalveameti taotlus Aleksandr
                                   Bojarovile asenduskaristuse määramiseks
Menetlustoiming                    Taotluse läbivaatamine
Menetlusosalised ja
nende esindajad                    Menetlusalune isik: ALEKSANDR BOJAROV (i.k.
                                   38806272214), elukoht: xxxx; tegelik elu-, asu- ja
                                   viibimiskoht teadmata
                                   Kohtuväline menetleja (avaldaja): Politsei- ja
                                   Piirivalveamet, Ida prefektuuri Narva politseijaoskond;
                                   e-post: ida@politsei.ee
RESOLUTSIOON
Jätta Politsei- ja Piirivalveameti taotlus Aleksandr Bojarovile asenduskaristuse
määramiseks rahuldamata.
Kohtumääruse peale on kohtumenetluse poolel õigus esitada määruskaebus 15 päeva
jooksul alates päevast, mil ta sai vaidlustatavast määrusest teada või pidi teada saama.

Asjaolud ja kohtumääruse põhjendused

Politsei- ja Piirivalveameti 08.02.2016 otsusega väärteoasjas nr. 2330,16,000550 määrati
Aleksandr Bojarovile Liikluskindlustusseaduse § 81 alusel karistuseks rahatrahv 20
trahviühiku ulatuses, s.o summas 80 eurot.

Politsei- ja Piirivalveamet esitas 02.08.2016 Viru Maakohtule avalduse Aleksandr Bojarovile
asenduskaristuse määramiseks s.o. rahatrahvi asendamiseks arestiga.

Viru Maakohus määras kohtuistungi toimumise ajaks 06.09.2016. Kohtukutset ei olnud
võimalik menetlusalusele isikule aadressil xxxx kätte toimetada ja see tagastati kohtule
põhjusel, et saaja ei viibinud kohal. Kohus määras uueks kohtuistungi toimumise ajaks
19.09.2016, kuid ka seda kohtukutset ei olnud võimalik menetlusalusele isikule kätte toimetada
ja see tagastati kohtule põhjusel, et Aleksandr Bojarovit on raske kätte saada.

Viru Maakohtu 20.09.2016 määrusega kohaldas kohus menetlusaluse isiku suhtes
sundtoomist ja ta tuli toimetada Viru Maakohtu Narva kohtumajja väärteoasja arutamisele
27.09.2016 kell 11.00.

27.09.2016 istungile menetlusalust isikut ei toimetatud. Ida Prefektuuri Narva
politseijaoskonna patrullpolitseinik Marta Seljanova on 27.09.2016 kohtule teatanud
menetlusaluse isiku sundtoomise võimatusest. Teate kohaselt Aleksandr Bojarov kontrollimise
ajal aadressil xxxx ei viibinud, korteri ust keegi ei avanud. Naabrid korterist xxxx ka ust ei
avanud. Korteris xxxx elav I Š sõnul ei ela korteris nr. xxxx juba paar aastat mitte keegi ning
tema abikaasa lisas, et Aleksandr Bojarovit on pool aastat tagasi kuskil linna peal nähtud. Seega
ei ole Politsei- ja Piirivalveametil võimalik täita Viru Maakohtu 20.09.2016 määrust.

Väärteomenetluse seadustiku § 211 lg 1 kohaselt teeb maakohus karistust täitva sissenõudja
avalduse alusel määruse rahatrahvi asendamise kohta arestiga või üldkasuliku tööga vastavalt
Karistusseadustiku § 72, kui süüdlane ei ole rahatrahvi tervikuna määratud tähtajaks tasunud
või osastatud rahatrahvi maksmise tähtaega ei järgita, rahatrahvi täitmise tähtaega ei ole
pikendatud ja süüdlasel ei ole vara, millele sissenõuet pöörata.

VTMS § 211 lg11 sätestab, et rahatrahvi asendamise arestiga või üldkasuliku tööga lahendab
maakohus süüdlase osavõtul.

Kuna menetlusaluse isiku asu- ega elukoht ei ole teada, puudub Politsei- ja Piirivalveametil
võimalus teostada menetlusaluse isiku suhtes sundtoomist ning tulenevalt VTMS § 211 lg 11 ei
saa esitatud taotlust ilma menetlusaluse isiku osavõtuta lahendada.

VTMS § 211 lg 3 sätestab, et juhul, kui rahatrahvi asendamine arestiga või üldkasuliku tööga
ei ole mingil põhjusel võimalik, teeb maakohus määruse, milles jätab sissenõudja avalduse
rahatrahvi asendamise kohta rahuldamata.

Lähtudes eeltoodust jätab kohus Politsei- ja Piirivalveameti taotluse Aleksandr Bojarovile
asenduskaristuse kohaldamiseks rahuldamata.

/allkirjastatud digitaalselt/

Anu Ammer
kohtunik

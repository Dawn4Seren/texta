                           KOHTUMÄÄRUS
 Kohus                          Viru Maakohus

 Määruse aeg ja koht            14.01.2016, Rakvere kohtumajas

 Kohtuasja number               1-15-4931
 Kohtunik                       Kristel Vedro
 Kohtuistungi sekretär          Raili Raja

 Prokurör                       Enn Pustak

 Kaitsja                        Argo Küünemäe (määratud korras)

 Tõlk                           Tatjana Šibajeva

 Kohtuasi                       Viru Vangla materjalid Aleksei Makarovi vangistusest
                                tingimisi enne tähtaega vabastamiseks elektroonilise
                                järelevalve alla

                                ALEKSEI MAKAROV, i.k. 39004063716, kannab
 Süüdimõistetu
                                karistust Viru Vanglas, elukoht vabanemisel: xxxx
                                Karistuse kandmise algus 08.01.2015 ja lõpp 31.08.2017.

 Kohtuasja läbivaatamise aeg 04.01.2016, videokohtuistungil
 Kohtumääruse õiguslik alus KarS § 76; KrMS § 426, § 383, § 384 ja § 387.

 RESOLUTSIOON

Jätta Aleksei Makarov vangistusest tingimisi enne tähtaega elektroonilise järelevalve alla
vabastamata.

Välja mõista Aleksei Makarovilt menetluskuluna riigituludesse 84,30 eurot kaitsetasu
vandeadvokaadi Argo Küünemäe poolt õigusabi osutamise eest.

Menetluskulud tuleb tasuda 30 päeva jooksul käesoleva kohtumääruse jõustumisest
arvates Maksu- ja Tolliameti arveldusarvele nr EE351010052031000004 (SEB PANK),
nr EE502200221014193355 (SWEDBANK), nr EE401700017002872300 (NORDEA
PANK), nr EE873300333499990003 (DANSKE BANK) viitenumbriga 99915700057899,
selgitusse märkida: „1-15-4931, menetluskulu“.


                                             1
Kui rahaline nõue pole täies ulatuses tähtaegselt tasutud, suunatakse nõue kohtutäiturile
täitemenetlusse täitemenetluse seadustikus sätestatud korras.

Välja mõista riigieelarve selleks otstarbeks eraldatud vahenditest Advokaadibüroo
Küünemäe & Partnerid kasuks 84,30 eurot (sh käibemaks 20%) vandeadvokaadi Argo
Küünemäe poolt süüdimõistetu Aleksei Makarovi kaitsjana riigi õigusabi korras osutatud
õigusabi eest.

Edasikaebamise kord

Kohtumäärusele on õigus esitada määruskaebus Viru Maakohtule 15 päeva jooksul alates
päevast, mil isik sai vaidlustatavast kohtumäärusest teada või pidi teada saama.

Kohtumääruse väljatrükk saata Viru Vanglale, prokurörile, Aleksei Makarovile ja tema
kaitsjale ning kohtumääruse jõustumisel Riigi Tugiteenuste Keskusele.

Asjaolud

Viru Vangla esitas 20.11.2015 Viru Maakohtule materjalid kinnipeetava Aleksei Makarovi
vangistusest tingimisi enne tähtaega vabastamiseks elektroonilise järelevalve alla.

Aleksei Makarov on süüdi tunnistatud Viru Maakohtu 30.09.2015 otsusega lühimenetluse
korras KarS § 199 lg 2 p 7, 8, 9 järgi ja karistuseks mõistis kohus talle 4 aastat vangistust. KrMS
§ 238 lg 2 alusel vähendas kohus mõistetud karistust ühe kolmandiku võrra ja karistuseks jäi 2
aastat 8 kuud vangistust. KarS § 68 lg 1 alusel arvestas kohus karistusaja hulka eelvangistuses
viibitud aja ning mõistis Aleksei Makarovile lõplikult ärakandmisele kuuluvaks karistuseks 2
aastat 7 kuud ja 23 päeva vangistust. Karistuse kandmise aluseks luges kohus 08.01.2015.

Arvestades kinnipeetava ohtlikkuse taset ning uue kuriteo toimepanemise tõenäosust ei toeta
Viru Vangla kinnipeetava tingimisi ennetähtaegset vabastamist.

Kohtuistung

Aleksei Makarov taotleb enda tingimisi ennetähtaegset vabastamist elektroonilise järelevalve
alla ja selgitab, et kodus on väga tõsine olukord ning perekond vajab abi. Avaldab, et tahab olla
koos lähedastega, kasvatada last, käia tööl ja peret pidada üleval. On arvamusel, et pidev
narkootikumide tarvitaja ei ole, see diagnoos on jäänud eelmisest karistusest kirja ja tegelikult
tal ei ole mingit sõltuvust. Elukutset ei ole, kuid vabanemisel on olemas töökoht ristiisa juures
abitöölisena, aga garantiikirja pole. Kinnitab, et on teadlik, et peab vabanemisel kahe nädala
jooksul töö leidma ja ei tohi tarvitada narkootikume ning peab alluma kontrollnõuetele.

Prokurör Enn Pustak asja arutamisest osa ei võtnud, kuid on esitanud kohtule kirjalikult oma
seisukoha, mille kohaselt prokuratuur kinnipeetava ennetähtaegset vabastamist ei toeta.
Prokurör märgib, et arvestades kinnipeetava korduvkaristatust ja kuritegude arvukust, ei ole
varasemad karistused Aleksei Makarovile mõju avaldanud. Eeltoodu tõttu ei ole prokuratuuril
veendumust, et kinnipeetav ennetähtaegsel vabanemisel suudaks elada seaduskuulekat elu.
Lisaks juhib prokurör kohtu tähelepanu asjaolule, et Aleksei Makarov on ohtlik avalikkusele
ning kriminaalhooldusega kaasnevad piirangud ei ole piisavad kinnipeetava õiguskuuleka
käitumise tagamiseks.


                                                2
Kaitsja on seisukohal, et eeldused ning tingimused kinnipeetava ennetähtaegseks
vabastamiseks ei ole kõige soodsamad, kuid palub kohtul siiski kaaluda ennetähtaegse
vabastamise võimalust, kuna isikul on olemas kindel elukoht, osaliselt töövõimetu elukaaslane
ja ta on väljendanud soovi aidata oma peret. Elektrooniline järelevalve piirab isiku liikumist
ning tagab kinnipeetava nähtavuse.

Kohtumääruse põhjendused

Kohus, tutvunud asja materjalide ja prokuröri seisukohaga ning ära kuulanud kinnipeetava ja
tema kaitsja leidis, et taotlus ei ole põhjendatud ega kuulu rahuldamisele.

Vastavalt KarS § 76 lg 4 tingimisi enne tähtaega vangistusest vabastamise otsustamisel arvestab
kohus kuriteo toimepanemise asjaolusid, süüdlase isikut, varasemat elukäiku ning käitumist
karistuse kandmise ajal, samuti tema elutingimusi ja neid tagajärgi, mida võib süüdlasele kaasa
tuua tingimisi enne tähtaega karistusest vabastamine.

Aleksei Makarovi käitumine vanglas ei ole olnud seaduskuulekas ja isikul on kaks kehtivat
distsiplinaarkaristust. Vastavalt Riigikohtu kriminaalkolleegiumi 02.11.2006 määrusele
kohtuasjas nr 3-1-1-91-06 on vangistusest ennetähtaegse vabastamise oluliseks tingimuseks
vangistatu õiguspärane käitumine. Käesoleval juhul           on see tingimus täitmata. Kui
süüdimõistetu ka vanglas range järelevalve tingimustes jätkab õigusrikkumiste toimepanemist,
siis puudub kohtul alus arvata, et tema käitumine vabaduses saab olema seaduskuulekas.

Kinnipeetav on kriminaalkorras karistatud üheteistkümnel korral, vanglas kannab karistust
kolmandat korda, seega ei ole uute kuritegude toimepanemine olnud juhuslik ning arvestades
kinnipeetava kriminaalset käitumist, ei ole tema puhul tegemist õiguskuulekusele orienteeritud
isikuga. Kuritegude dünaamika on jäänud samaks, need on toime pandud materiaalse kasu
saamise eesmärgil ja soodusteguriks on narkootikumide tarvitamine.

Kriminaalhooldusametniku arvamusest nähtub, et kinnipeetav asuks vabanemisjärgselt elama
abikaasa juurde. Kodukülastuse käigus on välja selgitatud, et korter sobib elektroonilise
valveseadme paigaldamiseks. Seega on isikul olemas elukoht, mis on kinnipeetava
ennetähtaegse vabastamise vältimatuks eelduseks.

Positiivseks loeb kohus ka asjaolu, et kinnipeetav osales vanglas riigikeele B2 taseme õppes,
kuigi ei lõpetanud seda ning oli hõivatud majandustöödel.

Positiivseks ja mitte vähetähtsaks peab kohus ka toetava sotsiaalvõrgustiku olemasolu:
kinnipeetavat ootab vabaduses tema abikaasa ja abikaasa alaealine laps. Suhted lähedastega on
head.

Samas peab märkima, et kinnipeetava tutvusringkonnas on kriminaalkorras karistatud isikuid,
ka pereliikmeid (abikaasa). Kuna eelnevalt on kuriteod toime pandud grupis, siis kriminaalse
mõtteviisi, käitumise ja taustaga isikutega läbikäimine ei soodusta kinnipeetava
taasühiskonnastumist. Isik ise ei pea ennast mõjutatavaks.

Kinnipeetaval puudub vabanedes töökoht. Kohus märgib, et olukorras, kus kinnipeetav on
varasemalt pannud kuritegusid toime majandusliku kasu saamise eesmärgil ei ole töökoha
puudumisel isiku vabastamine põhjendatud. Isikul on ka vähene haridus ja puudub eriala, aga

                                              3
samuti puudub tal töökogemus ja -harjumus, seega on tema konkurentsivõime tööturul
problemaatiline ja seda olukorras, kus kinnipeetav enne vangistust ametlikult töötanud
praktiliselt pole, sissetuleku moodustas kuritegelikul teel saadud tulu, mida isik hindab ise
selliseks, et ta ei pidanud piirama oma väljaminekuid. Eeltoodu mõjutab ilmselgelt kinnipeetava
iseseisva toimetuleku oskust ja seda olukorras, kus abikaasa on xxxx ulatuses töövõimetu ning
kinnipeetavale endale on määratud xxxx ulatuses töövõimetus.

Meditsiiniosakonna andmetel on kinnipeetaval diagnoositud narkosõltuvus, mida saab pidada
uue kuriteo toimepanemise riskifaktoriks. Kohus on seisukohal, et juhul, kui isik ei suuda
vabaduses hoiduda sõltuvusainete tarvitamisest, siis võib ta taas üritada leida kriminaalseid
lahendusi majandusliku olukorra parandamiseks. Isik ise narkosõltuvust ei tunnista. Isik on
olnud suunatud ravile rehabilitatsioonikeskusesse, kuid põgenes sealt ning ei jätkanud ravi.

Vangla hinnangul on üldise korduva kuriteo toimepanemise tõenäosus kahe aasta jooksul 72%
ning vägivaldse kuriteo toimepanemise tõenäosus kahe aasta jooksul 40%, mida saab lugeda
korduva kuriteo toimepanemise keskmisest märkimisväärselt kõrgemaks tõenäosuseks.
Ohustatud on ühiskonnas kõik, nii füüsilised kui ka juriidilised isikud, kellel on vara. Oht on
kõige tõenäolisem, kui isik jätkab sõltuvusainete tarvitamist ja/või kui tal tekivad
majanduslikud raskused. Kohtu hinnangul on isiku majanduslike raskuste saabumine vabaduses
aga tõenäoline ja seda olukorras, kus isiku sissetulekuks enne vangistust oli kriminaalsel teel
saadu, vabanedes aga algselt töövõimetuspension ja tal on tasumata hagisid umbes 6500 euro
ulatuses.

Vangla iseloomustuse kohaselt käitub kinnipeetav impulsiivselt, intuitiivselt, probleemide
äratundmis- ja lahendamisoskus on madal, tegude tagajärgedele ei mõtle, kannatanute tunnetest
aru ei saa, võib kasutada vägivalda ning ähvardada. Kinnipeetav on varem korduvalt rikkunud
kriminaalhoolduse nõudeid ja pani katseajal toime uued kuriteod, seega varasemad
tingimuslikud karistused ei ole Aleksei Makarovile mõju avaldanud.

Eeltoodu alusel asub kohus seisukohale, et Aleksei Makarovi puhul on tegemist kõrge
käitumiskontrollist kõrvalehoidumise riskiga, mistõttu ei ole kriminaalhoolduse ajal
võimalik tema ohtlikkust ühiskonnas alandada.

Kohus leiab, et süüdimõistetu võimalused vabanemisel (elukoha olemasolu ja lähedaste toetus)
ei kaalu üles tema käitumist enne vangistusse sattumist                     ja vangistuse ajal
(distsiplinaarkaristused) ning isikul tuleb karistuse kandmist jätkata vangistuses.

Kohus märgib täiendavalt, et isik, kes pani toime kuriteo, peab arvestama asjaoluga, et tal tuleb
ära kanda kogu temale mõistetud karistus ning riik ei loo tingimisi ennetähtaegselt vangistusest
vabastamise korra kehtestamisega isikutele õiguspositsioone, millele need hiljem võiksid
toetuda. Süüdimõistmisel ei ole ennetähtaega vabastamine isikule garanteeritud.


/allkirjastatud digitaalselt/

Kristel Vedro
Kohtunik




                                               4

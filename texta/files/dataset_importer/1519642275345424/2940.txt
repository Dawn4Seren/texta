                       KOHTUMÄÄRUS
Kohus                    Tartu Halduskohus

Kohtunik                 Ülle Polluks

Määruse tegemise aeg     11.november 2016, Jõhvi

ja koht

Haldusasja number        3-16-1012

Haldusasi                P. T kaebus Viru Vangla vastu varalise kahju hüvitamiseks summas
                         660 eurot ja mittevaralise kahju hüvitamiseks summas 1000 eurot


RESOLUTSIOON             Kaebus tagastada

Edasikaebamise kord      Määrusele võib esitada määruskaebuse Tartu Ringkonnakohtule
                         Tartu Halduskohtu kaudu kirjalikult 15 päeva jooksul määruse
                         ärakirja kättesaamisest arvates. HKMS § 119 lg 2 kohaselt
                         määruskaebuse menetlemise kulusid ei hüvitata.


ASJAOLUD JA MENETLUSE KÄIK

1. Kaebaja esitas 22.05.2016 Tartu Halduskohtule kaebuse Viru Vangla vastu varalise kahju
hüvitamiseks summas 660 eurot ja mittevaralise kahju hüvitamiseks summas 1000 eurot.

2. Kaebusega koos esitas kaebaja ka taotlused riigi õigusabi saamiseks ja riigilõivu
tasumisest vabastamiseks kaebuse esitamisel.

3. Tartu Halduskohtu 10.06.2016. a määrusega jäeti kaebaja taotlused riigilõivu tasumise
kohustusest vabastamiseks ja riigi kulul õigusabi saamiseks rahuldamata. Riigi õigusabi
seaduse (RÕS) § 7 lg 1 p 1 kohaselt ei anta riigi õigusabi, kui taotleja on ise võimeline
kaitsma oma õigusi. Halduskohtu hinnangul on kaebaja ise võimeline kaitsma oma õigusi,
kuna kaebaja on kohtule esitanud faktiliselt põhjendatud kaebuse ning kaebuse lisadest
nähtuvalt on kaebajal läbitud seadusest tulenev kohustuslik kohtueelne kord. Lisaks selgitas
halduskohus, et tulenevalt uurimisprintsiibist on kohtul haldusasjades kohustus kaebajat
vajadusel suunata ja abistada ja seega ei ole halduskohtumenetluses esmatähtis, et kaebajal
oleksid õigusalased teadmised. Uurimispõhimõttest tulenevalt selgitab halduskohus enda
initsiatiivil välja kaebuse menetlemiseks vajalikud asjaolud, seadusesätted ning võimaliku
kohtupraktika.


                                                                                          1
Halduskohus tegi kindlaks, et kaebuse esitamisel tuleb kaebajal riigilõivuseaduse § 60 lg 2
kohaselt tasuda riigilõivu 49,8 eurot ning leidis, et kaebaja vanglasisese isikukonto
väljavõttest nähtub, et halduskohtumenetluse seadustiku (HKMS) § 112 lg 1 p 1 sätestatut
arvestades ajavahemikul 22.01.2016-21.05.2016 on laekunud kaebaja arvele kokku 232,54
eurot, millest on kinnipidamisi nõuete ja vabanemisfondi tehtud summas 162,78 eurot. HKMS
§ 112 lg 1 p 1 sätestatut arvestades on kaebaja kahekordne keskmine ühe kuu sissetulek seega
18,07 eurot, s.o ((232,54-162,78-33,61)/4x2), ja seega on riigilõivu tasumisest vabastamise
majanduslikud eeldused täidetud. See aga ei olnud halduskohtu hinnangul piisav alus selleks,
et vabastada kaebaja riigilõivu tasumisest kaebuse esitamisel, kuna HKMS § 111 lg 1 kohaselt
on menetlusabi andmine isiku maksejõuetuse korral lubatud üksnes siis, kui on piisav alus
eeldada, et kavandatav menetluses osalemine on edukas. Halduskohus leidis, et ei ole piisavalt
alust eeldada, et kaebaja kavandatav menetluses osalemine on edukas HKMS § 111 lõike 1
mõttes. Kohtule esitatud kaebuses leiab kaebaja, et vangla on kohustatud kaebajale
kompenseerima vangla süül heast töökohast loobumise ja teisele kinnipeetavale loovutatud
teenistuse 660 eurot ja kaebaja psüühika ja vaimse seisundiga manipuleerimisel tekkinud
mittevaralise kahju 1000 eurot. Kinnipeetaval puudub subjektiivne õigus nõuda temale
meelepärast tööd, samuti on vanglal kinnipeetava tööle määramisel lai kaalutlusruum ning
vangla kindlustab võimaluse korral kinnipeetavat tööga. Viru Vangla vastusest kahju
hüvitamise taotlusele nähtub, et Viru Vangla 26.06.2015. a käskkirjaga nr 6-2/1049-T määrati
kindlaks kinnipeetavale makstav tunnitasu ning viidati, et seda makstakse vastavalt tegelikult
töötatud tundidele, seega ei sätestanud ka käskkiri kinnipeetava õigust saada tööd vangla
majandustööl. Käesoleval juhul paigutati kaebaja avavanglasse, mistõttu paratamatult ei
saanud töötada kinnises vanglas asuvas raamatukogus. Samuti on kohtu hinnangul äärmiselt
vähetõenäoline, et kaebuses viidatu oleks tekitanud kaebajale sellist mittevaralist kahju
inimväärikuse alandamise näol, mis kuuluks riigivastutuse seaduse alusel hüvitamisele.

4. Kaebaja esitas 20.06.2016 halduskohtule määruskaebuse Tartu Halduskohtu 10.06.2016. a
resolutsiooni p-ide 1 ja 2 peale, millega halduskohus jättis tema taotluse kaebuse esitamisel
riigilõivu tasumisest vabastamiseks ja riigi õigusabi saamiseks rahuldamata. Kaebaja leiab, et
kohtu seisukoht, et kaebaja on isik, kes on võimeline ise kaitsma oma õigusi, on eksitav ja
meelevaldne. Kaebaja leiab, et ta ei ole käesoleva määruskaebuse esitamisel kohtuga võrdne
ning ei saa laskuda võrdsetel tingimustel vaidlustesse. Kaebaja jaoks on arusaamatu, kuidas
tagab uurimispõhimõte kaebaja õigusi, kui kohus on jätnud rahuldamata kaebaja taotluse.
Kaebaja leiab, et tulenevalt HKMS § 2 lg-st 6 peab kohus tagama kaebajale tõhusa võimaluse
esitada ja põhjendada oma seisukoht kohtu otsuse osas, millega jäeti rahuldamata kaebaja
riigilõivust vabastamise taotlus ning kaebaja hinnangul on ainus võimalus selleks riigi
õigusabi määramine. Kaebaja väidab, et kohtu meelevaldsust kinnitab see, et mõlemad
kaebaja taotlused jäeti rahuldamata ühes määruses. Kuna riigi õigusabi taotluse rahuldamata
jätmine on vaidlustatav ning esimese astme kohtul puudub objektiivne võimalus hinnata asja
perspektiivikust, tuleb kohtul arvestada, et riigi õigusabi taotluse rahuldamisel, oleks kaebajal
võimalus asjas oma õigusi kaitsta. Kaebaja selgitab, et teda on pandud sundolukorda
määruskaebuse esitamisel, kuid tal puudub võimalus seaduslikult põhjendada riigilõivust
vabastamise taotlust. Kaebajat ei saa pidada RÕS § 7 lg 1 p 1 nimetatud isikuks, kuna tal
puudub õigusalane haridus ja kinnipeetava õiguste kaitsmine sõltub vangla administratsiooni
suvast. Kaebaja hinnangul on ebaõige väide, et kaebajal ei olnud õigust saada tööd vangla
majandustööl, kuna Viru Vangla 26.06.2015. a käskkirjaga             nr 6-2/1049 määrati kaebaja
majandustööde abitööliseks vangla raamatukogusse kuni 01.01.2016. Kaebaja leiab, et kui
kinnipeetav temast mittetulenevatel põhjustel paigutatakse avavanglast ümber vangla
kinnisesse osakonda, põhjustab see kinnipeetavale kannatusi ja seda enam kui selle

                                                                                               2
tulemusena kaotatakse töökoht. Kohtu väide, et kinnipeetaval puudub subjektiivne õigus
nõuda temale meelepärast tööd, väljub vaidlusaluse asja raamidest. Kaebaja palub tühistada
Tartu Halduskohtu 10.06.2016. a määrus ning teha uus määrus, millega rahuldataks kaebaja
riigi õigusabi ja riigilõivust vabastamise taotlused.

5. Tartu Ringkonnakohus märkis 25.08.2016 lahendis: „Tartu Halduskohus ei lähtunud
ringkonnakohtu hinnangul õigesti halduskohtumenetluses Tartu Halduskohtu 10.06.2016. a
määruse tegemise ajal kehtinud menetlusosalisele menetlusabi andmise reeglitest, kuna jättis
kohaldamata Riigikohtu üldkogu 12.04.2016. a otsusega haldusasjas nr 3-3-1-35-15 sätestatud
põhimõtted, mille kohaselt alates nimetatud määruse jõustumisest tunnistati kehtetuks HKMS
§ 112 lg 1 p osas, milles see ei võimaldanud kohtul isiku sissetulekust maha arvata sättes
nimetamata vältimatud kulutusi. Seega peab ringkonnakohus määruskaebuse lahendamisel
kohaldama üldkogu poolt 12.04.2016. a otsuses haldusasjas nr 3-3-1-35-15 välja toodud
menetlusosalisele menetlusabi andmise reeglid.
Ringkonnakohus selgitab, et HKMS § 111 lg 1 kohaselt menetlusabi taotlejale antakse
menetlusabi, kui menetlusabi taotleja ei suuda oma majandusliku seisundi tõttu
menetluskulusid tasuda või kui ta suudab neid tasuda üksnes osaliselt või osamaksetena ja on
piisav alus eeldada, et kavandatav menetluses osalemine on edukas. HKMS § 112 lg 1 p 1
kohaselt ei anta füüsilisele isikule menetlusabi, kui menetluskulud ei ületa eeldatavasti
menetlusabi taotleja kahekordset keskmist ühe kuu sissetulekut, mis on arvutatud taotluse
esitamisele eelnenud nelja kuu keskmise kuusissetuleku alusel ning millest on maha arvatud
maksud, sundkindlustuse maksed ja seadusest tulenevate ülalpidamiskohustuste täitmiseks
ettenähtud summa, samuti mõistlikud kulud eluasemele ja transpordile. Kohtupraktikas on
selgitatud, et kinnipeetava sissetulekutena tuleb arvestada kõiki taotluse esitamisele eelnenud
neljal kuul kinnipeetava vanglasisesele isikuarvele toimunud laekumisi, s.h nii regulaarseid
(töötasu, toetused) kui ka ühekordseid laekumisi (nt lähedase ühekordne kanne kinnipeetava
kontole, kinnipeetava kasuks kohtus väljamõistetud summad). Samuti on kohtupraktikas
asutud seisukohale, et analoogia korras on HKMS § 112 lg 1 p-s 1 nimetatud
mahaarvamistega võrdsustatavad kinnipeetava isikuarvele kantud summadest seaduse alusel
(vangistusseaduse § 44) tehtavad rahaliste nõuete täitmiseks ja vabanemisfondi hoiustamiseks
kinni peetavad summad ning kinnipeetavate poolt tehtavad kulutused elektriseadmete
kasutamisele on võrreldavad kulutustega eluasemele ja seega maha arvatavad (vt. Riigikohtu
12.03.2012. a määrus nr 3-7-1-3-61-12). Ringkonnakohus selgitab, et kohtul ei ole õigust
vabastada isikut riigilõivu tasumise kohustusest, kui kohtule esitatud tõenditest nähtub, et
isikul olid kaebuse esitamise ajal võimalused riigilõivu tasumiseks.
Kohtupraktikas on lisaks leitud, et kinnipeetavatel on igakuised kulutused ca 5% ulatuses
töötasu alammäärast vältimatud ning neid ei tule menetlusabi andmisel täpsemalt hinnata
(Riigikohtu 12.04.2016. a otsus nr 3-3-1-35-15). Taotluse esitamise ajal oli töötasu alammäär
430 eurot (vt Vabariigi Valitsuse 18.12.2015. a määrus nr 139). Kuna menetlusabi taotluse
lahendamisel võetakse arvesse menetlusabi taotlusele eelnenud nelja kuud
(22.01.2016-21.05.2016) ja sel perioodil oli töötasu alammäärast 5% 22 eurot, siis järelikult
tuleb kinnipeetava sissetulekutest lisaks HKMS § 112 lg 1 p-s 1 sätestatud kulutustele
täiendavalt maha arvata selle perioodi vältimatuteks kulutusteks vajalik raha 88 eurot (4x22).
Riigilõivuseaduse (RLS) § 60 lg 2 järgi tuleb kaebajal kaebuse esitamisel käesolevas asjas
tasuda riigilõiv 49,8 eurot. Kaebaja isikukonto väljavõttest nähtuvalt on tema nelja viimase
kuu sissetulek enne ringkonnakohtule määruskaebuse esitamist olnud 232,54 eurot. Kaebaja
sissetulekutest on seaduse alusel nõuete fondi ja vabanemisfondi arvatud 162,78 eurot. Seega
tuleb kaebaja sissetulekutest HKMS § 112 lg 1 p 1 ja kohtupraktika järgi maha arvata 250,78
eurot (162,78+88). Eeltoodust tulenevalt ületavad kaebaja sissetulekutest tehtavad
mahaarvamised kaebaja sissetulekuid ning seega on kaebaja ringkonnakohtu hinnangul


                                                                                             3
ilmselgelt maksejõuetu ja seega iseenesest ei ole kaebajale menetlusabi andmine keelatud,
kuid HKMS § 111 lg 1 kohaselt tuleb menetlusabi andmisel hinnata ka kaebuse perspektiive.
HKMS § 111 lg 1 kohaselt antakse menetlusabi taotlejale menetlusabi, kui menetlusabi
taotleja ei suuda oma majandusliku seisundi tõttu menetluskulusid tasuda või kui ta suudab
neid tasuda üksnes osaliselt või osamaksetena ja on piisav alus eeldada, et kavandatav
menetluses osalemine on edukas. Seega, ka vaatamata kaebaja majanduslikule seisundile ei
anta menetlusabi juhul, kui kohus hindab kaebuse edulootusi väheseks.
Tartu Ringkonnakohus nõustus halduskohtu 10.06.2016. a määruses esitatud
seisukohtadega kaebaja riigi õigusabi taotluse ja kaebuse eduväljavaadete osas ega pea neid
vajalikuks korrata (HKMS § 203 lg 1 ja § 201 lg 4). Ükski määruskaebuses esitatud väidetest
ei anna alust määruskaebuse rahuldamiseks. Eeltoodust tulenevalt jättis ringkonnakohus Tartu
Halduskohtu 10.06.2016. a määruse resolutsiooni p-d 1 ja 2 muutmata. Ringkonnakohus
asendas aga vastavas osas halduskohtu määruse põhjendused käesoleva määruse
põhjendustega“

KOHTU PÕHJENDUSED

6. Tartu Halduskohtu 10.06.2016 kohtumäärus jõustus 24.10.2016 Riigikohtu määrusega.

7. Tartu Halduskohus on kaebajale 10.06.2016 määruses juba selgitanud, et HKMS § 104 lg 2
kohaselt kui kaebuse eest ei ole riigilõivu tasutud või riigilõivu on tasutud seaduses sätestatust
vähem, määrab kohus riigilõivu või täiendava riigilõivu tasumiseks tähtaja. Riigilõivu
määratud tähtpäevaks tasumata jätmise korral kaebus tagastatakse või jäetakse läbi vaatamata,
kui seaduses ei ole ette nähtud teisiti. Kaebaja pidi hüvitamiskaebuselt riigilõivu summa 49,8
eurot tasuma 10.06.2016 kohtumääruse jõustumisest so. hiljemalt 08.11.2016.

8. Kaebaja kohtumäärust ei täitnud. Kohus tuvastas, et kaebaja ei ole kohtu poolt antud
tähtajaks riigilõivu tasunud ega ole kohtule esitanud ka taotlust puuduse kõrvaldamise tähtaja
pikendamiseks. Riigilõivu mittetasumine on kaebuse puudus, mis takistab kaebuse menetlusse
võtmist.

9. Tulenevalt eeltoodust on halduskohus seisukohal, et kaebus haldusasjas nr 3-16-1012
kuulub HKMS § 104 lg 2 teise lause ning HKMS § 121 lg 1 p 2 alusel riigilõivu tasumata
jätmise tõttu tagastamisele.

10. Kohus juhib kaebuse esitaja tähelepanu HKMS § 43 lg-le 2, mille kohaselt kaebuse
tagastamine ei võta selle esitajalt õigust seadusega sätestatud korras pöörduda uuesti
halduskohtusse.


(digitaalselt allkirjastatud)
Ülle Polluks
kohtunik




                                                                                                4

                         KOHTUMÄÄRUS
 Kohus                           Viru Maakohus

 Määruse aeg ja koht             29. juuni 2016, Rakvere kohtumajas

 Kohtuasja number                1-11-3507

 Kohtunik                        Kristel Vedro

 Kohtuistungi sekretär           Raili Raja

 Tõlk                            Svetlana Hamaza

 Prokurör                        Enn Pustak

 Kaitsja                         Sven Sillar (kokkuleppel)

 Kohtuasi                        Viru Vangla materjalid Aleksei Missuro vangistusest
                                 tingimisi enne tähtaega vabastamiseks elektroonilise
                                 järelevalve alla

                                 ALEKSEI MISSURO, i.k. 38205010220, kannab karistust
 Süüdimõistetu
                                 Viru Vanglas, elukoht vabanemisel: xxxx
                                 Karistuse kandmise algus 29.09.2010 ja lõpp 29.09.2021.

 Kohtuasja läbivaatamise aeg 15.06.2016, videokohtuistungil
 Kohtumääruse õiguslik alus KarS § 76; KrMS § 426, § 383, § 384 ja § 387.

 RESOLUTSIOON
Jätta Aleksei Missuro vangistusest tingimisi enne tähtaega elektroonilise järelevalve alla
vabastamata.

Edasikaebamise kord

Kohtumäärusele on õigus esitada määruskaebus Viru Maakohtule 15 päeva jooksul alates
päevast, mil isik sai vaidlustatavast kohtumäärusest teada või pidi teada saama.

Kohtumääruse väljatrükk saata Viru Vanglale, Aleksei Missurole, tema kaitsjale ja prokurörile.



                                              1
Asjaolud

Viru Vangla esitas 18.05.2016 Viru Maakohtule materjalid kinnipeetava Aleksei Missuro
vangistusest tingimisi enne tähtaega vabastamiseks elektroonilise järelevalve alla.

Aleksei Missuro on süüdi tunnistatud Harju Maakohtu 08.04.2011 otsusega KarS § 184 lg 21 p
1 - § 25 lg 2 ja § 188 lg 2 p 1,2 järgi ning KarS § 64 lg 1 kohaldamisega mõistis kohus
karistuseks 11 aastat vangistust. KarS § 68 lg 1 kohaselt arvestas kohus karistusaja hulka
eelvangistuses viibitud aja ning luges karistuse kandmise alguseks 29.09.2010.

Viru Vangla toetab kinnipeetava ennetähtaegset vabastamist elektroonilise järelevalve alla ühes
lisakohustuste määramisega.

Kohtuistung

Aleksei Missuro taotles enda tingimisi ennetähtaega vabastamist. Kinnipeetav avaldas, et
kahetseb oma tegu ning tahab ühiskonda ja pere juurde tagasi pöörduda, tahab hakata oma last
kasvatama. Tal on töökoht vabaduses olemas, ka vanglas töötab vaatamata sellele, et teised
kinnipeetavad suhtuvad sellesse põlglikult. Kinnitas, et vabanemisel katseaja tingimuste
täitmine ei ole tema jaoks probleem, uut kuritegu toime ei pane, kuriteo kaasosalisega ei suhtle.

Prokurör asja arutamisest osa ei võtnud, kuid on esitanud kohtule kirjalikult oma seisukoha,
mille kohaselt prokuratuur kinnipeetava vabastamist ei toeta. Prokurör märgib oma seisukohas,
et kuna Aleksei Missuro kannab karistust raske narkokuriteo eest, siis tema ennetähtaegse
vabastamise korral saaks ühiskonna õiglustunne tugevalt riivata, kuna karistuse
üldpreventsiooni eesmärgiks on näidata ühiskonnale, et narkootiliste ainete ebaseaduslik
käitlemine ei ole tolereeritav ning toob endaga kaasa tugeva riigipoolse sanktsiooni, mis võib
väljenduda pikaajalises vangistuses ning eelduslikult selle täiel määral ära kandmises. Lisaks
sellele on vältimatu tähele panna ühiskonna arusaamu õiglasest karistusest, s.o seda, et rasked
kuriteod väärivad rangelt ühiskonna hukkamõistu.
Prokurör on leiab, et narkootiliste ainete suures koguses ebaseaduslik käitlemine, seda enam
suure varalise kasu saamise eesmärgil, on raske rahvatervisevastane kuritegu ja sellise kuriteo
puhul ei ole üldjuhul põhjendatud kinnipeetavat formaalse võimaluse (KarS § 76 lg 2 p 1, §
75 lg 2 p 9 mõttes) esimesel esinemisel vabastada. Kuna kinnipeetava karistuse lõppaeg on
alles 29.09.2021 on Aleksei Missurol piisavalt aega aktiivselt tegeleda enda ennetähtaegse
vabastamise küsimustega.

Kaitsja on seisukohal, et isikut ei saa jätta vabastamata üksnes toimepandud kuriteo raskuse
motiivil ja jätta arvestamata isikut iseloomustavad positiivsed asjaolud. Arvestada tuleks
sedagi, et isik on karistatud esimest korda ja tema puhul uue kuriteo toimepanemise risk on
vangla materjalide kohaselt 7%, mida ei saa kuidagi lugeda kõrgohtlikkuse näitajaks.
Tõenäosus, et kinnipeetav hakkaks uusi kuritegusid toime panema, on teoreetiline. Oluline on
ka asjaolu, et isik, viibides pea 6 aastat vanglas, ei arvesta sealse subkultuuriga ning töötab.
Kaitsja palub Aleksei Missuro vabastada tingimisi ennetähtaega elektroonilise valve alla
arvestades ka asjaoluga, et isik on esmakordselt karistatud.

Kohtumääruse põhjendused

Kohus, tutvunud asja materjalide ning prokuröri seisukohaga ja ära kuulanud kinnipeetava ning
tema kaitsja, leidis, et taotlus ei ole põhjendatud ega kuulu rahuldamisele.

                                               2
Vastavalt KarS § 76 lg 4 tingimisi enne tähtaega vangistusest vabastamise otsustamisel arvestab
kohus kuriteo toimepanemise asjaolusid, süüdlase isikut, varasemat elukäiku ning käitumist
karistuse kandmise ajal, samuti tema elutingimusi ja neid tagajärgi, mida võib süüdlasele kaasa
tuua tingimisi enne tähtaega karistusest vabastamine.

Aleksei Missuro on kriminaalkorras karistatud ühel korral ja vanglas viibib esimest korda.
Varasemad kuriteod isikul puuduvad. Väärteokorras on teda karistatud 15-l korral (kõik
liiklusalased rikkumised). Karistust kannab narkootilise aine suures koguses ebaseadusliku
valmistamise katse eest suure varalise kasu saamise eesmärgul ning narkootilise aine (kanepi)
ebaseadusliku kasvatamise eest. Tegemist on liitkaristusega.

Kriminaalhooldusametniku arvamusest nähtub, et vabanemisjärgselt asuks kinnipeetav elama
ema juurde emale kuuluvasse suurde eramajja, seega on isikul olemas kindel elukoht, mis on
kinnipeetava ennetähtaegse vabastamise vältimatuks eelduseks. Kodukülastuse käigus on
kindlaks tehtud, et maja on elektroonilise valveseadme paigaldamiseks sobilik. Majas elavad
kinnipeetava vanemad ja vanaema, kes kõik on andnud nõusoleku valveseadme
paigaldamiseks.

Oluline on lähisuhtevõrgustiku olemasolu: kinnipeetavat ootavad koju nii vanemad, vanaemad,
õde, teismeline tütar ning praegune abikaasa. Suhted lähedastega on head ja toetavad, kõik
perekonnaliikmed on käinud kinnipeetavat külastamas nii lühiajalistel kui ka pikaajalisatel
kokkusaamistel.

Positiivseks loeb kohus ka asjaolu, et kinnipeetav on vangistuses läbinud Sotsiaalsete oskuste
treeningu, Eluviisitreeningu, riigikeele õpped tasemeni B2 (k.a), osalenud vestlustel, kus on
analüüsitud varasemat käitumist ja probleemide lahendamise võimalikkust legaalsel teel ning
on olnud ja on hõivatud majandustöödel.              AS Eesti Vanglatööstus iseloomustab
komplektreerimistsehhis töötavat Aleksei Missurot kui isikut, kes teeb tööd korralikult, kellel
distsipliini rikkumisi pole ja teiste kinnipeetavatega läbisaamine on hea. Seega on isik
vangistuses viibitud aega kasutanud ostarbekalt.

Vabanemisjärgselt on Aleksei Missurole garanteeritud xxxx töökoht xxxx. Tööle asumine
kindlustaks isikule legaalse sissetuleku ning seega vähendaks materiaalse kasu saamise nimel
uue kuriteo toimepanemise riski.

Ka on Aleksei Missuro käitumine vanglas olnud seaduskuulekas: kehtivad
distsiplinaarkaristused puuduvad. Vastavalt Riigikohtu kriminaalkolleegiumi 02.11.2006
määrusele kohtuasjas nr 3-1-1-91-06 on vangistusest ennetähtaegse vabastamise oluliseks
tingimuseks vangistatu õiguspärane käitumine. Käesoleval juhul on see tingimus täidetud.
Kohus leiab aga, et eelnimetatu on küll oluliseks, kuid mitte otsustavaks tingimuseks
kinnipeetava isikuomaduste üle otsustamisel.

Vangla iseloomustuse kohaselt kinnipeetav tunnistab, et on teinud elus vale valiku, kahetseb
tehtut, kuna ei mõelnud tagajärgedele, mida võib kaasa tuua seotus narkoäriga. Alkoholiga
seotud probleeme ei tunnista, samas on isikul vabaduses esinenud alkoholi liigtarvitamist, mille
tõttu on suurenenud tema riskikäitumine. Kinnipeetav on oma tegemistes pigem impulsiivne
ja toimepandud kuritegu viitab sellele, et isik hoolib vaid enda heaolust arvestamata oma tegude
tagajärgi teistele. Ka on kinnipeetav valmis saavutama oma eesmärke kriminaalsel teel, kui
selleks tekivad võimalused.

                                               3
Vangla hinnangul on kinnipeetav kõrgohtlik ja ohustatud on ühiskond tervikuna. Oht seisneb
narkootikumide leviku soodustamises ning oht on kõige tõenäolisem, kui isikul on rahalised
probleemid.

Kinnipeetav kannab KarS § 64 lg 1 alusel mõistetud liitkaristust mh                  I astme
rahvatervisevastase (narko-)kuriteo toimepanemise eest. Narkootiliste ja psühhotroopsete
ainete ebaseaduslikku käitlemist peetakse riigi julgeoleku ja avaliku korra seisukohalt väga
tõsiseks kuriteoks, sest see kujutab endast suurt ohtu rahva tervisele. Kohus nõustub
prokuratuuri seisukohaga, mille kohaselt Aleksei Missuro ennetähtaegse vabastamise korral
saaks ühiskonna õiglustunne tugevalt riivata, kuna karistuse üldpreventsiooni eesmärgiks on
näidata ühiskonnale, et narkokuritegude toimepanemine ei ole tolereeritav ning toob endaga
kaasa tugeva riigipoolse sanktsiooni, mis väljendub pikaajalises vangistuses ning eelduslikult
selle täiel määral ära kandmises.

Kohus on seisukohal, et toimepandud kuriteo raskus ja asjaolud on käesoleval juhul kahtlemata
kaalukamad kui süüdimõistetu võimalused vabaduses. Aleksei Missuro vabanemisjärgse
elukoha olemasolu ja selle sobivus elektroonilise valve teostamise nõuetele, töökoha
garanteeritus, toetav sotsiaalvõrgustik ning õiguskuulekas käitumine senise vangistuse jooksul
ei ole piisav, õigustamaks isiku käesoleval ajal vangistusest ennetähtaegset vabastamist
elektroonilise järelevalve alla.

Lisaks märgib kohus, et karistusaja lõpuni on jäänud veel üle 5 aasta, mis on väga pikk aeg.
KarS § 76 lg 5 kohaselt määratakse katseaeg ärakandmata karistusaja ulatuses, seega oleks
Aleksei Missuro katseaja pikkus üle 5 aasta, mida ei saa aga pidada otstarbekaks.

Samuti väärib märkimist, et käesolevaks ajaks ärakantud karistus ei ole võrdeline toimepandud
kuriteo raskusega. Kuna kinnipeetavale on mõistetud karistus KarS § 64 lg 1 alusel (kohus luges
kergema karistuse kaetuks raskeimaga), siis ärakandmisele kuuluv vangistus on alla KarS § 184
lg 21 sanktsiooni keskmist määra ning karistuse lühendamine ennetähtaegse vabastamisega
taotletud mahus ei oleks kohtu hinnangul ilmselgelt põhjendatud ega õiglane. Ka ei ole karistuse
eesmärk (hoida ära uute kuritegude toimepanemine) Aleksei Missuro puhul saavutatud ning
seetõttu on teiste inimeste tervise kaitseks põhjendatud jätta kinnipeetav vangistusest tingimisi
ennetähtaega vabastamata.

Kohus on ka seisukohal, et kontrollitud keskkonnas on kinnipeetava käitumine olnud küll
positiivne, kuid seda ei saa pidada piisavaks järeldamaks tema muutumist. Jätkates karistuse
kandmist vanglas on süüdimõistetul võimalik tõestada, et praegune käitumine on püsiv ja
tagasilangusi ei esine.

Kohus märgib täiendavalt, et isik, kes pani toime kuriteo, peab arvestama asjaoluga, et tal tuleb
ära kanda kogu temale mõistetud karistus ning riik ei loo tingimisi ennetähtaegselt vangistusest
vabastamise korra kehtestamisega isikutele õiguspositsioone, millele need hiljem võiksid
toetuda. Süüdimõistmisel ei ole ennetähtaega vabastamine isikule garanteeritud.


/allkirjastatud digitaalselt/

Kristel Vedro
Kohtunik


                                               4
Tartu Ringkonnakohtu 29.08.2016 kohtumääruse
RESOLUTSIOON:

1. Viru Maakohtu (Rakvere kohtumaja) 29. juuni 2016 määrus jätta muutmata.

2. Määruskaebused jätta rahuldamata.


29.06.2016 kohtumäärus 1-11-3507 jõustus 16. septembril 2016. a Tartu Ringkonnakohtu
kohtumäärusega.

/allkirjastatud digitaalselt/

Lea Herne
referent




                                           5

                                                                                      1-14-5445




                          KOHTUMÄÄRUS
Kohus                                 Tallinna Ringkonnakohus, kriminaalkolleegium

Määruse tegemise aeg ja koht          7. aprill 2016, Tallinn, kirjalik menetlus

Kriminaalasja number                  1-14-5445

Kohtukoosseis                         Orvi Tali, Pavel Gontšarov ja Ivi Kesküla

Vaidlustatud kohtulahend              Harju Maakohtu 10. märtsi 2016. a määrus, millega jäeti
                                      rahuldamata Rene Lillemäe taotlus temalt Pärnu Maakohtu
                                      21. aprilli 2015. a otsusega            välja mõistetud
                                      menetluskulude tasumise ajatamiseks

Kaebuse esitaja ja kaebuse liik       süüdimõistetu Rene Lillemägi (ik             37112180226,
                                      viibimiskoht Viru Vangla), määruskaebus


RESOLUTSIOON

Jätta Harju Maakohtu 10. märtsi 2016. a määrus muutmata ja määruskaebus
rahuldamata.


EDASIKAEBAMISE KORD
Määruse peale saab advokaadi vahendusel esitada määruskaebuse Riigikohtule Tallinna
Ringkonnakohtu kaudu 15 päeva jooksul alates päevast, mil kaebuse esitaja sai vaidlustatavast
kohtumäärusest teada või pidi teada saama.


ASJAOLUD JA MENETLUSE KÄIK
1. Pärnu Maakohtu 21.04.2015.a otsusega nr 1-14-5445 tunnistati Rene Lillemägi süüdi KarS §
184 lg 2 p 2 ja KarS § 184 lg 21 p 1 (alates 01.01.2015 KarS § 184 lg 21) järgi ning KarS § 63 lg
2 ja 64 lg 1 alusel, lugedes kergem karistus kaetuks raskema karistusega, mõisteti karistuseks 6
aastat vangistust. KarS § 68 alusel loeti eelvangistuses viibitud aeg alates 28.02.2014. a
karistusaja hulka ning arvati R. Lillemäe karistusaja algust alates 28.02.2014.a.
Sama kohtuotsusega mõisteti R. Lillemäelt välja sundraha summas 975 eurot, mis tuli tasuda 1
aasta jooksul alates kohtuotsuse jõustumisest. Kohus hoiatas, et kui rahalised nõuded pole täies
ulatuses tähtajaks täidetud suunatakse nõuded täitemenetluse läbiviimiseks kohtutäiturile
täitemenetluse seadustikus sätestatud korras. Kohtuotsus jõustus 08.05.2015.a.

2. R. Lillemägi kannab Pärnu Maakohtu 21.04.2015 kohtuotsusega talle mõistetud
vanglakaristust. Karistuse kandmise algus oli 28.02.2014 ning lõpptähtaeg on 28.02.2020.
                                                                                         1(3)
                                                                                         1-14-5445

3. 18.02.2016 esitas R. Lillemägi Pärnu Maakohtule taotluse (mis edastati 02.03.2016 Harju
Maakohtule), milles palus ajatada temale määratud kohtukulude tasumine veel üheks aastaks.
Isik teatas, et hetkel asub ta Viru Vanglas ja tööl ei käi, kuna tal on töövõimetus 60% ning
sobivat tööd vanglas ei ole. Aasta pärast (28.02.2017) on tal võimalik vangistusest vabastamine
elektroonilise valve kohaldamisega ja tal on võimalik koheselt tööle asuda ning hakata tasuma
temale määratud kohustusi.

4. Riigi Tugiteenuste Keskus kui sissenõudja esindaja vastas 04.03.2016 kohtu järelepäringule,
et isik viibib kinnipidamisasutuses ja omab suurt sissetulekut ning täitmisel ei ole ühtegi nõuet,
vabanemisfond on täidetud. 2015. a oli R. Lillemäe sissetulek 1765 eurot.

Maakohtu seisukoht
5. Maakohus leidis, et R. Lillemäe taotlus Pärnu Maakohtu 21.04.2015.a otsusega temalt välja
mõistetud sundraha tasumise ajatamiseks veel 1 aasta võrra ei kuulu rahuldamisele, kuna Riigi
Tugiteenuste Keskus kui sissenõudja esindaja ei ole nõus taotluse rahuldamisega.
Kuna Riigi Tugiteenuste Keskuse kui sissenõudja esindaja andmetel omab R. Lillemägi suurt
sissetulekut, mis 2015. a oli 1765 eurot, siis on ta võimeline tasuma temalt välja mõistetud
sundraha kohtuotsusega määratud aja jooksul.
Samas leidis maakohus, et kuna Pärnu Maakohtu 21.04.2015.a kohtuotsusega nr 1-14-5445,
võimaldati R. Lillemäel tasuda temalt välja mõistetud sundraha summas 975 eurot 12 kuu
jooksul kohtuotsuse jõustumisest (kohtuotsus jõustus 08.05.2015.a), siis on isikul on aega kuni
08.05.2016.a, et tasuda sundraha ning maksetähtaja pikkendamiseks puuduvad alused.
Eeltoodu alusel jättis maakohus R. Lillemäe taotluse temalt välja mõistetud sundraha ajatamiseks
veel 1 aastaks rahuldamata, kuna taotlus ei ole põhjendatud ega kuulu rahuldamisele.

Määruskaebus
6. Harju Maakohtu määruse peale esitas R. Lillemägi määruskaebuse, milles ta palub
maakohtu määruse üle vaadata ning võimaldada tal kohtukulud tasuda osade kaupa 50 eurot
kuus. Määruskaebuse kohaselt on eelnimetatu summa, mille ta on võimeline maksma seni, kuni
viibib kinnipidamisasutuses. Esimese makse lubab R. Lillemägi teha koheselt, kui on saanud
positiivse vastuse koos maksegraafikuga.

RINGKONNAKOHTU SEISUKOHT
7. Ringkonnakohus selgitab, et KrMS § 424 alusel saab kohus rahalise karistuse ning §-st 423
tulenevalt ka menetluskulu või muu rahalise sissenõude tasumise tähtaega pikendada või ajatada
üksnes mõjuva põhjuse olemasolul. Mõjuva põhjusena, mis takistab kriminaalasjas kohtu
määratud tähtajaks loetletud rahaliste sissenõuete tasumist, tuleb käsitada sellist takistust, mille
tõttu on isikul kas objektiivselt võimatu või ebamõistlikult koormav kohtu määratud rahalisi
kohustusi tähtaegselt täita.

8. Maakohus on põhjendatult jätnud R. Lillemäe taotluse menetluskulude tasumise tähtaja
ajatamiseks rahuldamata. Ainuüksi asjaolu, et süüdlane kannab reaalset vangistust ja vangistuses
viibimise ajal on rahaliste kohustuste täitmine raskendatud, ei ole mõjuvaks põhjuseks
menetluskulude tasumise tähtaja ajatamiseks. Tähtaja pikendamiseks tuleb süüdimõistetul
esitada tõendid ka oma majandusliku seisukorra kohta tervikuna, millest nähtuvalt oleks
kohustuste täitmine talle praegusel ajal võimatu või vähemalt ebamõistlikult koormav. Kui isikul
on muud vara, mille arvelt tal on võimalik rahalisi nõudeid tasuda, siis pole tähtaja pikendamise
eeldused täidetud. R. Lillemägi ei ole maakohtule ega ka ringkonnakohtule esitanud tõendeid,
mis annaksid alust veendumuseks, et tema varaline seisund tervikuna ei võimalda tal
kohtuotsusega välja mõistetud menetluskulusid tähtaegselt tasuda. Mõjuva põhjuse olemasolu
tõendamise kohustus lasub isikul, kes taotleb täitmise tähtaja pikendamist. KrMS § 424 mõttes
                                                                                            2(3)
                                                                                        1-14-5445

mõjuva põhjuse tõendamatuse korral tuleb esitatud taotlus rahalise karistuse tasumise
pikendamiseks jätta rahuldamata.
Samuti nähtub kriminaalasja toimikust, et R. Lillemäe sissetulek 2015. a oli 1765 eurot, tema
vastu ei ole algatatud ühtegi täitemenetlust ning vabanemisfond on täidetud. Vaatamata sellele ei
ole R. Lillemägi 11 kuu jooksul teinud ühtegi makset väljamõistetud menetluskulude tasumiseks.
Sisuliselt tunnistab R. Lillemägi ka oma määruskaebuses, et ta on võimeline tasuma
menetluskulusid vähemalt osade kaupa, kuid on enda sõnul valmis menetluskulud tasuma alles
siis, kui kohus rahuldab tema taotluse. Ringkonnakohus selgitab, et R. Lillemäel on jõustunud
kohtuotsusest tulenev kohustus menetluskulud tasuda hiljemalt 08.05.2016. Asjaolu, et
R. Lillemägi on esitanud taotluse menetluskulude tasumise tähtaja ajatamiseks, ei peata
kohustuse täitmist.
Eeltoodust tulenevalt leiab ringkonnakohus sarnaselt maakohtuga, et menetluskulude tasumise
ajatamine ega täiendava tähtaja andmine menetluskulude ositi tasumiseks ei oleks antud juhul
põhjendatud. Arvestades, et R. Lillemägi omab vangistuses sissetulekut, kuid ei ole 11 kuu
jooksul vabatahtlikult menetluskulusid tasuma asunud, ei oleks ringkonnakohtu hinnangul
menetluskulude tähtaegselt tasumata jätmisel ka täitemenetluse algatamine R. Lillemäe suhtes
ebamõistlikult koormav.

9. Eelnevast lähtuvalt ning juhindudes KrMS § 337 lg 1 p-st 1 ja §-st 390 jätab
ringkonnakohus vaidlustatud Harju Maakohtu 10.03.2016.a määruse muutmata ja
määruskaebuse rahuldamata.


  (allkirjastatud digitaalselt)    (allkirjastatud digitaalselt)    (allkirjastatud digitaalselt)

           Orvi Tali                    Pavel Gontšarov                     Ivi Kesküla




                                                                                           3(3)

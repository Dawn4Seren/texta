                         KOHTUMÄÄRUS
 Kohus                                  Tallinna Ringkonnakohus
 Kohtukoosseis                          Kaire Pikamäe, Ruth Plaks ja Virgo Saarmets
 Määruse tegemise aeg ja koht           13.12.2016, Tallinn
 Haldusasja number                      3-16-2262
 Haldusasi                              AN esialgse õiguskaitse taotlus
 Menetlusosalised                       Taotluse esitaja – AN
 Vaidlustatud kohtulahend               Tallinna Halduskohtu 16.11.2016 määrus
 Menetluse alus ringkonnakohtus         AN määruskaebus
 Asja läbivaatamine                     Kirjalik menetlus

RESOLUTSIOON
1. Võtta AN määruskaebus menetlusse.
2. Jätta AN määruskaebus rahuldamata ja Tallinna Halduskohtu 16.11.2016 määrus
haldusasjas nr 3-16-2262 muutmata.
EDASIKAEBAMISE KORD

Määruse peale ei saa esitada määruskaebust (HKMS § 252 lg 7).
ASJAOLUD JA MENETLUSE KÄIK
1. AN esitas 16.10.2016 Tallinna Vanglale taotluse sektsioonidesse 1-4 lauamängude
väljastamiseks ja vaba aja veetmise võimaluste tagamiseks. Tallinna Vangla jättis 09.11.2016
otsusega nr 5-8/16/23731-2 lauamängude väljastamise taotluse rahuldamata ja selgitas, millised
on võimalused vaba aja veetmiseks.

2. AN esitas 11.11.2016 Tallinna Halduskohtule esialgse õiguskaitse taotluse, milles soovis
lauamängude väljastamist sektsioonidesse 1-4 ja vaba aja veetmise võimaluste tagamist.
Sektsioonide 1-4 kinnipeetavaid diskrimineeritakse, kuna seal pole vaba aja veetmise
võimalusi. Teistes vanglates on need olemas.

3. Tallinna Halduskohus jättis 16.11.2016 määrusega AN esialgse õiguskaitse taotluse
rahuldamata. Kuna asjas on käimas vaidemenetlus, on esialgse õiguskaitse taotluse
lahendamine võimalik. Taotlus jääb rahuldamata, sest AN-l puudub esialgse õiguskaitse
vajadus. Pole alust kahelda, et Tallinna Vangla on võimeline vaide või võimaliku kohtukaebuse
rahuldamise tagajärjel nõutud toimingud sooritama. Kohtuotsuse täitmine ei muutu esialgse
õiguskaitse kohaldamata jätmisel oluliselt raskendatuks või võimatuks. Kohustamisnõude
esitamisel ei ole üldjuhul esialgse õiguskaitse kohaldamine põhjendatud ega vajalik, eriti juhul,
kui sellega otsustatakse ette ära vaidluse lõpptulemus. Asjas ei esine erandlikke asjaolusid, mis
õigustaksid esialgse õiguskaitse kohaldamist.
                                                                                     3-16-2262

Ka kaebuse eduväljavaated on vähesed, mistõttu ei ole esialgse õiguskaitse kohaldamine samuti
põhjendatud ega lubatav. Õigusaktidest ei tulene kaebajale subjektiivset õigust nõuda vanglalt
sektsioonidesse lauamängude väljastamist või tagada konkreetseid vaba aja veetmise
võimalusi. Asja materjalidest nähtuvalt on kaebaja hõivatud huviringi tegevusega. Väidetavat
tegevusetust saab vältida ka nt raamatukogu kasutades

MENETLUSOSALISE SEISUKOHAD RINGKONNAKOHTUS

4. AN esitas Tallinna Halduskohtu 16.11.2016 määruse peale määruskaebuse, milles kinnitas
jäämist oma halduskohtule esitatud taotluste juurde.

RINGKONNAKOHTU PÕHJENDUSED

5. Ringkonnakohus leiab, et määruskaebus tuleb võtta menetlusse. Määruskaebuse esitamine
on seaduse kohaselt lubatud, määruskaebus on tähtaegne ning vastab HKMS-s toodud nõuetele
määral, mis võimaldab määruskaebuse lahendada. Tallinna Halduskohus tuvastas AN
maksejõuetuse ja ringkonnakohus jätkab HKMS § 114 lg 2 alusel menetlusabi andmist.
6. Halduskohtu määrus on seaduslik ja põhjendatud ning määruskaebuse väited ei anna alust
selle tühistamiseks. Ringkonnakohus nõustub halduskohtu põhjendustega ega pea HKMS § 203
lg-le 2 ja § 201 lg-le 4 tuginedes vajalikuks neid korrata. Ringkonnakohus jagab halduskohtu
seisukohta, et kaebajal puudub õiguskaitse vajadus, sest puudub alus arvata, et esialgse
õiguskaitse kohaldamata jätmisel võiks kaebaja õiguste kaitse kohtuotsusega osutuda oluliselt
raskendatuks või võimatuks. Samuti nõustub ringkonnakohus halduskohtu hinnanguga kaebuse
eduväljavaadete osas. Seega ei ole esialgse õiguskaitse kohaldamine põhjendatud.



 /allkirjastatud digitaalselt/   /allkirjastatud digitaalselt/   /allkirjastatud digitaalselt/
        Kaire Pikamäe                     Ruth Plaks                   Virgo Saarmets




                                                                                            2(2)

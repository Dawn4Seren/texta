                                          RIIGIKOHUS
                                    TSIVIILKOLLEEGIUM


                                         KOHTUOTSUS
                                       Eesti Vabariigi nimel

 Kohtuasja number                    3-2-1-92-16

 Otsuse kuupäev                      Tartu, 12. oktoober 2016

 Kohtukoosseis                       Eesistuja Malle Seppik, liikmed Peeter Jerofejev ja Tambet
                                     Tampuu

 Kohtuasi                            Jaan Rüütmanni (pankrotis) pankrotihalduri Urmas
                                     Ustavi hagi Tiia Rüütmanni vastu tehingute
                                     tagasivõitmiseks ja tehingutega saadud 49 432 euro ja
                                     27 sendi tagastamiseks

 Vaidlustatud kohtulahend            Tallinna Ringkonnakohtu 8. detsembri 2015. a otsus
                                     tsiviilasjas nr 2-12-14634

 Kaebuse esitaja ja kaebuse liik     Jaan Rüütmanni (pankrotis) pankrotihalduri Urmas Ustavi
                                     kassatsioonkaebus

 Tsiviilasja hind Riigikohtus        49 432 eurot 27 senti

 Menetlusosalised ja nende           Hageja Jaan Rüütmanni (pankrotis) pankrotihaldur Urmas
 esindajad Riigikohtus               Ustav

                                     Kostja Tiia Rüütmann, esindaja vandeadvokaat Mart
                                     Angerjärv

 Asja läbivaatamise kuupäev          19. september 2016. a, kirjalik menetlus



RESOLUTSIOON
1. Jätta Tallinna Ringkonnakohtu 8. detsembri 2015. a otsus tsiviilasjas nr 2-12-14634
muutmata, kuid täiendada ringkonnakohtu otsuse õiguslikke põhjendusi käesoleva otsuse
põhjendustega.
2. Jätta kassatsioonkaebus rahuldamata.
3. Jätta kassatsiooniastme menetluskulud hageja kanda.
4. Arvata kassatsioonkaebuselt tasutud kautsjon riigituludesse.


ASJAOLUD JA MENETLUSE KÄIK
1. Jaan Rüütmanni (pankrotis) pankrotihaldur Urmas Ustav (hageja) esitas 12. aprillil 2012 Harju
Maakohtule hagiavalduse Tiia Rüütmanni (kostja) vastu ajavahemikul 2. oktoobrist 2006 kuni
16. veebruarini 2012 Jaan Rüütmanni (võlgnik) ning kostja vahel toimunud tehingute kehtetuks
tunnistamiseks ning ajavahemikul 2. oktoobrist 2006 kuni 16. veebruarini 2012 võlgnikult saadud
49 432 euro 27 sendi võlgniku pankrotivarasse tagastama kohustamiseks. Hageja hilisema taotluse
alusel formuleeriti hagiavalduses hageja nõude teine punkt järgmiselt: „välja mõista kostjalt Jaan
Rüütmanni (pankrotis) pankrotivarasse 49 432 eurot 27 senti". Hageja menetluskulud olid 9047 eurot
25 senti, sh pankrotihalduri kulud 5952 eurot.
Hagiavalduse kohaselt kuulutas Harju Maakohus 27. septembri 2011. a määrusega tsiviilasjas nr 2-
11-36486 välja võlgniku pankroti ja nimetas võlgniku pankrotihalduriks hageja. Kui hageja analüüsis
võlgniku arvelduskontosid, ilmnes, et ajavahemikul 2. oktoobrist 2006 kuni 9. veebruarini 2009
kandis võlgnik oma AS-i Swedbank arvelduskontolt kostjale üle 4432 eurot 27 senti. Võlgniku
Soome Vabariigi krediidiasutuse Pohjolan Osuuspankki kontoväljavõtete analüüsimisel ilmnes, et
16. augustist 2010 kuni 16. veebruarini 2012 kandis võlgnik oma arvelduskontolt kostjale üle
45 000 eurot. Hageja hinnangul tuleb eelnimetatud tehingud pankrotiseaduse (PankrS) § 110 lg 1 p 4
kohaselt tagasi võita, sest tehingud on tehtud viis aastat enne võlgniku pankroti väljakuulutamist,
tehingutega kahjustas võlgnik teadlikult võlausaldajate huve ning tehingute teiseks pooleks olev
kostja on võlgniku lähikondne (võlgniku abikaasa), kes sellest teadis või pidi teadma. Samuti on
tühised pärast võlgnikule ajutise halduri nimetamist ja pankroti väljakuulutamist võlgnikult kostjale
tehtud rahaülekanded 11 200 eurot. Hageja oli seisukohal, et tehingute tagasivõidetavuse seisukohalt
ei ole tähtsust, mis eesmärgil kostja võlgnikult saadud rahasummasid kulutas. Samuti pole kostja
kulutusi tõendanud.
2. Kostja hagi ei tunnistanud, palus jätta selle rahuldamata ning menetluskulud hageja kanda.
Võlgnikult kostjale tehtud rahaülekanded ei olnud võlgniku ja kostja vahelised tehingud
PankrS § 110 tähenduses. Isegi kui nimetatud rahaülekanded oleksid tehingud, ei mahuks need
PankrS § 110 raamidesse. Summadele, mida seaduse järgi ei saa võlgniku sissetulekuna arestida, ei
saa pankrotihaldur ka tagasivõitmise korras sissenõuet pöörata. Osa võlgnikult kostjale tehtud
rahaülekandeid alates 2006. aastast ei saa tagasivõitmise korras sisse nõuda, kuna võlausaldajate
huvisid ei kahjustatud. Võlgnikult kostjale tehtud rahaülekandeid 39 949 eurot 88 senti ei ole
võimalik käsitada võlgniku ja kostja vaheliste tehingutena, kuna need on võlgniku ja kostja ühisvara
sisesed kanded, mida kostja kasutas perekonna ühiste kulude katmiseks ning võlgniku isiklike
kohustuste täitmiseks kolmandatele isikutele (võlgniku ja kostja alaealise lapse koolirahad, kodu
valvekulud jms). Kulutused, mida kostja tegi võlgnikult saadud rahaülekannete arvel alates
võlgnikule ajutise halduri määramisest kuni pankroti väljakuulutamiseni, olid hädavajalikud ega
kahjustanud võlgniku võlausaldajate huve. Lisaks ei olnud kostja teadlik võlgniku võlgnevuse
suurusest ja sellest, et võlgniku varast ei piisa tema kohustuste täitmiseks. Kui kostja sai teada
võlgniku kohustustest ja sellest, et võlgniku tehingud mõjutavad tema vara koosseisu, soovis ta
abieluvaralepingu sõlmimist. Kostja vaidles vastu hageja menetluskuludele ja pankrotihalduri
kuludele.
3. Harju Maakohus rahuldas 2. septembri 2014. a määrusega hageja 21. augusti 2014. a hagi tagamise
avalduse ja seadis hageja kasuks kostjale kuuluvale korteriomandile asukohaga Tallinn, Vase 11,
reaalosana eluruum nr 6 (registriosa nr 9730701) IV jakku esimesele vabale järjekohale kohtuliku
hüpoteegi 49 432 eurot 27 senti.
4. Harju Maakohus rahuldas 7. jaanuari 2014. a otsusega hagi ja jättis menetluskulud kostja kanda.
Tallinna Ringkonnakohus tühistas 27. märtsi 2014. a otsusega maakohtu otsuse ja saatis tsiviilasja
samale maakohtule uueks läbivaatamiseks, otsus jõustus 16. juunil 2014.
5. Tsiviilasja uuel läbivaatamisel rahuldas Harju Maakohus 5. mai 2015. a otsusega hagi, tunnistas
kehtetuks võlgniku 2. oktoobrist 2006 kuni 16. veebruarini 2012 kostjaga tehtud tehingud ning
mõistis kostjalt võlgniku pankrotivarasse 49 432 eurot 27 senti. Maakohus jättis jõusse Harju
Maakohtu 2. septembri 2014. a määrusega kohaldatud hagi tagamise abinõu. Maakohus jättis
menetluskulud kostja kanda ja mõistis kostjalt hageja kasuks välja menetluskuluna 623 eurot 64 senti
ning viivise. Maakohus määras hagiavalduselt tasutavaks riigilõivuks 1933 eurot 33 senti ja mõistis
kostjalt riigituludesse välja hagejale antud menetlusabi (riigilõiv 1933 eurot 33 senti).
Maakohus selgitas, et pooled vaidlevad selle üle, kas võlgnikult kostjale ülekantud summasid saab
võlgniku sissetulekuna arestida ja kas neile saab vastava keelu korral PankrS §-de 109 ja 110 alusel
tagasivõitmise korras sissenõuet pöörata, kas nimetatud rahaülekannete alusel kostja tehtud kulutusi
saab lugeda võlgniku ja kostja vahelisteks tehinguteks, millega kahjustati võlgniku võlausaldajate
huve, ja kas kostja oli nende tegemise ajal võlgniku maksejõuetusest teadlik.
Maakohtu arvates tuli viie aasta jooksul enne ajutise halduri nimetamist tehtud võlgniku tehinguid
eelduslikult lugeda võlausaldajate huvisid kahjustavateks. Seetõttu tuli lugeda võlausaldajate huvisid
kahjustavateks tehinguteks ka võlgnikult kostjale ükskõik mis põhjusel tehtud rahaülekandeid, kuna
nende arvel jäid rahuldamata võlgniku võlausaldajate rahalised nõuded. Samuti ei tõenda kostja
tehtud erinevad maksed, milliste õigussuhete ja kohustuste alusel vastavad kulutused on tehtud või et
need kulutused oleks tehtud võlgnikult saadud rahasummade arvel. Kostja esitatud tõendid ei
kinnitanud veenvalt, et ta ei olnud vaidlusaluste rahaülekannete ajal võlgniku võlgadest ja
võlausaldajate huvide kahjustamisest teadlik, sh sellest, et võlgniku kohustused ületavad võlgniku ja
kostja ühisvara väärtust.
6. Kostja esitas 4. juunil 2015 maakohtu otsuse peale apellatsioonkaebuse, milles palus maakohtu
otsuse tühistada ja teha uus otsus, millega jätta hagi rahuldamata ning menetluskulud hageja kanda.
Alternatiivselt palus kostja maakohtu otsuse tühistada ja saata asi maakohtule uueks läbivaatamiseks.
Kostja palus tunnistada põhiseadusega vastuolus olevaks olukord, kus kohtunik määrab õigusliku
aluseta kindlaks riigilõivu ebamõistlikus ja mittevajalikus suuruses (1933 eurot 33 senti), ning
määrata riigilõivu suuruseks maakohtus 850 eurot.
7. Hageja palus jätta apellatsioonkaebuse rahuldamata, maakohtu otsuse muutmata ning
menetluskulud kostja kanda.


Ringkonnakohtu lahend ja põhjendused
8. Tallinna Ringkonnakohus rahuldas 8. detsembri 2015. a otsusega apellatsioonkaebuse ning tühistas
maakohtu otsuse. Ringkonnakohus tegi osaliselt uue otsuse, millega jättis hagi rahuldamata võlgniku
2. oktoobrist 2006 kuni 23. märtsini 2011 kostjaga tehtud tehingute kehtetuks tunnistamiseks ja
tehingute alusel saadud 23 272 euro 27 sendi kostjalt võlgniku pankrotivarasse väljamõistmiseks.
Ringkonnakohus saatis tsiviilasja osaliselt uueks läbivaatamiseks maakohtule eelmenetluse
staadiumisse võlgniku 24. märtsist 2011 kuni 16. veebruarini 2012 kostjaga tehtud tehingute
kehtetuks tunnistamiseks ja tehingute alusel saadud 26 235 euro kostjalt võlgniku pankrotivarasse
väljamõistmiseks, kuna maakohus ei ole tuvastanud nõude aluseks olevaid põhilisi asjaolusid, on
jätnud täitmata tsiviilkohtumenetluse seadustiku (TsMS) §-s 392 sätestatud eelmenetluse ülesanded ja
TsMS §-st 351 tuleneva selgitamiskohustuse.
9. Ringkonnakohus tuvastas, et pooled ei vaidle järgmiste oluliste asjaolude üle:
· Harju Maakohus kuulutas 27. septembri 2011. a määrusega tsiviilasjas nr 2-11-36486 välja võlgniku
 pankroti ja nimetas hageja võlgniku pankrotihalduriks. Ajutine pankrotihaldur nimetati 30. augusti
 2011. a määrusega;
· võlgnik ja kostja on abielus alates 3. juulist 1982. Kuni abieluvaralepingu sõlmimiseni
 23. märtsil 2011 kehtis abikaasade varasuhtes ühisvararežiim (varaühisus). Alates 23. märtsist 2011
 kehtib abikaasade vahel varalahususe varasuhe;
· ajavahemikul 2. oktoobrist 2006 kuni 9. veebruarini 2009 kandis võlgnik oma AS-i Swedbank
 arvelduskontolt kostjale üle 4432 eurot 27 senti;
· alates 2010 aprillist töötab võlgnik Soome Vabariigis arstina;
· ajavahemikul 16. augustist 2010 kuni 16. veebruarini 2012 kandis võlgnik oma Pohjolan
 Osuuspankki arvelduskontolt kostjale üle 45 075 eurot (hagiavalduses ja maakohtu otsuses on
 ekslikult märgitud summaks 45 000 eurot), sh 16. augustist 2010 kuni 23. märtsini 2011 kokku
 18 840 eurot, 24. märtsist 2011 kuni 30. augustini 2011 kokku 15 025 eurot, 31. augustist 2011 kuni
 27. septembrini 2011 kokku 2000 eurot ja 28. septembrist 2011 kuni 16. veebruarini 2012 kokku
 9210 eurot.
10. Ringkonnakohus leidis, et iga konkreetse ülekande puhul tuleb otsustada, millisel õiguslikul
alusel oleks hagejal õigus ülekantud summat pankrotivarasse nõuda ja kas vastavad eeldused on
täidetud.
Rahaülekanded on jagatavad ajaliselt nelja perioodi: 1) 2. oktoober 2006 kuni 23. märts 2011 ehk
ajani, mil kehtis abikaasade varaühisuse varasuhe; 2) 24. märts 2011 kuni 30. august 2011 ehk
varalahususe kehtimisest kuni ajutise pankrotihalduri nimetamiseni; 3) 31. august 2011 kuni
27. september 2011 ehk ajutise pankrotihalduri nimetamisest kuni pankroti väljakuulutamiseni;
4) 28. september 2011 kuni 16. veebruar 2012 ehk pärast pankroti väljakuulutamist.
10.1. Ringkonnakohus leidis, et 2. oktoobrist 2006 kuni 23. märtsini 2011 tehtud rahaülekannete
puhul ei olnud tegemist tagasivõitmise olukorraga ning selle perioodi ülekandeid ei saa käsitada
võlgniku ja kostja vaheliste tehingutena. Varaühisuse puhul on ka abikaasade pangakontol olev raha
eelduslikult ühisvara, mis kuulub ühiselt mõlemale abikaasale, olenemata sellest, kumma
pangakontol see asub. Raha ülekandmisel ühelt pangakontolt teisele ei toimunud vara käsutamist,
raha ei muutnud omanikku. Samuti ei olnud ringkonnakohtu arvates alust väita, et raha kanti üle ilma
õigusliku aluseta. Perekonnaseaduse (PKS) § 28 lg 1 kohaselt teostavad abikaasad ühisvaraga seotud
õigusi ja kohustusi ühiselt, kui ei ole kokku lepitud teisiti. Võlgniku osa eraldamiseks tuleb enne
ühisvara jagada, milleks saab hagi esitada ka pankrotihaldur. Eeltoodust tulenevalt jättis
ringkonnakohus hagi rahuldamata 23 272 euro 27 sendi väljamõistmise osas.
10.2. Ringkonnakohus märkis 24. märtsist 2011 kuni 30. augustini 2011 ehk varalahususe kehtimisest
kuni ajutise pankrotihalduri nimetamiseni tehtud rahaülekannete puhul, et hageja peab
rahaülekandeid tagasivõidetavateks tehinguteks, ehkki toob hagi alusena välja, et rahaülekanded on
tehtud õigusliku aluseta. Tehingu tagasivõitmise sätted on erisätted, mis võimaldavad
pankrotimenetluses kehtetuks tunnistada tavaolukorras kehtiva tehingu. Ilma õigusliku aluseta tehtud
soorituse puhul on nõude normiks alusetu rikastumise sätted (võlaõigusseaduse (VÕS) § 1027 jj).
Alusetu rikastumise tõendamiskoormuse kohta märkis ringkonnakohus, et hageja peab kõigepealt
hagi alusena tooma välja asjaolud, mis võimaldavad pidada sooritusi alusetuteks. Seejärel on kostja
ülesanne hageja väited ümber lükata. Kui hageja arvates on tegemist tehingutega, peab ta kõigepealt
näitama, millised tehingud, mille täitmiseks rahaülekanded tehti, poolte vahel sõlmiti, ning seejärel
põhjendama ja tõendama tagasivõitmise eelduste olemasolu. Nõudenormiks on selle perioodi osas
PankrS § 110 lg 1 p 2. Tagasivõitmise üldise eeldusena tuleb tuvastada, et tehing kahjustas
võlausaldajate huve. Üksnes faktist, et tehingud tehti ühe aasta jooksul enne ajutise halduri
nimetamist, ei piisa võlausaldajate huvide kahjustamise sisustamiseks. Võlausaldajate huve saab
kahjustada ebavõrdne tehing, kus võlgnik ei saa kohast vastusooritust. Maakohus jättis tähelepanuta
kostja väited, et võlgnik sai raha eest vastusoorituse, kuna kostja täitis võlgniku kohustusi (hoidis
korras võlgnikule kuuluvaid kinnisasju, pidas üleval võlgniku alaealist last ja tasus võlgniku
võlgasid). Maakohus ei hinnanud sisuliselt kostja vastuväiteid ja esitatud tõendeid, millega kostja
soovis PankrS § 110 lg-tes 2 ja 3 sätestatud eeldust ümber lükata, ega põhjendanud nendega
arvestamata jätmist.
10.3. Ringkonnakohus leidis, et ajavahemikul 31. augustist kuni 27. septembrini 2011 tehtud
rahaülekannete osas ehk ajutise pankrotihalduri nimetamisest kuni pankroti väljakuulutamiseni on
tagasivõitmise nõudenormiks PankrS § 110 lg 1 p 1. Ka siin on vajalik tuvastada võlausaldajate
huvide kahjustamine.
10.4. 28. septembrist 2011 kuni 16. veebruarini 2012 ehk pärast pankroti väljakuulutamist tehtud
rahaülekannete kohta asus ringkonnakohus seisukohale, et pärast pankroti väljakuulutamist tehtud
tehinguid ei saa tagasi võita. PankrS § 36 lg 1 kohaselt läheb pankroti väljakuulutamisega võlgniku
õigus pankrotivara valitseda ja käsutada üle pankrotihaldurile, kui seadusega ei ole sätestatud teisiti.
PankrS § 36 lg 6 kohaselt võib füüsilisest isikust võlgnik pankrotivara käsutada halduri nõusolekul.
Halduri nõusolekuta tehtud käsutustehing on tühine. Asjaoludele, et hageja nõusolekuta tehtud
käsutustehing on tühine ja hageja ei ole andnud võlgnikule nõusolekut teha kostjaga tehinguid,
tugines hageja esimest korda 5. detsembril 2013 maakohtule esitatud kohtukõne teesides. Maakohus
ei ole sellele tähelepanu pööranud. Hageja ei ole sõnaselget hagi aluse muutmise taotlust esitanud,
maakohus pole hagi aluse muutmise küsimuses seisukohta võtnud ja on rahuldanud kogu nõude
tagasivõitmise sätete alusel. Hageja ei ole välja toonud käsutuskeelu rikkumisega seotud asjaolusid
(kuidas käsutati võlgniku pangakontol olevat raha pärast pankroti väljakuulutamist; kas hageja võttis
võlgniku kohustused (näiteks alaealise lapse ülalpidamine) enda kanda või oli võlgnikul endal
lubatud mingis ulatuses seda teha; millise summa määras hageja võlgnikule vabaks kasutamiseks).
Ilma nende asjaolude väljaselgitamiseta ei ole võimalik tuvastada, kas ja millises ulatuses võlgnik
pärast pankroti väljakuulutamist pankrotivara käsutuskeeldu rikkus.


MENETLUSOSALISTE PÕHJENDUSED
11. Hageja esitas 13. jaanuaril 2016 Riigikohtule kassatsioonkaebuse, milles palub tühistada
ringkonnakohtu 8. detsembri 2015. a otsuse ning jätta jõusse maakohtu 5. mai 2015. a otsuse, muutes
vajadusel põhjendusi.
Hageja on seisukohal, et ringkonnakohus leidis valesti, et abikaasade varaühisuse korral ei saa ühe
abikaasa poolt teisele tehtud rahaülekandeid lugeda tehinguteks PankrS § 110 tähenduses ega neid
tagasi võita. Ringkonnakohus on ebaõigesti sisustanud pangakontol oleva raha õiguslikku olemust.
Pangakontol olev raha ei ole õiguslikus mõttes raha, vaid sisuliselt konto valdaja nõudeõigus panga
vastu kontol oleva summa ulatuses. Seega on raha ühelt kontolt teisele ülekandmine olemuselt nõude
loovutamine, mis on tehing. Kui selliseid ülekandeid ei saaks tagasi võita, siis saaks võlgnik
abikaasade varaühisuse korral alati abikaasa kaudu raha võlausaldajate haardest välja viia. Isegi kui
tegemist ei ole tehingutega, lubab PankrS § 109 tagasi võita ka muid toiminguid. Ringkonnakohus on
jätnud arvestamata, et abikaasale tehtud maksete puhul oli sisuliselt tegemist kinkega, mis on
tagasivõidetav PankrS § 111 lg 1 p 1 alusel. Kostja ei ole menetluses tõendanud, et võlgnik oleks
maksete eest saanud vastusooritusi.
Põhjendamatu on ringkonnakohtu seisukoht, et perioodi 28. september 2011 kuni 16. veebruar 2012
rahaülekannete osas oli tegemist lubamatu hagi aluse muutmisega, kuna hageja taotles algselt
maksete kehtetuks tunnistamist ja tugines nende tühisusele esimest korda alles 5. detsembri 2013. a
kohtukõne teesides. Küsimus, kas tehing on tagasivõidetav või tühine, on õiguslik ja nõude õigusliku
aluse muutmine ei ole hagi aluse muutmine. Hageja ei ole kohtukõne teesides esitanud uusi
faktiväiteid. Hageja nõue on kogu aeg põhinenud sellel, et võlgnik on alusetult teinud kostjale
makseid, sh osaliselt pärast pankroti väljakuulutamist. Põhjendamatud on ringkonnakohtu väited, et
hageja peaks tõendama, kuidas käsutati pärast pankroti väljakuulutamist võlgniku raha ning kas
hageja andis käsutamiseks võlgnikule nõusoleku. Halduri nõusoleku olemasolu raha käsutamiseks on
sisuliselt käsitatav kostja vastuväitena. Kostja ei ole menetluses väitnud, et hageja on makseteks
nõusoleku andnud. Ringkonnakohus saanuks ise nõude alusetu rikastumise nõudeks ümber
kvalifitseerida.
12. Kostja palub jätta kassatsioonkaebuse rahuldamata. Kostja hinnangul on kassatsioonkaebus liiga
üldsõnaline, et seda rahuldada. Kassatsioonkaebuse põhjenduste kohaselt ei vaidlustanud hageja
ringkonnakohtu otsust osas, millega hagi jäeti rahuldamata, vaid üksnes asja osalise maakohtusse
tagasisaatmise.


KOLLEEGIUMI SEISUKOHT
13. Kolleegium jätab kassatsioonkaebuse TsMS § 691 p 1 alusel rahuldamata ning ringkonnakohtu
otsuse resolutsiooni muutmata, kuid muudab ringkonnakohtu otsuse põhjendusi.
14. Kolleegium käsitleb võlgnikult kostjale tehtud rahaülekandeid sarnaselt ringkonnakohtuga nelja
perioodi arvestuses: 1) 2. oktoober 2006 kuni 23. märts 2011 ehk aeg, mil kehtis abikaasade
varaühisuse varasuhe; 2) 24. märts 2011 kuni 30. august 2011 ehk varalahususe kehtimisest kuni
ajutise pankrotihalduri nimetamiseni; 3) 31. august 2011 kuni 27. september 2011 ehk ajutise
pankrotihalduri nimetamisest kuni pankroti väljakuulutamiseni; 4) 28. september 2011 kuni
16. veebruar 2012 ehk pärast pankroti väljakuulutamist.
15. Kolleegium on seisukohal, et maakohus leidis valesti, et 2. oktoobrist 2006 kuni 23. märtsini 2011
ehk abikaasade varaühisuse varasuhte perioodil toimunud rahaülekanded olid tehingud. Kolleegium
nõustub ringkonnakohtuga, et viidatud ajavahemiku rahaülekandeid ei saa käsitada võlgniku ja kostja
vaheliste tehingutena.
Kolleegium on varem leidnud, et pankrotivõlgniku poolt raha maksmine ei ole käsutustehing, mida
saab tehinguna tagasi võita, kuid PankrS § 113 näeb pankrotimenetluses erandina ette rahalise
kohustuse tagasitäitmiseks võlausaldajale rahalise kohustuse täitmise tühistamise võimalused raha
pankrotivarasse tagasisaamise eesmärgil ilma kohustust ennast kehtetuks tunnistamata (vt Riigikohtu
19. detsembri 2007. a otsus tsiviilasjas nr 3-2-1-115-07, p 13). Kolleegium jääb selle seisukoha
juurde, st et rahaülekannete tagasivõitmise aluseks on PankrS § 113.
16. Kolleegium on seisukohal, et kuivõrd 2. oktoobrist 2006 kuni 23. märtsini 2011 oli võlgniku ja
kostja vahel varaühisuse varasuhe, ei saa viidatud perioodil toimunud rahaülekanded olla ka
PankrS § 113 alusel tagasivõidetavad. Ringkonnakohus on õigesti viidanud, et PKS § 25 järgi on
varaühisuse puhul ka abikaasade pangakontol olev raha eelduslikult ühisvara, mis kuulub ühiselt
mõlemale abikaasale, olenemata sellest, kumma pangakontol see asub. PKS § 28 lg 1 järgi teostavad
abikaasad ühisvaraga seotud õigusi ja kohustusi ühiselt, kui ei ole kokku lepitud teisiti. Võlgniku osa
eraldamiseks tuleb enne ühisvara jagada, milleks saab hagi esitada ka pankrotihaldur.
Seega jättis ringkonnakohus kolleegiumi hinnangul õigesti hagi 23 272 euro 27 sendi osas
rahuldamata.
17. Kolleegiumi arvates asus ringkonnakohus 24. märtsist 2011 kuni 30. augustini 2011 ehk
varalahususe kehtimisest kuni ajutise pankrotihalduri nimetamiseni tehtud rahaülekannete kohta
õigesti seisukohale, et hageja on vastuoluliselt leidnud, et rahaülekanded on tagasivõidetavad, ehkki
ta toob hagi alusena välja, et rahaülekanded on tehtud õigusliku aluseta.
Kolleegium on aga seisukohal, et ringkonnakohus on tagasivõitmise alusena ekslikult viidanud
PankrS § 110 lg 1 p-le 2, mis käsitleb tehingute tagasivõitmist. Maakohtul tuleb asja uuel
läbivaatamisel kontrollida, kas võlgniku rahaülekanded kostjale võiksid olla tagasivõidetavad
PankrS § 113 alusel.
Seega nõustub kolleegium lõppjärelduses ringkonnakohtuga, et 24. märtsist 2011 kuni
30. augustini 2011 toimunud rahaülekannete osas tuleb asi saata maakohtule uueks läbivaatamiseks.
Maakohtul tuleb kõigepealt selgeks teha, mis alusel hageja nõude on esitanud ning kas hageja on
esitanud mitu alternatiivset nõuet (TsMS § 370 lg 2). Ringkonnakohus leidis õigesti, et kui hageja
soovib nõude esitada alusetu rikastumise sätete alusel, peab ta hagi alusena olema välja toonud
asjaolud, mis võimaldavad pidada rahaülekannete tegemist kostjale tehtud alusetuteks sooritusteks
VÕS § 1028 lg 1 mõttes. Kui aga hageja soovib nõude esitada PankrS § 113 alusel, peab ta tõendama
tagasivõidetava rahalise kohustuse täitmist võlausaldajale ning tulenevalt PankrS § 109 lg-st 1
kohustuste täitmisega võlausaldajate huvide kahjustamist. Maakohus saab asja uuel läbivaatamisel
vajaduse korral määrata pooltele TsMS § 3401 lg 1 järgi täiendava tähtaja seisukohtade, asjaolude ja
tõendite esitamiseks.
Kuna maakohus on rikkunud selgitamiskohustust, tuleb asi saata maakohtule menetluse jätkamiseks
alates eelmenetluse staadiumist.
18. Kolleegium nõustub ringkonnakohtuga ka selles, et perioodil 31. augustist 2011 kuni
27. septembrini 2011 ehk ajutise pankrotihalduri nimetamisest kuni pankroti väljakuulutamiseni
tehtud rahaülekannete osas on asja uuel läbivaatamisel vajalik tuvastada võlausaldajate huvide
kahjustamine. Samas tagasivõitmist ei saa nõuda mitte PankrS § 110 lg 1 p 1, vaid PankrS § 113
alusel.
19. 28. septembrist 2011 kuni 16. veebruarini 2012 ehk pärast pankroti väljakuulutamist tehtud
rahaülekannete kohta asus ringkonnakohus õigesti seisukohale, et neid ei saa tagasi võita.
Kolleegiumi arvates ei ole ringkonnakohus pannud PankrS § 36 rikkumisest tuleneda võiva nõude
osas asjaolude tõendamise koormust hagejale. Ringkonnakohus on öelnud, et hageja peab välja
tooma asjaolud, kuidas oli võlgnikul võimalik pankrotivara käsutada (selgitama faktilist olukorda).
PankrS § 36 lg 6 järgi võib füüsilisest isikust võlgnik pankrotivara käsutada halduri nõusolekul ning
halduri nõusolekuta tehtud käsutustehing on tühine. Seega on pärast pankroti väljakuulutamist halduri
nõusolekuta tehtud käsutustehingud tühised ning vastava eelduse ümberlükkamiseks tuleb kostjal
tõendada, et pankrotivara käsutamiseks oli võlgnikul halduri nõusolek.
20. Kuna kassatsioonkaebus jääb rahuldamata, tuleb kassatsiooniastme menetluskulud jätta
TsMS § 171 lg 1 alusel hageja kanda. Asja menetluskulud määrab TsMS § 174 lg 6 alusel kindlaks
maakohus.
21. Kassatsioonkaebuse rahuldamata jätmise tõttu tuleb kaebuselt tasutud kautsjon arvata
TsMS § 149 lg 4 teise lause alusel riigituludesse.


Malle Seppik, Peeter Jerofejev, Tambet Tampuu

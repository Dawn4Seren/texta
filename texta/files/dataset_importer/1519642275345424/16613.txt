                               TARTU HALDUSKOHUS
                                  Tartu Kohtumaja
                         KOHTUMÄÄRUS
 Kohtuasja number        3-15-3214
 Määruse kuupäev         3. mai 2016
 Kohtunik                Eda Muts
 Kohtuasi                Raivo Paala kaebus Maksu- ja Tolliameti 15.07.2015. a otsuse nr 13-
                         7/512-18 tühistamiseks.
 Resolutsioon            1. Lõpetada menetlus haldusasjas nr 3-15-3214.
                         2. Jätta määramata täiendav tähtaeg menetluskulude nimekirja
                            esitamiseks.
                         3. Tagastada Reena Raatsini poolt Raivo Paala eest kaebuse
                            esitamisel tasutud riigilõiv summas 15 € (viisteist eurot) xxx
                            arveldusarvele nr xxxx AS-is Swedbank.
 Edasikaebamise kord Kohtumäärusele võib esitada määruskaebuse Tartu Ringkonnakohtule
                     Tartu Halduskohtu kaudu 15 päeva jooksul arvates määruse
                     kättesaamisest.

Asjaolud

1. Tartu Halduskohtu menetluses on Raivo Paala kaebus Maksu- ja Tolliameti 15.07.2015. a
otsuse nr 13-7/512-18 tühistamiseks.

2. Maksu- ja Tolliamet esitas 20.04.2016 Tartu Halduskohtule taotluse menetluse
lõpetamiseks halduskohtumenetluse seadustiku (HKMS) § 152 lg 1 p 4 alusel, kuna
vaidlusalune Maksu- ja Tolliameti 15.07.2015. a majandustegevuse keelamise otsus nr 13-
7/512-18 tunnistati kehtetuks Maksu- ja Tolliameti 19.04.2016. a otsusega
nr 13-7/512-21.

3. Tartu Halduskohus kohustas 22.04.2016. a kirjaga kaebajat esitama seisukoht menetluse
lõpetamise osas hiljemalt 29.04.2015.

4. R. Paala esitas 02.05.2016 avalduse, milles taotles kohtult võimalust esitada
menetluskulude nimekiri täiendava 15 päeva jooksul. Avalduse kohaselt on kaebaja olnud
hõivatud kriminaalasja menetlusega nr 1-13-6111, milles kohtuistung toimub 06.05.2016,
mistõttu ei ole kaebaja jõudnud tegeleda menetluskulude kokku arvutamisega käesolevas asjas.

Kohtu seisukoht

5. HKMS § 152 lg 1 p 4 kohaselt lõpetab kohus määrusega menetluse, kui kaebuses
vaidlustatud haldusakt on kehtetuks tunnistatud või kaebuses nõutav haldusakt on antud või
toiming tehtud.
6. Vastustaja on taotlenud menetluse lõpetamist HKMS § 152 lg 1 p 4 alusel ning kaebaja ei
ole 02.05.2016. a avalduses menetluse lõpetamisele vastu vaielnud ega palunud tähtaja
pikendamist vastava seisukoha esitamiseks. Kaebaja 02.05.2016. a avalduse sisust nähtuvalt
seisneb kaebaja huvi käesoleva asja vastu üksnes menetluskulude arvestamises menetluse
lõpetamisel. Kohtu hinnangul on kaebuse eesmärk käesolevaks hetkeks saavutatud ning
menetluse jätkamine ei ole kaebaja õiguste kaitseks vajalik. Eeltoodud põhjustel on kohus
seisukohal, et menetlus tuleb lõpetada HKMS § 152 lg 1 p 4 alusel.

Kohus selgitab, et vastavalt HKMS § 43 lg 1 p-le 2 ei ole menetluse lõpetamise korral samas
asjas sama nõudega kaebuse esitamine halduskohtule lubatud.

7. Kaebaja on soovinud täiendavat tähtaega menetluskulude nimekirja esitamiseks. Kohus
märgib, et kaebaja on teinud käesolevas kohtumenetluses kõik menetlustoimingud enda nimel
ning esitanud kõik menetlusdokumendid enda e-posti aadressilt ja enda digitaalse allkirjaga.
Kuna kohtumenetluse vältel ei ole menetlustoimingutes kaebajal esindaja osalenud ning ühtlasi
ei ole menetlusdokumentides viidatud, et kaebajal oleks esindaja, ei saa kaebajal käesolevas
asjas olla tekkinud muid väljamõistmisele kuuluvaid menetluskulusid peale riigilõivu.
Kohtupraktika kohaselt ei takista menetluskulude nimekirja esitamata jätmine tasutud riigilõivu
arvestamist menetluskuluna (Riigikohtu halduskolleegiumi 26.02.2014. a määrus asjas
nr 3-3-1-75-13). Seetõttu ei pea kohus otstarbekaks anda kaebajale täiendavat tähtaega
menetluskulude nimekirja esitamiseks.

8. HKMS § 104 lg 5 p 4 kohaselt tagastatakse tasutud riigilõiv, kui kohus lõpetab menetluse
HKMS § 152 lg 1 punkti 2 või 4 alusel. Kohtute infosüsteemist nähtub, et käesolevalt kaebuselt
ja kaebusega koos esitatud esialgse õiguskaitse taotluselt on tasutud riigilõiv 30 eurot.

Kohtupraktikas on nenditud, et riigilõivu tagastamise regulatsiooniga on hõlmatud kaebuselt ja
apellatsioonkaebuselt tasutavad lõivud ning puudub alus tõlgendada HKMS § 104 lg 5 punkti 2
sätte algsest redaktsioonist (HKMS v.r § 84 lg 4 p 2) laiemalt. Riigikohtu halduskolleegium on
28.01.2013. a määruses asjas nr 3-3-1-99-10 eelneva põhjendusega jätnud tagastamata
määruskaebuselt tasutud riigilõivu. Kohtu hinnangul puudub analoogia põhjal käesolevas asjas
alus esialgse õiguskaitse taotluselt tasutud riigilõivu 15 euro tagastamiseks HKMS § 104 lg 5
p 4 alusel (vrdl HKMS v.r § 84 lg 4 p 4).

Kuna käesoleval juhul kuulub menetlus lõpetamisele HKMS § 152 lg 1 p 4 alusel, siis tuleb
tagastada kaebuselt tasutud riigilõiv summas 15 eurot vastavalt HKMS § 104 lg 5 p-le 4.
Kaebaja eest on riigilõivu tasunud xxx, mistõttu tuleb kaebuselt tasutud riigilõiv 15 eurot
tagastada xxx arveldusarvele nr xxx AS-is Swedbank.



/allkirjastatud digitaalselt/

Eda Muts
kohtunik




                                              2

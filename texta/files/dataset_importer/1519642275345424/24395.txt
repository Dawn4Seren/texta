                           KOHTUMÄÄRUS
 Kohus                              Tallinna Ringkonnakohus
 Määruse tegemise aeg ja koht       4. veebruar 2016, Tallinn
 Kriminaalasja number               1-15-10597
 Kohtukoosseis                      Sten Lind, Meelika Aava, Pavel Gontšarov
 Apelleeritud kohtuotsus            Harju Maakohtu 16.12.2015. a otsus
                                    Vitali Jermilovi süüdistuses KarS § 199 lg 2 p 9 -§ 25 lg 2
 Kriminaalasi
                                    järgi
 Apellant                           Süüdistatav
                                    Vitali Jermilov
                                    isikukood 37406090328; elukoht XXXXXXX XXX XX-
 Süüdistatav                        XXX; ei tööta; kehtivaid kriminaalkaristusi 9, viimati
                                    karistatud Harju Maakohtu 10.11.2015. a otsusega KarS §
                                    199 lg 2 p 9-§ 25 lg 2 alusel vangistusega 5 kuud 10 päeva
 Kaitsja                            Leelo Viil
 Prokurör                           Alice Simm
 Resolutsioon

 Jätta süüdistatava Vitali Jermilovi esitatud apellatsioon ja määruskaebus läbi
 vaatamata.



 Edasikaebamise kord

Määruse peale võib süüdistatav advokaadist kaitsja vahendusel esitada määruskaebuse
Riigikohtule 15 päeva jooksul Tallinna Ringkonnakohtu kaudu alates päevast, mil ta sai
vaidlustatavast kohtumäärusest teada või pidi teada saama.


ASJAOLUD JA MENETLUSE KÄIK
1.      Harju Maakohtu 16.12.2015. a otsusega mõisteti V. Jermilov süüdi KarS § 199 lg 2 p 9
- § 25 lg 2 järgi ja teda karistati 9-kuulise vangistusega. KrMS § 238 lg 2 alusel vähendas kohus
V. Jermilovi vangistust 1/3 võrra, s.o 6 kuuni.
Maakohtu otsusega mõisteti V. Jermilovilt riigituludesse välja sundraha 292.50 eurot ja riigi
õigusabi kulu 144 eurot.
Kohus määras KrMS § 180 lg 3 alusel, et kriminaalmenetluse kulud tuleb tasuda ositi 12 kuu
jooksul järgmiselt: esimesel 11 kuul igas kuus 36.38 eurot, 12. kuul 36.32 eurot.

V. Jermilov mõisteti süüdi selles, et tema, olles Harju Maakohtu 10.11.2015 otsusega
süstemaatilise varguse katses süüdi mõistetud, püüdis 14.12.2015 kella 18:54 ajal taas Tallinnas
XXXXXXXXX XXX XX asuvast K kauplusest varastada ühte pudelit konjakit Larsen XO
maksumusega 73.90 eurot. Ta võttis konjakipudeli ja pani selle müügisaalis endaga kaasas
olnud kilekotti. Seejärel möödus ta kassadest, jättes võetud kauba eest tahtlikult tasumata, kuid
turvatöötaja pidas ta kinni.
Kohus leidis, et V. Jermilovile tuleb mõista karistuseks vangistus, mis jääb alla KarS § 199 lg 2
sanktsiooni keskmise määra. Kohus võttis arvesse, et V. Jermilov tunnistas oma süüd kahetses
tehtut puhtsüdamlikult. Samuti arvestas kohus, et tegu oli ühe varguse episoodiga, mis jäi katse
staadiumi, ning kahju puudub.
Maakohus ei nõustunud süüdistatava taotlusega asendada vangistus üldkasuliku tööga.
V. Jermilov pani uue varguse katse toime päeva pärast kinnipidamisasutusest vabanemist,
püüdes varastada alkoholi. Süüdistatava väide selle kohta, et ta on kriminaalsest elust väsinud,
on paljasõnaline. Kohus pidas oluliseks, et ka vangistuse asendamisel üldkasuliku tööga ei ole
V. Jermilov koheselt kindlustatud töökohaga ja sissetulekuga. Seega puudub jätkuvalt
V. Jermilovil sissetulek (raha), mis muudab küllaltki tõenäoliseks uute varguste toimepanemise
tema poolt.
Seoses V. Jermilovilt välja mõistetavate menetluskuludega märkis maakohus, et KrMS § 180
lg 1 kohaselt hüvitab süüdimõistva kohtuotsuse korral menetluskulud süüdimõistetu.
KrMS § 180 lg 3 võimaldab küll menetluskulude osaliselt riigi kanda jätmist, kuid kohus ei
tuvastanud selliseid asjaolusid, mis tingiks süüdistatavalt väljamõistmisele kuuluvate
menetluskulude osaliselt riigi kanda jätmise. Sellist taotlust ei ole ka kohtuistungil
menetlusosalised esitanud. Maakohus pidas põhjendatuks kohaldada väljamõistetud
menetluskulude osas KrMS § 180 lg 3 sätteid, s.t määrata kriminaalmenetluse kulude
hüvitamine ositi kaheteistkümne kuu jooksul. Kohus pidas ilmselgeks, et vanglatingimustes
menetluskulude korraga täies ulatuses tasumine on raskendatud.


2.      18.01.2016. a esitas V. Jermilov maakohtu otsuse peale kaks kaebust, millest üks on
pealkirjastatud apellatsioonina ja teine määruskaebusena.
2.1    Apellatsioonis taotleb V. Jermilov mõistetud karistuse kergendamist, s.t vangistuse
määra vähendamist või vangistuse osalist täitmisele pööramata jätmist.
Ta leiab, et mõistetud karistus on väga karm. V. Jermilov kinnitab, et ta väga kahetseb
toimepandud tegu. Ka on vangistus tema tervise jaoks väga kahjulik: ta on tunnistatud 80 %
ulatuses töövõimetuks ja vanglas ei saa ta vajalikku arstiabi.
2.2    Määruskaebuses vaidlustab V. Jermilov talt välja mõistetud menetluskulusid, taotledes
nende tühistamist või vähendamist minimaalseni.
V. Jermilov leiab, et kohus ei arvestanud sellega, et ta on tunnistatud 80% ulatuses
töövõimetuks. Ta saab töövõimetuspensioni 240 eurot kuus. Ta maksab kahe kohtutäituri
sissenõutavaid nõudeid, 60 eurot on tema elamiskulud, millele lisanduvad veel kulutused
ravimitele.
V. Jermilov märgib, et saaks tasuda menetluskulusid pärast karistuse kandmiselt vabanemist 5
euro kaupa kuus, käesoleval ajal ei ole ta aga võimeline menetluskulusid tasuma.


RINGKONNAKOHTU SEISUKOHT
3.      Ringkonnakohtu kriminaalkolleegium, tutvunud kriminaalasja materjalide ning esitatud
apellatsiooniga, leiab üksmeelselt, et kaebused on ilmselt põhjendamatud ja perspektiivitud
ning tuleb sellest tulenevalt jätta läbi vaatamata. Kohtukolleegium on seisukohal, et kuigi
V. Jermilov on vaidlustanud maakohtu otsust nii apellatsiooni- kui määruskaebe korras, on
võimalik võtta käesolevaga seisukoht mõlema kaebuse suhtes: mõlemad kaebused on esitatud
üheaegselt maakohtu otsuse peale ning menetluskulude väljamõistmist on võimalik vaidlustada
nii apellatsiooni- kui määruskaebe korras.
4.      Maakohtu mõistetud karistus ei ole KarS § 199 lg 2 sanktsioonimäärasid arvestades
raske, jäädes oluliselt alla sanktsiooni keskmise määra. Maakohus on otsuses nimetatud
konkreetseid asjaolusid, mida ta karistuse mõistmisel arvesse võttis. Nende hulka kuulus
karistust kergendava asjaoluna ka V. Jermilovi väljendatud kahetsus. Samuti on maakohus
põhjendanud seda, miks tema hinnangul ei ole võimalik asendada vangistust üldkasuliku tööga.
Kuigi kaebuses on väidetud, et vangistuse kandmine kahjustab V. Jermilovi tervist, ei ole
kaebuses selgitatud, milles see kahjulik mõju seisneb. Ainuüksi asjaolu, et isikul on tuvastatud
osaline töövõimetus, ei tähenda, et tal on tervislikel põhjustel raskem karistust kanda.
Kriminaalasja materjalide hulgas ei ole ka ühtegi V. Jermilovi terviseseisundit puudutavat
tõendit. Lisaks tuleb märkida, et vastavalt VangS § 52 ja 53 on kinnipeetavatele vanglas tagatud
tervishoiuteenused ning VangS § 53 lg 2 näeb ette, et kinnipeetav, kes vajab ravi, mille
andmiseks puudub vanglas võimalus, tuleb suunata ravile asjakohase eriarstiabi osutaja juurde.
5.      Seoses V. Jermilovi taotlusega jätta talt menetluskulud välja mõistmata või vähendada
neid nii palju kui võimalik, märgib ringkonnakohus järgmist. Süüdimõistva otsuse tegemisel ei
ole võimalik jätta süüdimõistetult üldse menetluskulusid välja mõistmata. KarS § 180 lg 3 lubab
jätta menetluskulud osaliselt riigi kanda, kui süüdimõistetu ilmselgelt ei ole võimeline neid
täies ulatuses tasuma. Seda, et tal puudub menetluskulude tasumiseks vara, peab tõendama isik,
kes menetluskulude osalist riigi kanda jätmist taotleb. Nagu maakohus märkis, ei taotlenud
V. Jermilov maakohtus menetluskulude osalist riigi kanda jätmist ega ole ka esitanud tõendeid,
mis kinnitaks tema väiteid tema väikse sissetuleku ja rahaliste kohustuste kohta. Seega on tema
sellekohased kaebuses esitatud väited paljasõnalised.
6.    Eeltoodu alusel ja juhindudes KrMS § 326 lg-st 3 jätab kohtukolleegium V. Jermilovi
kaebused kui ilmselt põhjendamatud läbi vaatamata.


/allkirjastatud digitaalselt/


Sten Lind                            Meelika Aava                         Pavel Gontšarov/

                                KOHTUOTSUS
                                EESTI VABARIIGI NIMEL

Kohus                                Tartu Ringkonnakohus
Kohtukoosseis                        Agu Timmi, Madis Ernits ja Tanel Saar
Otsuse avalikult                     15. detsember 2016. a, Tartu
teatavakstegemise aeg ja koht
Haldusasja number                    3-16-444
Haldusasi                            Dmitri Jermolajevi kaebus Viru Vangla toimingu
                                     õigusvastasuse kindlakstegemiseks, millega kaebajale
                                     koostatud individuaalses täitmiskavas muudeti kaebaja
                                     ohtlikkuse taset kõrgohtlikuks
Vaidlustatud kohtulahend             Tartu Halduskohtu 19. aprilli 2016. a otsus
Menetluse alus ringkonnakohtus       Dmitri Jermolajevi apellatsioonkaebus
Asja läbivaatamine                   Kirjalik menetlus
Menetlusosalised                     Kaebaja/apellant Dmitri Jermolajev,
                                     Esindaja Monica Meristo-Dmitrijev
                                     Vastustaja Viru Vangla
RESOLUTSIOON
        1.     Jätta apellatsioonkaebus rahuldamata ja Tartu Halduskohtu 19. aprilli
        2016. a otsuse resolutsioon muutmata, muutes otsuse põhjendusi.
        2.      Jätta Dmitri Jermolajevi poolt apellatsiooniastmes kantud menetluskulud
        (riigilõiv 15 eurot) tema enda kanda.
EDASIKAEBAMISE KORD
Otsuse peale võib esitada kassatsioonkaebuse otse Riigikohtule 30 päeva jooksul otsuse
avalikult teatavakstegemise päevast arvates, s.o hiljemalt 16. jaanuaril 2017.
(halduskohtumenetluse seadustik (HKMS) § 212 lg 1).
Kassatsioonkaebus võidakse lahendada kohtuistungit korraldamata kirjalikus menetluses, kui
kassaator või teised menetlusosalised ei ole HKMS § 213 lg 1 p 5 ja § 218 lg 2 p 5 kohaselt
avaldanud soovi kohtuistungist osa võtta.

 ASJAOLUD JA MENETLUSE KÄIK
 1. Dmitri Jermolajev esitas 22. jaanuaril 2016 Viru Vanglale nõude toimingu kirjalikuks
 põhjendamiseks, milles soovib põhjendusi, miks muudeti 2. juunil 2015 tema senist
 individuaalset täitmiskava (ITK) ja hinnati isik kõrgohtlikuks.
2. Viru Vangla 22. veebruari 2016. a vastuses selgitustaotlusele selgitatakse, et isiku
ohtlikkuse taset on muudetud riskide hindamise tulemusena, millega on tuvastatud, et
ohtlikkuse tunnused võivad ilmneda igal ajahetkel ja teo toimepanemise tagajärg on suur
kahju.
3. D. Jermolajev esitas 29. veebruaril 2016 Tartu Halduskohtule kaebuse Viru Vangla
toimingu õigusvastasuse kindlakstegemiseks. Kaebuse kohaselt hinnati isik 20. mail 2014
koostatud ITK-s ohtlikuks, kuid 2. juunil 2015 muudeti ITK-s hinnang kõrgohtlikuks.
Kaebaja sõnul pole ta niisuguseks muudatuseks põhjust andnud ning see riivab tema eraelu ja
alandab väärikust, kuna võib mõjutada ennetähtaegse vabastamise või avavanglasse
paigutamise otsustamist. Õigusvastasuse tuvastamise kaebus aitab taastada endise olukorra ja
omab preventiivset eesmärki, kuna tagab tõhusa õiguskaitse võimalikes analoogsetes
olukordades.
4. Tartu Halduskohus on 21. märtsi 2016. a määrusega D. Jermolajevi kaebuse menetlusse
võtnud.
5. Viru Vangla 30. märtsi 2016. a vastuses kaebusele palutakse D. Jermolajevi kaebus jätta
läbi vaatamata. Vastustaja on seisukohal, et kaebus on võetud ebaõigesti kohtu menetlusse,
kuna vastustaja hinnangul ei ole tuvastamiskaebus kaebaja esitatud põhjendustel lubatav ning
kaebusega ei võimalik saavutada kaebaja poolt märgitud eesmärke. Võimalik tuvastusotsus ei
muudaks tehtud määratluse kehtivust ning sellega ei ole võimalik määratleda tuleviku
õiguskaitsevahendeid. Samuti on ITK vaidlustatav vaid väga piiratud ulatuses, kuna ei loo
põhiosas kinnipeetavale vahetuid õigusi ja kohustusi.
6. D. Jermolajev esitas 5. aprillil 2016 seisukoha Viru Vangla vastusele, milles leiab, et
kaebaja on kaebust piisavalt põhjendanud, Viru Vangla vastus on meelevaldne ja
ennastõigustav.
7. Tartu Halduskohus jättis 19. aprilli 2016. a otsusega D. Jermolajevi kaebuse rahuldamata.
Kohus on esmalt tuvastanud kas vaidlustatud ITK vastab justiitsministri 14. mai 2008. a vastu
võetud määrusele nr 21 „Kinnipeetava individuaalse täitmiskava koostamise ja rakendamise
juhend“. Vangistusseaduse (VangS) §-le 16 ja eespoolnimetatud juhendile tuginedes leiab
kohus kokkuvõtvalt, et puudub alus tunnistada ITK-d õigusvastaseks. Halduskohus viitab
Riigikohtu lahendile nr 3-3-1-95-09 p 26, mille kohaselt ei ole ITK turvalisuseriske puudutava
osa iseseisev vaidlustamine võimalik, kuna puudub põhjendatud huvi. Samuti ei saa vastustaja
ITK-s tuvastatule tuginedes põhjendada oma tulevasi võimalikke otsuseid.
Kohtuotsuses märgitakse, et vastustaja ei ole ohtlikkusele tuginedes vastu võtnud mingit
otsust, mis vastaks haldusakti tunnustele ja seetõttu puudub halduskohtul vajadus anda
hinnangut sellele, kas kaebaja ohtlikkus on ITK-s õigesti märgitud või mitte.
MENETLUSOSALISTE SEISUKOHAD RINGKONNAKOHTUS
8. Dmitri Jermolajev esitas 18. mail 2016 Tartu Ringkonnakohtule apellatsioonkaebuse,
milles palub tühistada Tartu Halduskohtu 19. aprilli 2016. a otsus ja rahuldada apellandi
kaebus.
Halduskohus ei ole arvestanud asjaoluga, et vanglas on ITK lähtedokumendiks järgnevate
otsuste vastuvõtmisel ja dokumentide koostamisel s.h avavanglasse paigutamisel ja
ennetähtaegsel vabastamisel. Samuti pole kohus pööranud tähelepanu, et vangla on isiku
hinnanud kõrgohtlikuks ilma põhjenduseta. ITK on olulisi fakte sisaldav dokument, mida
peaks olema võimalik vaidlustada. Apellatsioonkaebuses leitakse, et kõrgohtlikkuse märge
ITK-s muudab kinnipeetava õigusi.


                                              2
9. Viru Vangla palub 11. juuli 2016. a vastuses apellatsioonkaebusele jätta see
rahuldamata, kuna apellatsioonkaebuses puuduvad sisulised põhjendused halduskohtu otsuse
tühistamiseks ning ennetähtaegse vabanemise võimalusele viitamine on abstraktne ja
hüpoteetiline.
RINGKONNAKOHTU PÕHJENDUSED
10. Ringkonnakohus on seisukohal, et puudub alus apellatsioonkaebuse rahuldamiseks.
Ringkonnakohus jätab Tartu Halduskohtu otsuse resolutsiooni HKMS § 200 p 4 alusel
muutmata ning muudab halduskohtu otsuse põhjendusi.
11. HKMS § 197 lg 1 kohaselt kontrollib ringkonnakohus apellatsiooni korras halduskohtu
otsuse seaduslikkust ja põhjendatust üksnes apellatsioonkaebusega vaidlustatud ulatuses ning
HKMS § 197 lg 2 kohaselt ei ole ringkonnakohus seotud apellatsioonkaebuse õiguslike
põhjendustega. Kohtupraktikas on selgitatud, et ulatuses, milles esimese astme halduskohtu
lahend on vaidlustatud, kontrollib ringkonnakohus otsuse seaduslikkust kõigist asja
lahendamisel olulistest materiaalõiguslikest, protsessuaalsetest ja tõendamisse puutuvatest
aspektidest lähtudes (RKHKo 13. novembrist 2008, nr 33126-08, p 11 ja seal viidatud
kohtulahendid).
12. Halduskohus jättis 19. aprilli 2016. a otsusega D. Jermolajevi kaebuse rahuldamata,
tunnistas ITK õiguspäraseks ja jättis toimingule hinnangu andmata, kuna vastustaja ei olnud
ohtlikkusele tuginedes vastu võtnud mingit otsust, mis vastaks haldusakti tunnustele.
Ringkonnakohus peab vajalikuks täpsustada kaebuse rahuldamata jätmise õiguslikku alust.
13. HKMS § 44 lg 1 kohaselt võib isik halduskohtusse pöörduda üksnes oma õiguse kaitseks.
HKMS § 45 lg 2 järgi võib tuvastamiskaebuse esitada üksnes juhul, kui õiguste kaitseks ei
leidu tõhusamaid vahendeid. Seega on tuvastamiskaebuse esitamine lubatud juhul, kui isikul
on kaebeõigus s.t see on isiku õiguste kaitseks vajalik ning puuduvad tõhusamad
õiguskaitsevahendid. Kaebuse kohaselt muudab kõrgohtlikkuse märge ITK-s kinnipeetava
õigusi, selle tulemina võidakse kohtulikul arutamisel jätta isik vangistusest enne tähtaega
vabastamata või jätta ümber paigutamata avavanglasse. Õigusvastasuse tuvastamist
taotletakse preventiivsetel eesmärkidel ning see aitaks tagada tõhusa õiguskaitsevahendi
edaspidi analoogsetes olukordades.
Riigikohus on leidnud, et reeglina antakse kaebeõigusele hinnang kaebuse esitamise hetke
seisuga (RKHKo 28. maist 2014, nr 3-3-1-8-14, p 12; RKHKo 16. novembrist 2011,
nr 3-3-1-65-11, p 15; RKHKo 14. veebruarist 2011, nr 3-3-1-76-10 p 16-17). Kaebaja
põhjendatud huvi tuvastamisnõude esitamiseks seoses preventiivse eesmärgiga hinnatakse
seega 29. veebruari 2016. a seisuga.
14. VangS § 16 kommentaaride kohaselt (Vangistusseadus. Kommenteeritud väljaanne.
P. Pikamäe, lk 66-67) on täitmiskava oma olemuselt mitte haldusakt, vaid üksiku kinnipeetava
vangistuse täideviimist planeeriv programmiline dokument, mis vahetult ei piira kinnipeetava
õigusi ega pane talle kohustusi. Kinnipeetaval on võimalus vaidemenetluses või halduskohtus
vaidlustada täitmiskavas ette nähtud eesmärkide saavutamiseks vajalikke otsustusi, millega
piiratakse kinnipeetava õigusi ning mis vormistatakse eraldi haldusaktidega. Kohtupraktikas
on peetud võimalikuks ITK mõne osa kohtulikku vaidlustamist juhul, kui täitmiskava mõni
osa vastab sisuliselt haldusakti tunnustele, tekitades, muutes või lõpetades kinnipeetava õigusi
või kohustusi.
15. Ringkonnakohtu hinnangul ei ole märge kinnipeetava ohtlikkuse kohta haldusakti
tunnustele vastav märge. Kinnipeetavale ei tulene nimetatud märkest kohustusi ning kaebusest
ei nähtu, et vaidlusalune märge oleks seni mõjutanud kinnipeetava suhtes tehtud otsustusi.
Seega märkel puudub iseseisev mõju isiku õigustele ja kohustustele.

                                               3
16. Lisaks ei nähtu, missugune oleks reaalne või õiguslik kasu, mida kaebaja märke
„kõrgohtlik“ õigusvastaseks tunnistamiseks saab, s.t isikul peab olema toimingu
õigusvastasuse kindlakstegemiseks põhjendatud huvi. Kaebaja sõnul võidakse nimetatud
märke alusel otsustada tema avavanglasse mittepaigutamine või ennetähtaegselt
mittevabastamine. Mõlemad otsustused tehakse kaalutlusõiguse alusel, arvestades mitmeid
erinevaid tegureid ja vormistatakse haldusaktiga, mida kinnipeetaval on võimalik kohtulikult
vaidlustada, kui nendega õigusvastaselt tema õigusi riivatakse. Ringkonnakohus selgitab, et
isegi juhul, kui vaidlusaluse märke tegemist oleks võimalik tunnistada õigusvastaseks, ei
laiene märke õigusvastasus järgnevatele kinnipeetava ohtlikkuse kohta tehtavatele sarnastele
otsustustele ning see ei määra võimalikke õiguskaitsevahendeid tulevikus.
17. Riigikohus on sedastanud, et seadus ei anna õigust vaidlustada haldustoimingut või -akti,
mis ei riku kaebaja õigusi. Kui kohus leiab, et vaidlustatud haldustoiming või –akt ei riku
kaebaja õigusi, siis pole kohtul alust analüüsida kaebaja väiteid, mis puudutavad toimingu või
akti seaduslikkust (RKHKm 7. juunist 1999, 3-3-1-26-99, p 4). Eeltoodust tulenevalt jätab
ringkonnakohus apellatsioonkaebuse rahuldamata ja muudab halduskohtu otsuse põhjendusi
kaebuse rahuldamata jätmise aluse osas. Kaebus jääb rahuldamata vastavalt HKMS § 44 lg-
le 1 kaebeõiguse puudumise tõttu.
18. Apellatsioonkaebuse kohaselt on D. Jermolajevi ohtlikkuse hinnang muudetud
meelevaldselt. Ringkonnakohus esitatud väitega ei nõustu ja leiab, et Viru Vangla on piisavalt
selgitanud kaalutlusi, millel põhines isiku ohtlikkuse hindamine 22. veebruari 2016. a
vastuses selgitustaotlusele.
19. Kaebaja on apellatsioonkaebuse esitamisel tasunud riigilõivu 15 eurot. HKMS § 108 lg 1
esimese lause kohaselt kannab menetluskulud pool, kelle kahjuks otsus tehti. Vastustaja ei ole
enda menetluskulude väljamõistmist kaebajalt taotlenud. Seega kaebajalt vastustaja kasuks
menetluskulusid välja ei mõisteta.



          Agu Timmi                       Madis Ernits                     Tanel Saar
  /allkirjastatud digitaalselt/   /allkirjastatud digitaalselt/   /allkirjastatud digitaalselt/




                                               4

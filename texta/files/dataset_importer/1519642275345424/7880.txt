                                                                                      3-15-924




                                KOHTUMÄÄRUS
Kohus                                Tallinna Halduskohus
Kohtunik                             Kristjan Siigur
Määruse tegemise aeg ja koht         5. september 2016, Tallinn
Haldusasja number                    3-15-924
Haldusasi                            AS Hansa Autokeskus (likvideerimisel) kaebus Maksu- ja
                                     Tolliameti 20. märtsi 2015 intressinõude nr 13-3/42464
                                     tühistamise nõudes.

Menetlusosalised ja nende            Kaebaja: AS Hansa Autokeskus (likvideerimisel)
esindajad                                   Esindaja: Anu Toomemägi
                                     Vastustaja: Maksu- ja Tolliamet
                                            Esindaja: Andreas Aas

RESOLUTSIOON
   1. Lõpetada haldusasja 3-15-924 menetlus.
   2. Tagastada AS-le Hansa Autokeskus (likvideerimisel) riigilõiv 203 (kakssada kolm)
      eurot ja 63 senti.
   3. Mõista Maksu- ja Tolliametilt AS-i Hansa Autokeskus (likvideerimisel) kasuks välja
      menetluskulu 384 (kolmsada kaheksakümmend neli) eurot.
   4. Saata määrus poolte esindajatele.

Edasikaebamise kord                  Käesoleva määruse peale saab esitada määruskaebuse Tallinna
                                     Ringkonnakohtule Tallinna Halduskohtu kaudu 15 päeva jooksul
                                     määruse saamisest arvates (HkMS § 155 lg 5, § 204 lg 1 ja 2).

ASJAOLUD JA PÕHJENDUSED
1. Tallinna Halduskohtu menetluses on AS-i Hansa Autokeskus (likvideerimisel) kaebus Maksu-
ja Tolliameti 20. märtsi 2015 intressinõude nr 13-3/42464 tühistamise nõudes (haldusasi nr 3-15-
924). Maksu- ja Tolliamet esitas 1. augustil 2016 taotluse menetluse lõpetamiseks, kuna
vaidlustatud intressinõue on Maksu- ja Tolliameti 14. juuli 2016 otsusega nr 13-1/0700 kehtetuks
tunnistatud. Kaebaja on nõustunud menetluse lõpetamisega ning taotlenud 384 euro suuruse
õigusabikulu ning 67,87 euro suuruse riigilõivu välja vastustajalt mõistmist.

2. Halduskohtumenetluse seadustiku (HkMS) § 152 lg 1 punktist 4 ja sama paragrahvi lõikest
2 tuleneb, et kohus lõpetab haldusasja menetluse kui vaidlustatud haldusakt on kehtetuks
tunnistatud, välja arvatud juhul, kui menetluse jätkamine haldusakti õigusvastasuse
tuvastamiseks on vajalik kaebaja õiguste kaitseks ja kaebaja seda taotleb. Käesoleval juhul on
Maksu- ja Tolliamet vaidlusaluse intressinõude kehtetuks tunnistanud ning kaebaja on
teatanud nõustumisest menetluse lõpetamisega. Seega tuleb haldusasja menetlus lõpetada.
3. HkMS § 104 lg 5 p 4 alusel tagastatakse tasutud riigilõiv, kui menetlus lõpetatakse
põhjusel, et kaevatav haldusakt on kehtetuks tunnistatud. Kaebaja on kaebuse esitamisel
tasunud riigilõivu kokku 135,76+67,87=203,63 eurot. Tasutud riigilõiv tuleb kaebajale
tagastada. Menetluskulude välja mõistmise taotluses on kaebaja ilmselgelt ekslikult
märkinud tasutud lõivusummaks üksnes 67,87 eurot. Kuna antud juhul ei ole tegemist
menetluskulu välja mõistmisega vastustajalt, vaid riigilõivu tagastamisega, saab selleks
eksimusest mööda vaadata.

4. HkMS § 108 lõikest 6 tulenevalt kannab vastustaja menetluskulud, kui kohus lõpetab
menetluse HkMS § 152 lõike 1 punkti 4 alusel. HkMS § 109 lõigetest 1 ja 6 tulenevalt mõistab
kohus teise poolt kasuks välja põhjendatud ja vajalikud menetluskulud vastavalt
menetluskulude nimekirjale ja kuludokumentidele. Kaebaja on taotlenud vastustajalt kokku
384 euro suuruse õigusabikulu välja mõistmist. Taotlusele on lisatud kulu kandmist
tõendavad arved ja maksekorraldused. Õigusabikulu vastab neljale õigusnõustaja töötunnile
ega ole ebamõistlikult suur. Seetõttu tuleb õigusabikulu vastustajalt kaebaja kasuks välja
mõista.


/allkirjastatud digitaalallkirjaga/
Kristjan Siigur
kohtunik




                                             2

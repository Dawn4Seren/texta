                                                                                   2-15-11411




                          KOHTUMÄÄRUS
Kohus                               Harju Maakohus

Kohtunik                            Kristiina Kruusel

Kohtujurist                         Gerli Võimre

Määruse tegemise aeg ja koht        23. märts 2016, Tallinn, Tartu mnt kohtumaja

Tsiviilasja number                  2-15-11411

Tsiviilasi                          XXX hagi OÜ XXX vastu 6865,19 euro suuruse
                                    kahjuhüvitise saamiseks

Tsiviilasja hind                    6865,19 eurot

Menetlustoiming                     Kompromissi kinnitamine ja asjas menetluse lõpetamine

Menetlusosalised ja nende           Hageja XXX(isikukood XXX, XXX)
esindajad                           Hageja lepinguline esindaja Marko Woronowicz (IUSTUS
                                    OÜ, e-post marko@iustus.ee)
                                    Kostja OÜ XXX (registrikood XXX, asukoht XXX)
                                    Kostja seaduslik esindaja juhatuse liige XXX(e-post XXX)
                                    Kostja lepinguline esindaja Tuulikki Laesson (OÜ Laesson
                                    ja Partnerid, e-post tuulikki@laesson.ee)

Asja läbivaatamine                  Kirjalik menetlus
RESOLUTSIOON
    1. Kinnitada XXX(hageja) ja OÜ XXX (kostja) (koos pooled) vahel sõlmitud
       kompromiss alljärgnevas:
             1.1. Hageja loobub kõigist rahalistest ja mitterahalistest nõuetest kostja vastu
                  seoses aadressil XXX, Tallinn asuva korterelamu hagejale kuuluva
                  korteriomandiga nr 10, sealhulgas, kuid mitte ainult kahju hüvitamise
                  nõuetest kostja vastu varalise kahju hüvitamiseks ning saamata jäänud
                  tulu nõuetest kostja vastu.
             1.2. Kostja tasub hagejale kohtumääruse resolutsiooni punktis 1.1. nimetatud
                  nõuetest loobumise eest rahasumma 1700 eurot.


                                                                                            1
                                                                                       2-15-11411

           1.3. Kostja on kohustatud tasuma hagejale kohtumääruse resolutsiooni punktis
                1.2. nimetatud rahasumma 14 päeva jooksul alates määruse tegemisest (s.o
                23. märtsist 2016).
           1.4. Pooled välistavad antud kohtumääruse peale määruskaebuse esitamise
                õiguse.
           1.5. Pooled kinnitavad, et tsiviilasjast tulenevalt puuduvad neil üksteise suhtes
                nõuded.
           1.6. Tsiviilasjast tekkinud menetluskulud jäävad poolte endi kanda.
   2. Lõpetada seoses kompromissi kinnitamisega tsiviilasjas nr 2-15-11411 menetlus.
   3. Toimetada kohtumäärus menetlusosalistele kätte.

Edasikaebamise kord
Kohtumääruse peale ei saa edasi kaevata. Määrus jõustub selle pooltele kättetoimetamisest.

ASJAOLUD JA MENETLUSE KÄIK
1. XXX(hageja) esitas 31.07.2015 Harju Maakohtule hagi OÜ XXX (kostja) vastu 6865,19 euro
suuruse kahjuhüvitise saamiseks. Hagiavalduse kohaselt tegi XXX hoone renoveerimisprojekti
peatöövõtja, s.o kostja, võimalikuks tellingute kaudu sisenemise korterisse 10, mille omanikuks
on hageja. Vastavalt 11.04.2015 edastatud teatele korteriühistu juhatuse poolt, pidid olema kõik
tellingud elektroonilise valve all. Hageja võimaldas kostja töötajatel ja tema allhankijate töölistel
korterisse sissepääsu 06.05.2015. Sama päeva õhtul pidi hageja kodust lahkuma Soome ning
seetõttu oli teavitatud peatöövõtja objektijuhti, et tööd tuleb kella viieks lõpetada. Vahemikus
06.-13.05.2015 oli tungitud tellingute kaudu XXX korterisse. Swedbank Varakindlustus määras
kindlaks hageja kahjuhüvitise summas 8500,44 eurot, kuid hageja tegelik kahju oli varastatud
esemete näol summas 12 956,90 eurot, seega tekkis hagejale pärast kahju hüvitamist kahju
summas 4456,46 eurot. Lisaks oli hagejal vajalik soetada valveseadmed summas 980,23 eurot,
mis sisaldavad liikumisandureid kõikides akendega ruumides, kuna kostja ei suutnud tagada
vajalikku valvet hoidmaks ära korterielanikele võimalikku tekkivat kahju. Samuti tekkis hagejale
kahju saamata jäänud tulu näol summas 1428,50 eurot. Kokku tekkis hagejale seega kahju
summas 6865,19 eurot.

2. Kohus võttis 24.09.2015 määrusega hagiavalduse menetlusse.

3. 15.03.2016 esitas kostja kohtule poolte poolt digitaalselt allkirjastatud kompromisslepingu
kohtule kinnitamiseks. Kompromiss sisaldab alltoodud tingimusi:
„1. Hageja loobub kõigist rahalistest ja mitterahalistest nõuetest kostja vastu seoses aadressil
XXX, Tallinn asuva korterelamu hagejale kuuluva korteriomandiga nr 10, sealhulgas, kuid
mitte ainult kahju hüvitamise nõuetest kostja vastu varalise kahju hüvitamiseks ning saamata
jäänud tulu nõuetest kostja vastu.
2. Kostja tasub hagejale kokkuleppe punktis 1 nimetatud nõuetest loobumise eest rahasumma
1700 (tuhat seitsesada) eurot.
3. Kostja esitab pärast mõlema poole poolset digitaalselt allkirjastamist kokkuleppe läbi avaliku
e-toimiku kohtule kinnitamiseks.
4. Kostja on kohustatud tasuma hagejale kokkuleppe punktis 2 nimetatud rahasumma 14
(neljateistkümne) päeva jooksul alates päevast, kui kohus on käesoleva kokkuleppe oma
määrusega kinnitanud tsiviilkohtumenetluse seadustiku (TsMS) § 430 lg 1 alusel.



                                                                                                  2
                                                                                      2-15-11411

5. TsMS § 661 lg 4 alusel võib poolte kokkuleppel määruskaebuse esitamise õiguse välistada.
Pooled välistavad antud kokkuleppe kinnitamiseks tehtava kohtumääruse peale määruskaebuse
esitamise õiguse.
6. Pooled kinnitavad, et tsiviilasjast tulenevalt puuduvad neil üksteise suhtes nõuded.
7. Tsiviilasjast tekkinud menetluskulud jäävad poolte endi kanda.“

KOHTUMÄÄRUSE PÕHJENDUSED
4. Kohus leiab, et esitatud kompromiss tuleb kinnitada ja seetõttu asjas menetlus lõpetada.

5. TsMS § 430 lg 1 kohaselt võivad pooled menetluse kuni hagi kohta tehtud lahendi jõustumiseni
lõpetada kompromissiga. Võlaõigusseaduse § 578 lg-st 1 tulenevalt muudetakse
kompromissilepingu sõlmimisega õiguslikult vaieldav või ebaselge õigussuhe vaieldamatuks
poolte vastastikuste järeleandmiste teel. Ebaselguseks loetakse muu hulgas ka ebakindlust nõude
sissenõutavuse suhtes. Sama paragrahvi teise lõike kohaselt eeldatakse, et kompromissilepingu
tagajärjel loobuvad lepingupooled oma nõuetest ning omandavad kompromissilepingu alusel
uued õigused.

6. TsMS § 428 lg 1 p 4 sätestab, et kohus lõpetab menetluse otsust tegemata, kui pooled on
sõlminud kompromissi ja kohus kinnitab selle. Vastavalt TsMS § 430 lg-le 3 ei kinnita kohus
kompromissi, kui see on vastuolus heade kommetega või seadusega või rikub olulist avalikku
huvi või kui kompromissi ei ole võimalik täita. Kohus ei ole kompromissiga seotud ega pea seda
kinnitama perekonnaasjas.

7. Kohtu arvates ei ole kompromiss esitatud asjaolude järgi vastuolus heade kommete ega
seadusega ning ei riku olulist avalikku huvi, samuti on seda võimalik täita. Kohtul ei ole alust
jätta kompromiss TsMS § 430 lg 3 järgi kinnitamata.

8. Kohus selgitab menetlusosalistele, et kooskõlas TsMS § 430 lg-ga 6 asendab kokkuleppe
sõlmimine kohtu kinnitatud kompromissina kokkuleppe notariaalset tõestamist. TsMS §-st 432
tulenevalt, ei saa hageja menetluse lõpetamise korral pöörduda uuesti kohtusse hagiga sama
kostja vastu vaidluses samal alusel sama hagieseme üle. Kompromissi saab vastavalt TsMS §
430 lg-s 8 sätestatule tühistada ja selle tühisusele saab tugineda tsiviilseadustiku üldosa seaduses
nimetatud alustel ning kompromissist saab taganeda või selle üles öelda võlaõigusseaduses
nimetatud alustel. Kompromissi saab tühistada või selle tühisusele tugineda ning kompromissist
saab taganeda või kompromissi üles öelda üksnes kompromissi kui täitedokumendi alusel
toimuva täitemenetluse hagiga lubamatuks tunnistamise menetluses. Kui kohus sellise hagi
rahuldab, loetakse, et kompromissil ei ole täielikult või osaliselt õiguslikke tagajärgi ja menetlus
asjas, milles kompromiss sõlmiti, jätkub. TsMS § 430 lg 9 järgi saab kompromissi
pankrotimenetluses või täitemenetluses tagasivõitmise korras kehtetuks tunnistada.

9. TsMS § 168 lg-st 3 tulenevalt kannavad pooled kompromissi sõlmimise korral menetluskulud
ise, kui nad ei ole kokku leppinud teisiti. Käesoleval juhul on pooled kokku leppinud, et
tsiviilasjast tekkinud menetluskulud jäävad nende endi kanda.

10. TsMS § 661 lg 4 järgi võib poolte kokkuleppel määruskaebuse esitamise tähtaega
hagimenetluses lühendada või määruskaebuse esitamise õiguse välistada. Kohus välistab poolte
soovil määruskaebuse esitamise õiguse. Määrus jõustub selle pooltele kättetoimetamisest.

11. Lisaks eeltoodule juhib kohus tähelepanu, et TsMS § 150 lg 2 p 1 järgi tagastatakse pool
menetluses tasutud riigilõivust, kui pooled sõlmivad kompromissi. Sama paragrahvi neljanda

                                                                                                 3
                                                                                       2-15-11411

lõike järgi tagastab kohus, kelle menetluses asi viimati oli, riigilõivu üksnes selle menetlusosalise
avalduse alusel, kes riigilõivu tasus või kelle eest riigilõiv tasuti. Riigilõiv tagastatakse
menetlusosalisele, kes selle pidi tasuma, või tema korraldusel muule isikule. Seega tuleb hagejal
poole menetluses tasutud riigilõivu tagasi saamiseks esitada kohtule vastavasisuline taotlus ning
märkida, kellele ning millisele kontonumbrile riigilõiv tagastada.



/allkirjastatud digitaalselt/
Kristiina Kruusel
kohtunik




                                                                                                  4

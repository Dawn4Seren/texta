                              KOHTUOTSUS
                                   EESTI VABARIIGI NIMEL

 Kohus                              Tallinna Halduskohus
 Kohtunik                           Kadriann Ikkonen
 Otsuse tegemise aeg ja koht        4. veebruar 2016, Tallinn
 Haldusasja number                  3-15-2572
 Haldusasi                          Osaühingu TAMENO kaebus Maksu- ja Tolliameti 31.08.2015
                                    maksuotsuse nr 12.2-3/031380-26 tühistamiseks
 Menetlusosalised                   Kaebaja – osaühing TAMENO, lepinguline esindaja Jaanus
                                    Krevald
                                    Vastustaja – Maksu- ja Tolliamet, volitatud esindaja Kristel Uibo
 Asja läbivaatamine                 Kirjalikus menetluses

 RESOLTUSIOON                       1.   Jätta osaühingu TAMENO kaebusus rahuldamata.
                                    2.   Jätta menetluskulud poolte enda kanda.


EDASIKAEBAMISE KORD
Kohtuotsuse peale on õigus esitada apellatsioonkaebus Tallinna Ringkonnakohtule 30 päeva jooksul
kohtuotsuse avalikult teatavaks tegemisest arvates.
ASJAOLUD JA MENETLUSE KÄIK
1.    Osaühing TAMENO (edaspidi kaebaja) kajastas 2014 novembri- ja detsembrikuu
sisendkäibemaksu hulgas GreenImport OÜ väljastatud ehitustööde arved.

2. Maksu- ja Tolliamet (edaspidi MTA) algatas 4.03.2015 teatega nr 12.2-3/031380-2 kaebaja suhtes
maksude arvestamise, deklareerimise ja tasumise õigsuse kontrolli perioodil november 2014 kuni
detsember 2014 ning koostas 10.07.2015 kontrollakti nr 12.2-3/031380-25. Kaebaja kontrollaktile
eriarvamust ei esitanud.

3. MTA 31.08.2015 maksuotsusega nr 12.2-3/031380-26 kohustati OÜ- d TAMENO tasuma
maksussumma 11 100 eurot. MTA asus seisukohale, et kaebajal ei olnud õigust kontrollitaval
perioodil kajastada käibemaksuarvestuses GreenImport OÜ arvetel märgitud käibemaksu, sest arved
ei vasta järgmistele nõuetele: 1) kuna tegeliku teenuse osutaja isik on teadmata, ei saa väita, et teenus
on soetatud teiselt käibemaksukohustuslaselt; 2) GreenImport OÜ nimel vormistatud arvetel on
märgitud tehingu majanduslik sisu valesti; 3) teenus ei ole soetatud arvel näidatud müüjalt, vaid
tundmatult kolmandalt isikult. Kuna GreenImport OÜ rekvisiitidega arved ei vasta
käibemaksuseaduse (KMS) §-s 37 sätestatud nõuetele, on täitmata sisendkäibemaksu mahaarvamise
tingimused ja OÜ-l TAMENO puudub õigus GreenImport OÜ arvete alusel teenuse soetamisel tasutud
sisendkäibemaksu maha arvata.
                                                                                         3-15-2572

4. MTA 15.10.2015 vaideotsusega nr 6-1/3037-2 jäeti OÜ TAMENO poolt 1.10.2015 esitatud vaie
rahuldamata.

5. 12.10.2015 esitas OÜ TAMENO Tallinna Halduskohtule kaebuse MTA (edaspidi ka vastustaja)
31.08.2015 maksuotsuse nr 12.2-3/031380-26 tühistamiseks.

KAEBAJA SEISUKOHAD

6. Kaebuse kohaselt oli kaebajal töövõtuleping sõlmitud GreenImport OÜ-ga ning GreenImport OÜ
sõlmis tööde teostamiseks omakorda alltöövõtulepingu järgmise firmaga, kes teostas objektil töid.
Kaebaja hinnangul ei saa ideaalset töövõtulepingut koostada. Igal lepingul võib esineda puudusi ning
iga lepingut saab alati soovi korral paremaks teha. Vaidlusalust lepingut sõlmides olid lepingupooled
ühel meelel, et leping ja selle lisad on piisavalt täpsed ning vastavad mõlema poole ootustele. Seetõttu
leping ka sõlmiti ja probleeme ei tekkinud. Kaebuse esitajale jääb arusaamatuks, milliseid olulisi
puudusi maksuhaldur viidatud lepingust leidis. Maksuhalduri järeldus, et töövõetulepingu puuduste
esinemise tõttu on need tagantjärele koostatud, ei ole loogiline ning on analüüsimata. Tegemist on
aktiivselt tegutseva ettevõttega.

7. Kaebaja on seisukohal, et oma tegevuses ja arveid koostades ei peagi ettevõtja niivõrd detailselt
kirjeldama, mille eest arve tasutakse. Vastuvõetav oleks ka arve, kus on vaid kirjas töövõtulepingu
number ja selgitus „nimetatud töövõtulepingu alusel teostatud tööd konkreetsel ajavahemikul.“ Seega
eelnevast ei saa järelduda, et arve on tagantjärele vormistatud. Kaebaja selgitab, et GreenImport OÜ-
le tegi tööd teine alltöövõtja ning see esitas omakorda GreenImport OÜ-le arve, misjärel esitas
GreenImport OÜ arve TAMENO OÜ-le, kuid arvetes märgitud kirjeldused tööde eest ei pea üks-ühele
kattuma tingimata.
8. Vaidlustatud maksuotsus ei ole nõuetekohaselt põhjendatud määral, et 11 000 euro suurune
maksuotsus teha. Maksuotsuses tehtud järeldused on tõendamata ning ei ole loogilised, mistõttu tuleb
see tühistada.

VASTUSTAJA SEISUKOHAD
9. Vastustaja ei nõustu kaebusega ning vaidleb sellele vastu. Vastustaja leiab, et vaieldav maksuotsus
on õiguspärane, nii faktiliselt kui õiguslikult põhjendatud ning puudub alus selle tühistamiseks.
Maksuhaldur on vastustaja hinnangul vaidlustatava maksuotsuse puhul omapoolse
tõendamiskoormuse täitnud ja kuna vaidlusalune maksuotsus on vastustaja hinnangul piisavalt
motiveeritud, siis lasub tõendamiskoormus, et maksusumma on valesti määratud, kaebajal. Vastustaja
on seisukohal, et kaebaja ei ole tõendanud, et maksusumma määrati valesti. Juba seetõttu tuleb kaebus
jätta rahuldamata.

10. Käesolevas asjas puudub vaidlus ehitustööde teostamise olemasolu üle, kuid maksuhaldur on
seisukohal, et ehitustööde tegijaks ei olnud mitte GreenImport OÜ, vaid keegi tundmatu kolmas isik.
Maksuotsusest ei ole välja loetav arusaam, et täiendava käibemaksu määramise aluseks on ainult see
asjaolu, et töövõtulepingus ja selle lisas kajastatud andmed on vastuolulised ja ebatäpsed. Etteheited
seoses eelnimetatud dokumentidega on pelgalt üks tegur paljude seast, mis orienteeris maksuhaldurit
järeldusele, et OÜ Tameno ei ole ehitustöid soetanud arvetel näidatud ja raamatupidamises kajastatud
isikult. Maksuhaldur on viidanud erinevatest üksteisest sõltumatutest ja eriliigilistest allikatest saadud
tõenditele, mis kogumis ja vastastikuses seoses kinnitavad veenvalt, et GreenImport OÜ oli
ehitustööde tegijaks üksnes formaalselt vormistatud arvete järgi. Samas ei ole põhjendatud jätta
töövõtulepingus ja selle lisas kajastatud vigu või puudumist üldse tähelepanuta.



                                                                                                2(7)
                                                                                         3-15-2572

11. Maksuhaldur on kogunud andmeid selle kohta, mis tekitavad põhjendatud kahtluse, et
GreenImport OÜ ei olnud tegelikult ehitustööde tegijaks. üheks olulisemaks on sealjuures asjaolu, et
kuigi GreenImport OÜ volitatud esindaja Sander Virro on kinnitanud maksuhaldurile, et GreenImport
OÜ rentis tööjõudu Läti äriühingult, siis ei teadnud Sander Virro nimetada maksuhaldurile äriühingu
nime ega töötajaid, kes objektil töid väidetavalt teostasid. Lisaks ei ole MTA andmebaasi andmetel
GreenImport OÜ novembris ja detsembris 2014 deklareerinud töölistele tehtud väljamakseid.
GreenImport OÜ poolt maksuhaldurile esitatud novembrikuu ja detsembrikuu käibedeklaratsioonidel
2014 ei ole kajastatud ühendusesisest soetust, mis kinnitab maksuhalduri kahtlust, et äriühing ei ole
Lätist midagi soetanud. Ka liikmesriikide ühendusesisese käibemaksualase infovahetuse
infosüsteemist saadud andmed kinnitavad, et kontrollitaval perioodil ei ole GreenImport OÜ
liikmesriikidest kaupa ega teenust ostnud. Kuna GreenImport OÜ ei ole MTA-le tõendanud Eestis
ettevõtlusega tegelemist, siis on GreenImport OÜ ka alates 08.12.2014 välja arvatud
käibemaksukohustuslaste registrist. GreenImport OÜ-d kohustati esitama Eestist ettevõtlusega
tegelemist tõendavad dokumendid just vaidlusaluste tehingute toimumise perioodis. Eeltoodu näitab,
et GreenImport OÜ ei omanud kontrollitaval perioodil, so 2014. novembri- ja detsembrikuus reaalset
majandustegevust ning äriühingu rekvisiite kandvad arved olid koostatud üksnes OÜ-le Tameno
sisendkäibemaksu mahaarvamise õiguse tekitamiseks.

12. GreenImport OÜ-ga sõlmitud töövõtulepingu ja selle lisa tõeväärtust kahandab ka asjaolu, et
töövõtulepingu lisa nr 1 on kaebaja esitanud maksuhaldurile alles pärast seda, kui maksuhaldur juhtis
kaebaja tähelepanu vastuoludele töövõtulepingus (nii tööde maksumuse, kui ka tööde teostamise aja
osas). Kaebaja väidete kohaselt sõlmiti töövõtulepingu lisa nr 1 juba 27.10.2014 põhjusel, et
töövõtulepingus olid vead. Vastav lisa esitati maksuhaldurile aga alles pärast seda, kui maksuhaldur
oli juhtinud kaebaja tähelepanu vastuoludele töövõtulepingus. Eeltoodust tulenevalt on maksuhalduri
põhjendatud kahtlus lisa nr 1 tagantjärele vormistamises. Kahtlust, et töövõtuleping ja selle lisa nr 1
on vormistatud üksnes formaalse dokumendina, millega on püütud näidata ehitustegevuse toimumist,
süvendab veelgi asjaolu, et kõnesolev töövõtuleping ja selle lisa sisaldab ka pärast väidetavate
paranduste sisseviimist vigu, mida oleks pidanud mõlemad lepingu osapooled märkama. Ühtegi
loogilist seletust kaebaja selles osas esitanud ei ole.

13. Vastustaja hinnangul on asjakohased ja põhjendatud maksuhalduri järeldused, et ka teostatud tööde
aktide nr 1 ja nr 2 puhul on tegemist vaid formaalselt vormistatud dokumentidega, mis on tagantjärele
vormistatud ning ei tõenda, et GreenImport OÜ oli ehitustööde tegijaks. Nimelt on kaebaja esindaja
Tauno Tamman kinnitanud 20.03.2015 vastuskirjas maksuhaldurile, et tööde üleandmise-
vastuvõtmise akti pole koostatud, kuna GreenImport OÜ ei lõpetanud oma objekti. Samas 17.04.2015
saadetud vastuskirjale on Tauno Tamman lisanud väidetava töövõtja Sander Virro poolt allkirjastatud
üleandmise-vastuvõtmise aktid nr 1 ja nr 2 ning selgitab, et aktis nr 1 on kajastatud arve nr 201411-
E4 andmed ja aktis nr 2 on kajastatud arve nr 201412-E2 andmed. Kõnesolevate aktide usaldusväärsust
kahandab maksuhalduri jaoks asjaolu, et aktides kajastatud andmed ei ühti ehituspäevikus,
töövõtulepingus ja vaidlusalustel arvetel kajastatud andmetega.

14. Vastustaja möönab, et üksnes puudused dokumentides iseenesest ei kinnita, et tegemist on fiktiivse
dokumendiga, kuid antud juhul viitab see kõigi asjaolude koosmõjus siiski selgelt sellele, et on
toimunud üksnes dokumentide vormistamine ja tegelikult pole neis märgitud äriühingute vahel
vastavaid tehinguid toimunud. Täiendavalt peab vastustaja vajalikuks märkida, et kahtlus on enamasti
tingitud teatud tõsistest ebakõladest ja lünkadest tõendites – ilma selleta kahtlust ei oleks. Ebakõlad ja
lüngad tõendites viitavadki aga tihtipeale sellele, et tehinguid ei ole poolte vahel reaalselt toimunud,
ning pooled on püüdnud jätta vastupidist muljet. Samas ei olnud pooltel võimalik kõiki detaile ette
näha ning üksikasjades oma seletusi ja dokumenteerimist kooskõlastada, nagu selgelt ilmneb ka
käesolevast asjast. Kõige nimetatu koosmõjus ja valguses on vastustaja järeldus, et kaebaja arvetel
näidatud isikuga tehinguid tegelikult ei teinud, ja et kaebaja oli arvete fiktiivsusest ning ehitustööde

                                                                                                3(7)
                                                                                         3-15-2572

soetamisest nn tundmatutelt kolmandatelt isikutelt teadlik, kuid kellelt ei saa eeldada
käibemaksukohustuslase registreeringu olemasolu.

15. Käesoleval juhul põhjendavad tõendid maksuhalduri seisukohta ja seavad kahtluse alla
maksukohustuslase esitatud andmete õigsuse ning on piisavad selleks, et maksuhalduril oli nii faktiline
kui õiguslik alus vaidlustatud maksuotsuse tegemiseks. Kuna vaidlusalune maksuotsus on
nõuetekohaselt motiveeritud, siis läheb käesolevas asjas tõendamiskoormus üle maksukohustuslasele.

16. KMS §-st 24 § 29 lg 3 p-st 1 ning § 31 lg-st 1 tulenevalt on sisendkäibemaksuna lubatud maha
arvata üksnes selline käibemaks, mille kohta on olemas nõuetekohane arve ning mahaarvamise õiguse
tekkimiseks peavad arvel märgitud majandustehingud ka tegelikkuses ja arvetel näidatud poolte vahel
aset leidma. Kui tegelikult on müüjaks nn tundmatu kolmas isik, ei saa tema
käibemaksukohustuslasena registreeritust eeldada ning seetõttu ei ole ostjal õigust sisendkäibemaksu
maha arvata. Samuti ei vasta arve nõuetele seetõttu, et seal ei ole kajastatud tehingu tegelik sisu ja
tegelik müüja. Kuna tegelikkusele mittevastavate arvete kajastamine oma raamatupidamises ja
maksudeklaratsioonides saab toimuda üksnes pahatahtlikult, siis puudub kaebajal vaidlusaluste
tehingutega seoses sisendkäibemaksu mahaarvamise õigus.

KOHTU PÕHJENDUSED

17. Kohus, hinnanud poolte seisukohti ja väiteid ning nende kinnituseks esitatud tõendeid nende
kogumis ja vastastikkuses seoses, leiab, et kaebus on põhjendamatu ja tõendamata ning tuleb jätta
rahuldamata. Menetlusosaliste menetluskulud tuleb jätta nende endi kanda. MTA 31.08.2015
maksuotsus nr 12.2-3/031380-26 (edaspidi maksuotsus) on õiguspärane, nõuetekohaselt motiveeritud
ja kooskõlas seadusega, mistõttu puudub alus selle tühistamiseks. Kohus nõustub maksuotsuse ja
MTA 10.07.2015 kontrollaktis nr 12.2-3/031380-25 (edaspidi kontrollakt) põhjendustega ega pea
vajalikuks neid käesolevas otsuses korrata (halduskohtumenetluse seadustiku (HKMS) § 165 lg 2).
Täiendavalt märgib kohus järgmist.

18. KMS § 29 lg 1 kohaselt on maksukohustuslase poolt tasumisele kuuluv käibemaksusumma
maksustamisperioodil KMS § 3 lõikes 4 ning lõike 6 punktides 5 ja 6 nimetatud tehingutelt või
toimingutelt arvestatud käibemaks, millest on maha arvatud maksustatava käibe tarbeks, samuti
ettevõtlusega seotud § 4 lõikes 2 nimetatud tehingute või toimingute või välisriigis toimuva
ettevõtluse, välja arvatud maksuvaba käibena käsitatavad tehingud (§ 16), tarbeks kasutatava kauba
või teenuse sama maksustamisperioodi sisendkäibemaks. KMS § 29 lg 3 p 1 järgi on sisendkäibemaks
maksukohustuslase poolt teiselt maksukohustuslaselt soetatud või saadud kauba või teenuse eest
tasumisele kuuluv käibemaks. KMS § 31 lg 1 sätestab, et teiselt maksukohustuslaselt kauba soetamise
või teenuse saamise korral arvatakse sisendkäibemaks maha KMS §-s 37 sätestatud nõuete kohase
arve alusel. Viidatud nõuded on sätestatud eesmärgiga, et arve võimaldaks tuvastada kauba soetamist
käibemaksukohustuslaselt. Sisendkäibemaksu mahaarvamise õiguse tekkimiseks maksukohustuslasel
KMS §-s 37 nõutud rekvisiite sisaldava arve olemasolust ei piisa, kui arvel näidatud andmed tehingu
kohta ei vasta tegelikkusele (Tallinna Ringkonnakohtu 11.01.2012 otsus haldusasjas nr 3-10-915, p
10).

19. Vaidlust ei ole menetlusosaliste vahel selles, et ehitustööd on teostatud. Käesoleval juhul on
maksuhaldur asunud seisukohale, et ehitustööde tegijaks ei olnud GreenImport OÜ, vaid tundmatu
kolmas isik. OÜ TAMENO on perioodidel november ja detsember 2014 käibedeklaratsioonidel
sisendkäibemaksu hulgas alusetult kajastanud GreenImport OÜ rekvisiitidega arveid, mis ei vasta
järgmistele nõuetele: kuna tegeliku teenuse osutaja isik on teadmata, ei saa väita, et teenus on soetatud
teiselt käibemaksukohustuslaselt; teenus ei ole soetatud arvel näidatud müüjalt, vaid tundmatult
kolmandalt isikult. Kuna GreenImport OÜ rekvisiitidega arved ei vasta nõuetele, on täitmata

                                                                                               4(7)
                                                                                        3-15-2572

sisendkäibemaksu mahaarvamise tingimused ja OÜ-l TAMENO puudub õigus GreenImport OÜ
arvete alusel teenunse soetamisel tasutud sisendkäibemaksu maha arvata. Maksuhalduri järeldust
kinnitavad kontrollakti kohaselt (kontrollakt on vaidlustatud maksuotsuse lahutamatu osa) järgmised
asjaolud kogumis:
1) kaebaja ja GreenImport OÜ vahel sõlmitud töövõtulepingus nr 20.10.14 ja selle lisas nr 1 kajastatud
andmed on vastuolulised ja ebatäpsed. Töövõtulepingust nr 20.10.2014 ja selle lisast nr 1 ei nähtu
kumb äriühingutest on tellija ja kumb on töövõtja. Töövõtulepingus nr 20.10.14 ja selle lisas nr 1
puuduvad GreenImport OÜ registrikoodi andmed. Töövõtuleping nr 20.10.14 ja selle lisa nr 1 on
sõlmitud ilma OÜ TAMENO juhatuse liikme juuresolekuta, kuigi viimane on märgitud
töövõtulepingu sõlmimise hetkel OÜ TAMENO esindajaks. Töövõtulepingus puudub märge, kes
esindab OÜ-d TAMENO. Töövõtulepingus nr 20.10.14 ja selle lisas nr 1 kajastatud tööde teostamise
tähtaeg ja tööde eest saadav tasu ei ühti OÜ TAMENO poolt maksuhaldurile esitatud tehtud tööde
aktides ja GreenImport OÜ arvetel kajastatud andmetega;
2) tööde aktides nr 1 ja 2 kajastatud väidetavalt GreenImport OÜ poolt teostatud tööde andmed ei ühti
ehituspäevikus, töövõtulepingus ja GreenImport OÜ rekvisiitidega arvetel kajastatud andmetega.
Lisaks esineb aktides nr 1 ja nr 2 tavatult palju arvutusvigu. 20.03.2015 ja 17.04.2015 saadetud
vastuskirjades kajastatud andmed tehtud tööde üleandmise ja vastuvõtmise aktide kohta on
vastuolulised, mis annavad alust arvata, et tegemist on tagantjärele koostatud aktidega. Teostatud
tööde aktidel nr 1 ja nr 2 on kajastatud periood ei ühti ehituspäevikus kajastatud perioodiga. Teostatud
tööde aktidel nr 1 ja nr 2 kajastatud tööde lepinguline maksumus ei ühti lepingus kajastatud tööde
maksumusega;
3) GreenImport OÜ rekvisiitidega arvetel esineb vormistamises erinevusi ning OÜ TAMENO on
esitanud maksuhaldurile erinevatel aegadel erineva arvu GreenImport OÜ rekvisiitidega arveid.
26.03.2015 edastas OÜ TAMENO maksuhaldurile GreenImport OÜ 19.11.2014 koostatud arve nr
201411-E4 summas 34 200 eurot ja 5.12.2014 koostatud arve nr 201412-E2 summas 32 400 eurot.
Arvetel esineb vormistamise erinevusi. 19.04.2015 vastuskirjaga edastas OÜ TAMENO
maksuhaldurile GreenImport OÜ e-kirjad, millega Greenimport OÜ väidetavalt edastas OÜ-le
TAMENO kolm arvet, millest kaks arvet on koostatud ühel ja samal kuupäeval 05.12.2014, kuid on
erinevate summadega. OÜ TAMENO poolt maksuhaldurile edastatud GreenImport OÜ rekvisiitidega
19.11.2014 koostatud arve nr 201411-E4 summas 34 200 eurot ei ole arve väljastaja poolt
allkirjastatud, kuigi Tauno Tamman kinnitab, et ta sai arve allkirjastatult;
4) OÜ TAMENO esindaja Tauno Tamman viibis iga päev objektil tehtud tööd üle vaatamas, samas ei
ole T. Tamman teadlik, kellelt GreenImport OÜ tööjõudu rentis. Samuti ei oska ta nimetada töötajate
nimesid, kes ehitusobjektil tööd tegid. 17.04.2015 vastuskirjas Tauno Tamman kinnitab muuhulgas,
et töövõtulepingu vormistamisel GreenImport OÜ-ga ta ei täpsustanud mitme töötajaga hakkab
GreenImport OÜ töid teostama ja kas GreenImport OÜ kasutab tööde teostamiseks oma tööjõudu või
rendib töötajaid teistelt firmadelt. Ta kinnitas, et ei osanud sellele tähelepanu pöörata. 17.04.2015
vastuskirjas Tauno Tamman kinnitab muuhulgas, et ta ei osanud kahtlustada, et Greenimport OÜ ei
ole võimeline teostama objektil Hundi Tee vajalikke ehitustöid;
5) ehitusobjekti peatöövõtja Hausers Ehitus OÜ kinnitab, et vastavalt lepingule vastutab oma töötajate
ja alltöövõtjate eest Tauno Tamman. T. Tammann ei ole esitanud maksuhaldurile töötajate nimesid;
6) GreenImport OÜ volitatud esindaja Sander Virro kinnitas, et GreenImport OÜ on rentinud tööjõudu
Läti äriühingust, kuid ei mäletanud äriühingu nime ega teadnud nimetada töötajate nimesid.
01.06.2015 vastuskirjas Sander Virro kinnitab muuhulgas, et GreenImport OÜ vahendas tööd, omal
töömehi ei olnud;
7) GreenImport OÜ ei ole MTA-le tõendanud Eestis ettevõtlusega tegelemist ja äriühing on
käibemaksukohustuslaste registrist välja arvatud.

20. Kohus leiab, et vastustaja on oma seisukohti piisavalt põhjendanud ja maksuotsust ei saa tühistada
seetõttu, et maksuotsus on motiveerimata. Asjaolu, et kaebaja maksuhalduri järeldustega ei nõustu, ei
tähenda, et maksuhalduri järeldused oleks ebaloogilised ning maksuhaldur oleks jätnud tõendid

                                                                                              5(7)
                                                                                         3-15-2572

hindamata. Kohus leiab, et kaebaja väited ei lükka ümber maksuhalduri poolt tuvastatud asjaolusid ja
nendest tehtud järeldusi.

21. Kaebuse kohaselt sõlmis kaebaja töövõtulepingu GreenImport OÜ-ga, kes sõlmis tööde
teostamiseks omakorda alltöövõtulepingu järgmise firmaga, kes teostas objektil töid. Seega ei olnud
tegemist kolmanda tundmatu isikuga. Töövõtulepingust nr 20.10.14 nähtub, et see on sõlmitud
Greenimport-iga (tellija), keda esindab juhatuse liige/ volituse alusel Sander Virro ja Tameno OÜ,
registrikoodiga 10736268 (töövõtja), keda esindab juhatuse liige Allan Tamman, vahel. Lepingu
tingimuste kohaselt tellija tellib ja töövõtja teostab järgmise töö: ehitustööd Hundi teel.
Töövõtulepingu nr 20.10.14 lisa 1 on kirjutatud ümber punktid töö teostamise tähtaja ja tasu osas.
Esmalt toob kohus välja toodud lepingus esinevad vastuolud. Lepingust nähtub, et lepingu on
sõlminud keegi Greenimport, välja pole toodud ka registrikoodi, mille alusel oleks võimalik ettevõtet
tuvastada. Äriregistri teabesüsteemi andmete kohaselt sellist ettevõtet registreeritud ei ole.
Registreeritud on üksnes äriühing GreenImport OÜ, registrikoodiga 12553394. Käsitletud lepingu
allkirjastamise ajal (27.10.2014) oli juhatuse liikmeks Helliki Ots (perioodil 18.06.2014-27.11.2014).
Perioodil 27.11.2014-5.01.2015 Sander Virro. Seega võib eeldada, et tegemist võib olla GreenImport
OÜ-ga. Leping on allkirjastatud üksnes Sander Virro poolt. Allan Tammani poolt on leping
allkirjastamata. Selgituses maksuhaldurile kinnitas A. Tamman, et on lepingust teadlik, kuid lepingu
sõlmimise juures ei viibinud. Vastuses MTA 31.03.2015 korraldusele nr 12.2-3/031380-4 selgitas
TAMENO OÜ esindaja punktis 1, et vead tekkisid põhjusel, et esindaja koostab lepinguid harva ning
peres olid keerulised ajad. Kohus ei pea eelnevat eluliselt usutavaks, kuna olukorras, kus kaks inimest
allkirjastavad lepingu (antud juhul üks koostas ning teine allkirjastas), mis eeldab lepingu
läbilugemist, peaksid vastuolud välja tulema. Tegelikes tehingutes kasutamise korral oleks eksimusi
kahtlemata märgatud ja vead ka koheselt parandatud. Antud juhul jääb isegi see selgusetuks, kelle
vahel ning millise eesmärgiga kõnesolev leping on sõlmitud. Kaebuse kohaselt soovis kaebaja tööd
tellida GreenImport OÜ-lt, samas Töövõtulepingust nr 20.10.14 ning selle lisast 1 võib järeldada nagu
töövõtjaks oleks hoopis TAMENO OÜ, kelle esindaja poolt on leping allkirjastamata ning tellib töid
ettevõttelt (Greenimportilt), mida tegelikkuses ei eksisteeri.

22. Kaebaja hinnangul ei saa ükski ettevõte koostada parimat (vigadeta) töövõtulepingut. Õige on
kaebaja seisukoht, et ebaolulised vead lepingutes ei anna alust veel kahelda teenuse osutamises, sest
vigu ja ebatäpsusi tuleb ette ka tavapärases majandustegevuses. Samas antud juhul ei ole tegemist
ebaoluliste vigadega, kuna lepingust nähtuvad andmed ning kaebusest tulenevad andmed ning isikute
ütlused on omavahel täielikus vastuolus, st vastuolus on isegi see, kes on töövõtja ja kes tööde tellija.
Kaebuse esitaja poolt ei ole esitatud ka ühtegi mõistlikku seletust, millistest asjaoludest lähtuvalt on
vead tekkinud. Kogumis teiste tõenditega annavad aluse järeldusteks, et töövõtuleping ning selle Lisa
1 võidi vormistada tagantjärele ning TAMENO OÜ oli maksupettuses osaline.

23. Kaebaja on seisukohal, et arveid koostades ei peagi ettevõtja detailselt kirjeldama, mille eest arve
tasutakse, mistõttu vaidlustatud maksuotsuse punktis 2.1.2.3 (kontrollakti punkt 1.1.1.2.4) toodud
seisukohtadest ei saa järeldada, et arve on tagantjärele vormistatud. Kohus esmalt selgitab, et
nimetatud maksuotsuse punktis 2.1.2.3 ei ole kaebajale ette heidetud, et arvetel kirjeldatud tööd on
ebatäpsed. Dokumentide ebaõige vormistamine on välja toodud maksuotsuse punktis 2.1.2.2 ning
kontrollakti punktis 1.1.1.2.2, kus leiti, et tehtud tööde aktides nr 1 ja nr 2 kajastatud GreenImport OÜ
poolt väidetavalt teostatud tööde andmed ei ühti ehituspäevikus, töövõtulepingus ja GreenImport OÜ
rekvisiitidega arvetel kajastatud andmetega ning teostatud tööde aktides nr 1 ja nr 2 esineb tavatult
palju arvutusvigu. Arvete osas on maksuhalduri poolt ette heidetud asjaolu, et GreenImport OÜ
rekvisiitidega arvetel esineb vormistamises erinevusi. GreenImport OÜ 19.11.2014 koostatud arve nr
201411-E4 summas 34 200 eurot ja 5.12.2014 koostatud arve nr 201412-E2 summas 32 400 euro on
vormistatud erinevalt. Arvel nr 201411-E4 puudub GreenImport OÜ rekvisiitidega pitsati jäljend ja
arvel ei ole märgitud viidet „Väljastas: Sander Virro“ ning puudub väljastaja allkiri, vastupidiselt

                                                                                               6(7)
                                                                                             3-15-2572

arvele nr 201412-E2, kus vastavad rekvisiidid on olemas. Kohtu hinnangul ei ole arvel väljastaja ning
pitsati olemasolu tingimata vajalik, kuna KMS § 37 lg 7 seda ei nõua. Küll aga on äriühingutel välja
kujunenud praktika, millisel kujul arveid väljastatakse. Kuna antud juhul GreenImport OÜ pidas
vajalikuks ühel arvel (arvel nr 201412-E2) vastavate rekvisiitide lisamist, saab sellest järeldada, et
sellist praktikat kasutatakse kõigil väljastatavatel arvetel. GreenImport OÜ poolt väljastatud arvete
vormistus on erinev, mistõttu on kohtu hinnangul põhjendatud maksuhalduri järeldus, et GreenImport
OÜ poolt väljastatud arved on vormistatud tagantjärele. Kahtlust süvendab seegi, et Tauno Tammani
ütlused arvete saamise kohta on vastuolulised. Nimelt kinnitab T. Tamman vastuses MTA 31.03.2015
korraldusele nr 12.2-3/031380-4 punktis 11, et sai GreenImport OÜ rekvisiitidega 19.11.2014 arve nr
201411-E4 „maili teel ning hiljem allkirjastatult objektil.“ Samas allkirjastatult arvet nr 201411-E4
maksuhaldurile ei esitatud.

24. Maksukohustuslane peab korraldama oma ettevõtlustegevuse nii, et majandustehingud oleksid
nõuetekohaselt dokumenteeritud ja maksukohustuse väljaselgitamiseks olulised asjaolud oleksid
kontrollitavad. Olukorras, kus on põhjendatud kahtlus maksukohustuslase osalemises maksupettuses,
läheb tõendamiskoormus vastavalt MKS §-le 150 üle maksukohustuslasele (Riigikohtu
halduskolleegiumi 4.06.2013 otsus kohtuasjas nr 3-3-1-15-13, p 15). TAMENO OÜ ei ole
maksumenetluses ega kohtumenetluses esitanud selliseid veenvaid täiendavaid tõendeid, mis
kummutaksid maksuhalduri põhjendatud kahtluse. Seega on maksuhaldur põhjendatult asunud
seisukohale, et kaebuse esitaja teadis või pidi teadma, et talle arveid esitanud isik tegelikult talle arvetel
näidatud teenuseid ei osutanud.

25. Kuivõrd maksumenetluses tuvastatu kohaselt ei ole GreenImport OÜ 19.11.2014 arvel nr 201411-
E4 ja 5.12.2014 arvel nr 201412-E2 kajastatud teenust (Ehitustööd Hundi Teel) reaalselt osutanud, ei
ole tekkinud ka käivet (KMS § 4 lg 1 p 1) ja vormistatud arved ei vasta KMS § 37 nõuetele (ei kajasta
tegelikku majandustehingut). Seega puudub kaebajal kui arvel märgitud teenuse saajal KMS § 29 lg
1, lg 3 p 1 ja § 31 lg 1 järgi õigus kajastada vastavaid arveid oma sisendkäibemaksuarvestuses.
Eeltoodust tulenevalt on maksuotsus õiguspärane ja selle tühistamiseks puudub alus.

26. HKMS § 108 lg 1 kohaselt kannab menetluskulud pool, kelle kahjuks otsus tehti. Kuivõrd
vastustaja menetluskulude väljamõistmist ei taotlenud, jäävad võimalikud menetluskulud
menetlusosaliste endi kanda.

/allkirjastatud digitaalselt/

Kadriann Ikkonen
kohtunik




                                                                                                   7(7)

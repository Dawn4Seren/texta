                          KOHTUOTSUS
                               EESTI VABARIIGI NIMEL

Kohus                                Tallinna Ringkonnakohus
Kohtukoosseis                        Eesistuja Villem Lapimaa, liikmed Oliver Kask ja Ruth
                                     Plaks
Otsuse tegemise aeg ja koht          18.08.2016, Tallinn
Haldusasja number                    3-15-969
Haldusasi                            ALMANDA TRADE OÜ kaebus Tallinna Ettevõtlus-
                                     ameti 08.01.2015 korralduse nr 5-1.5/6 tühistamiseks
Menetlusosalised                     Kaebaja – ALMANDA TRADE OÜ, seaduslik
                                       esindaja NL
                                     Vastustaja – Tallinna linn, volitatud esindaja Kaialiisa
                                       Koolberg
Vaidlustatud kohtulahend             Tallinna Halduskohtu 27.08.2015 otsus
Menetluse alus ringkonnakohtus       ALMANDA TRADE OÜ apellatsioonkaebus
Asja läbivaatamine                   Kirjalik menetlus

RESOLUTSIOON
1. Jätta ALMANDA TRADE OÜ apellatsioonkaebus rahuldamata ning Tallinna
Halduskohtu 27.08.2015 otsus haldusasjas nr 3-15-969 muutmata.
2.   Jätta ALMANDA TRADE OÜ apellatsiooniastme menetluskulud tema enda kanda.


EDASIKAEBAMISE KORD
Otsuse peale võib Riigikohtule esitada kassatsioonkaebuse 30 päeva jooksul otsuse avalikult
teatavakstegemisest arvates, s.o hiljemalt 19.09.2016, välja arvatud HKMS § 212 lg 1 teises
lauses sätestatud juhul (HKMS § 212 lg 1).
Vastuseks      esitatud  kassatsioonkaebusele    võib   teine    menetlusosaline    esitada
vastukassatsioonkaebuse 14 päeva jooksul kassatsioonkaebuse vastukassatsioonkaebuse
esitajale kättetoimetamisest arvates või ülejäänud kassatsioonitähtaja jooksul, kui see on
pikem kui 14 päeva (HKMS § 215 lg 3).
Kui kassaator soovib asja arutamist kohtuistungil, tuleb seda kassatsioonkaebuses märkida,
vastasel korral eeldatakse, et ta on nõus asja lahendamisega kirjalikus menetluses (HKMS
§ 213 lg 1 p 5). Sõltumata kohtuistungi soovi märkimisest võib Riigikohus
kassatsioonkaebuse läbi vaadata kirjalikus menetluses, kui ta ei pea istungi korraldamist
vajalikuks (HKMS § 223 lg 1).
                                                                                      3-15-969

Kui menetlusosaline soovib kassatsioonkaebuse esitamiseks saada menetlusabi, tuleb tal
Riigikohtule esitada vastavasisuline taotlus. Menetlusabi taotluse esitamine ei peata
menetlustähtaja kulgemist (HKMS § 116 lg 5) ning kassatsioonitähtaja järgimiseks peab
menetlusabi taotleja tegema tähtaja kestel ka menetlustoimingu, mille tegemiseks ta
menetlusabi taotleb, eelkõige esitama kassatsioonkaebuse (HKMS § 116 lg 6).

ASJAOLUD JA MENETLUSE KÄIK
1. Kaebaja osutab Tallinnas Pae tn 80 asuva hoone teisel korrusel iluteenuseid (Magnolia
ilustuudio). Pae tn 80 asuva hoone sissepääsu kõrval asus tahvel, mis kajastas Magnolia
ilustuudio eripakkumiste sisu ja hinnakirju (edaspidi tahvel 1). Selle kõrval uksekella juures
asus väiksem teabetahvel (edaspidi tahvel 2) tekstiga „Magnolia ilustuudio, E–L: 9:00–20:00,
P: 9:00–18:00“ ning viitega uksekella klahvile nr 1. Hoone välisseinal pangaautomaadi kohal
asus kolmas tahvel (edaspidi tahvel 3), millel oli tekst „Magnolia ilustuudio, naiste juuksur,
meeste juuksur, maniküür, pediküür, solaarium, kosmeetik, 2. korrus, E–L: 9:00–20:00, P:
9:00–18:00, tel: 602 0338“ ning teksti kõrval oli illustratsioon, millel kujutati toolil istuvat
naist.
2. Tallinna Ettevõtlusamet kohustas 08.01.2015 korraldusega nr 5-1.5/6 OÜ ALMANDA
TRADE esitama reklaamimaksualased maksudeklaratsioonid 2013. aasta osas Tallinna
Ettevõtlusametile ja maksudeklaratsioonid maksustamisperioodi alates 01.01.2014 osas
Maksu- ja Tolliametile. Korralduse andmise tingis asjaolu, et OÜ ALMANDA TRADE
eksponeeris alates juunist 2013 Tallinnas aadressil Pae 80 tahvlil 1 eripakkumiste hinnakirja
ning tahvlil 3 muud teavet, mis on käsitatavad reklaamina reklaamiseaduse (RekS) ja Tallinna
Linnavolikogu 17.12.2009 määruse nr 44 (edaspidi reklaamimaksu määrus) mõistes.
Korralduse kohaselt on tahvlitel olev teave pilkupüüdev, avalikust kohast vaadeldav ja
suunatud tänaval möödujatele ning nende eesmärgiks on klientide arvu ja teenuse osutamise
suurendamine.
3. Tallinna Ettevõtlusamet jättis 11.03.2015 vaideotsusega ALMANDA TRADE OÜ vaide
rahuldamata.
4. OÜ ALMANDA TRADE esitas Tallinna Halduskohtule kaebuse Tallinna Ettevõtlus-
ameti 08.01.2015 korralduse nr 5-1.5/6 tühistamiseks.
5. Tallinna linn vaidles kaebusele vastu ning palus jätta see rahuldamata.
6. Tallinna Halduskohus jättis 27.08.2015 otsusega kaebuse rahuldamata.
1)    Eripakkumisi kirjeldav teabetahvel 1 on käsitatav reklaamimaksuga maksustatava
reklaamina, nagu ka kaebaja ise on kohtumenetluse käigus möönnud.
2)    Teabetahvel 3 sisaldab suures osas küll RekS § 2 lg 2 p-s 2 nimetatud teavet majandus-
ja kutsetegevuskoha tähistuse kohta (nimi, liik ja teenuse osutamise ajad kajastatud ehitisel,
kus majandus- või kutsetegevuse koht asub), kuid tegevuskoha täpne asukoht hoones (2.
korrus), telefoninumber, illustratsioon toolil istuvast naisest ning pakutavate teenuste loetelu
on käsitatav teabena, mis väljub tegevuskoha tähistuse mõistest. RekS § 2 lg 2 p-le 2 vastava
teabetahvli 2 on kaebaja juba paigutanud teabetahvli 1 kõrvale ning seda pole maksustatud.
3)    Kohtule esitatud fotode kohaselt on tahvel 1 avalikustatud 22.10.2014, 04.12.2014 ja
16.02.2015 ning teabetahvel 3 on avalikustatud 20.06.2013, 11.06.2014, 22.10.2014,
04.12.2014 ning 16.02.2015. Seega on selge, et kaebaja on reklaamina käsitatavat teavet
avalikustanud vähemalt alates 20.06.2013, mistõttu on vastustaja põhjendatult nõudnud
maksudeklaratsioonide esitamist alates juunist 2013.

                                                                                           2(4)
                                                                                      3-15-969

MENETLUSOSALISTE SEISUKOHAD APELLATSIOONIMENETLUSES
7. OÜ ALMANDA TRADE palub apellatsioonkaebuses halduskohtu otsus tühistada ja
teha asjas uus otsus, millega tema kaebus rahuldada.
1)    Teabetahvel 3 ei ole sedavõrd intensiivne üleskutse, et see kutsuks apellandi ilusalongis
teenuseid tarbima ka juhuslikult möödaminevaid inimesi, kes muidu pole planeerinud
ilusalongi külastada. Tegemist on tegevuskoha teabega, mis annab mõningast teavet selle
kohta, millise hoonega (ilusalongiga) on tegemist.
2)   Reklaamina ei käsitata majandus- või kutsetegevuse kohas antavat teavet kauba, teenuse
või selle müügitingimuste kohta. Tarbijakaitseseadus näeb ette tarbijale info andmise
kohustuse. Seadus ei keela paigaldada sama teavet mitmes kohas.
3)   Vaidlusalune teave asub eraisikule kuuluval territooriumil, mitte Tallinna linnale
kuuluval territooriumil.
8. Tallinna linn palub jätta apellatsioonkaebus rahuldamata.
1)     Teabe intensiivsuse hindamisel on halduskohus õigesti võtnud arvesse tahvlil 3
sisalduvat informatsiooni, tahvli asukohta ning apellandi majandustegevust puudutavate
teabetahvlite koguarvu ühel hoonel. Äritegevuse loogikaga ei ole kooskõlas kulude kandmine
lihtsalt niisama ja ilma eesmärgita – ilmselt on vastavad kulud apellandi poolt siiski kantud
mõtestatult ja lähtuvalt soovist teadvustada võimalikult paljusid isikuid oma tegevuskohast ja
seal pakutavatest teenustest.
2)    Seadusandja on andnud ammendava loetelu elementidest, millega saab tegevuskohta
maksuvabalt tähistada. Sellest loetelust välja jäävate elementide kasutamisel edastatakse
teavet seaduses ettenähtust intensiivsemalt, mis täidab reklaami eesmärki ning koormab
seejuures ka linnapilti. Reklaamimaksu määruse § 6 lg 1 teise lause kohaselt maksustatakse
reklaami tervikliku eksponeerimise ulatuses.
3)   Apellandi viited RekS § 2 lg 2 p-le 1 ja reklaamimaksu määruse § 1 lg 2 p-le 1 kui
majandustegevuse kohas antavale teabele, mida reklaamina ei käsitata, ei ole asjakohased,
kuna teave ei asu apellandi majandustegevuse kohas, vaid majandustegevuse koha hoonel
suunatuna avalikkusele.
4)   Pae tn 80 hoone, kus reklaami eksponeeritakse, asub Tallinna linna haldusterritooriumil.


RINGKONNAKOHTU PÕHJENDUSED
9. Ringkonnakohus leiab, et apellatsioonkaebus ei ole põhjendatud ning tuleb jätta
rahuldamata.
10. RekS § 2 lg 1 p 3 ja reklaamimaksu määruse § 1 lg 1 p 1 kohaselt on reklaam teave, mis
on avalikustatud mis tahes üldtajutaval kujul, tasu eest või tasuta, teenuse osutamise või kauba
müügi suurendamise, ürituse edendamise või isiku käitumise avalikes huvides suunamise
eesmärgil. Ei ole kahtlust, et vaidlusalused tahvlid 1 ja 3 on avalikustatud üldtajutaval kujul.
Samuti ei saa niisugusel kujul ilusalongi märgistamisel olla muud eesmärki peale ilusalongi
nähtavamaks tegemise, mis omakorda teenib paratamatult teenuste osutamise suurendamise
eesmärki. Järelikult vastab eksponeeritud teave iseenesest reklaami tunnustele (vt Riigikohtu
09.06.2016 otsus asjas nr 3-3-1-7-16, p 11).



                                                                                           3(4)
                                                                                       3-15-969

11. Tegemist ei ole reklaamimaksu määruse § 1 lg 2 p 1 mõttes majandus- või kutsetegevuse
kohas antava teabega kauba, teenuse või selle müügitingimuste kohta. Vaidlustamata
asjaolude kohaselt asub kaebaja ilusalong ehk majandustegevuse koht hoone teisel korrusel.
Tahvel 3 asus välisukse juures ning tahvel 1 eemal, pangaautomaadi kohal. Reklaamimaksu
määruse § 1 lg 2 p-st 2 tuleneb selgelt, et majandus- või kutsetegevuse koht on mõiste, mis
pole samastatav ehitise, kus majandus- või kutsetegevuse koht asub, välisseintega. Seega ei
saa praegusel juhul olla tegemist teabe andmisega majandus- või kutsetegevuse kohas.
12. Järelikult kuulus tahvel 1 igal juhul maksustamisele reklaamimaksuga ning tegelikult on
seda kohtumenetluses möönnud ka kaebaja ise.
13. Määruse § 1 lg 2 p 2 kohaselt ei käsitata reklaamina ka majandus- või kutsetegevuse koha
tähistust selle nime, liigi, kauba müügi või teenuse osutamise aja, isiku nime, kaubamärgi ja
domeeninimega ehitisel või tänavakaubanduse kioskil, kus majandus- või kutsetegevuse koht
asub, ja majandus- või kutsetegevuse koha sissepääsu juures. Riigikohus leidis 09.06.2016
otsuses asjas nr 3-3-1-7-16 (p 13), et senikaua, kuni tegevuskoha liigi nimetus viitab kauba või
teenuse üldisele iseloomule ega sisalda hinnanguid kauba maksumuse või kvaliteedi kohta,
kauba või teenuse hinda ega kauba tootja kaubamärki, on tegemist majandustegevuse koha
liigi märkimisega. Seega võib praegusel juhul tahvlil 3 olnud sõnad „naiste juuksur, meeste
juuksur, maniküür, pediküür, solaarium, kosmeetik“ lugeda majandustegevuse koha liigiks.
14. Reklaamina on tahvlil 3 aga käsitatavad telefoninumber ja illustratsioon, kuna need ei
asetu ühegi reklaamimaksu määruse § 1 lg-s 2 sätestatud erandi alla.
15. Reklaamimaksu määruse § 6 lg 1 sätestab: „Maksustamisel võetakse aluseks reklaampind,
milleks on asja pindala, mille vahendusel reklaami eksponeeritakse. Reklaami maksustatakse
reklaami tervikliku eksponeerimise ulatuses.“ Seega olukorras, kus tahvlile on kantud osaliselt
teave, mida käsitatakse reklaamina ja osaliselt teave, mida ei käsitata reklaamina, tuleb see
ikkagi maksustada kogu tahvli pindala ulatuses.
16. Kohaliku omavalitsuse korralduse seaduse § 7 lg 3 kohaselt kehtivad volikogu ja valitsuse
õigusaktid antud omavalitsusüksuse haldusterritooriumil. Reklaamimaksu määruse § 1 lg 1 p
3 kohaselt on maksuobjekt reklaam, mida eksponeeritakse Tallinna linna haldusterritooriumil
füüsilise või juriidilise isiku poolt. Siin peetakse silmas kogu Tallinna linna territooriumi,
mitte Tallinna linna omandis olevaid kinnisasju.
17. Ülejäänud osas on halduskohus kaebaja väited õigesti tagasi lükanud ning ringkonnakohus
nõustub nende põhjendustega neid üle kordamata. Halduskohtu otsus on lõppjäreldustes õige
ning apellatsioonkaebuse väited ei anna alust selle tühistamiseks.
18. HKMS § 108 lg 1 kohaselt kannab menetluskulud pool, kelle kahjuks otsus tehti. Kuna
apellatsioonkaebus jääb rahuldamata, kannab kaebaja oma menetluskulud ise. Tallinna linn ei
ole esitanud taotlust menetluskulude kaebajalt väljamõistmiseks.



 (allkirjastatud digitaalselt)   (allkirjastatud digitaalselt)    (allkirjastatud digitaalselt)
         Oliver Kask                   Villem Lapimaa                      Ruth Plaks




                                                                                            4(4)

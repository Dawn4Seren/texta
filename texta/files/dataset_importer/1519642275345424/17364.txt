                           KOHTUMÄÄRUS
 Kohus                          Viru Maakohus

 Määruse aeg ja koht            26. aprill 2016, Rakvere kohtumajas

 Kohtuasja number               1-15-6769
 Kohtunik                       Kristel Vedro

 Kohtuistungi sekretär          Raili Raja

 Prokurör                       Ain Tali

 Kaitsja                        Vandeadvokaat Eduard Bulattšik (määratud korras)

 Kohtuasi                       Viru Vangla materjalid M S vangistusest tingimisi enne
                                tähtaega vabastamiseks

                                M S, i.k. 39807032726, kannab karistust Viru Vanglas,
 Süüdimõistetu
                                elukoht vabanemisel: xxxx
                                Karistuse kandmise algus 05.04.2015 ja lõpp 27.11.2017.

 Kohtuasja läbivaatamise aeg 14.04.2016, videokohtuistungil
 Kohtumääruse õiguslik alus KarS § 76; KrMS § 426, § 383, § 384 ja § 387.

 RESOLUTSIOON
Jätta M S vangistusest tingimisi enne tähtaega vabastamata.

Välja mõista M Slt      menetluskuluna riigituludesse 115,20 eurot kaitsetasu
vandeadvokaadi Eduard Bulattšiku poolt õigusabi osutamise eest.

Menetluskulud tasuda 30 päeva jooksul käesoleva kohtumääruse jõustumisest arvates
Maksu- ja Tolliameti arveldusarvele nr EE351010052031000004 AS-s SEB Pank, nr
EE502200221014193355 AS-is Swedbank, nr EE401700017002872300 Nordea Bank
Finland PLC Eesti filiaal või nr EE873300333499990003 Danske Bank AS Eesti filiaal,
viitenumber 99915700061199, selgitusse märkida: „M S, 1-15-6769, menetluskulu“.

Kui rahaline nõue pole täies ulatuses tähtaegselt tasutud, suunatakse nõue kohtutäiturile
täitemenetlusse täitemenetluse seadustikus sätestatud korras.




                                             1
Välja mõista riigieelarve selleks otstarbeks eraldatud vahenditest Advokaadibüroo
Bulattšik kasuks 115,20 eurot (sh käibemaks 20%) vandeadvokaadi Eduard Bulattšiku
poolt süüdimõistetu M S kaitsjana riigi õigusabi korras osutatud õigusabi eest.

Edasikaebamise kord

Kohtumäärusele on õigus esitada määruskaebus Viru Maakohtule 15 päeva jooksul alates
päevast, mil isik sai vaidlustatavast kohtumäärusest teada või pidi teada saama.
Kohtumääruse väljatrükk saata Viru Vanglale, prokurörile, M S ja tema kaitsjale ning
kohtumääruse jõustumisel Riigi Tugiteenuste Keskusele.

Asjaolud

Viru Vangla esitas 08.03.2016 Viru Maakohtule materjalid kinnipeetava M S vangistusest
tingimisi enne tähtaega vabastamiseks.

M S on süüdi tunnistatud Tartu Maakohtu 07.09.2015 otsusega KarS § 199 lg 2 p 7,8,9 ja § 215
lg 2 p 1,2 järgi ning KarS § 64 lg 1 kohaldamisega suurendades üksikkaristustest raskeimat
mõistis kohus talle liitkaristuseks 2 aastat vangistust. KarS § 68 lg 1 alusel arvas kohus
eelvangistuses viibitud aja karistusaja hulka ning mõistis M S liitkaristuseks 1 aasta 11 kuud ja
27 päeva vangistust. KarS § 65 lg 2 alusel suurendas kohus mõistetud karistust Tartu Maakohtu
18.12.2014 otsusega asjas nr. 1-14-10020 mõistetud karistuse ärakandmata osa, s.o. 7 kuud ja
25 päeva vangistust võrra ning mõistis M S lõplikuks ärakandmisele kuuluvaks liitkaristuseks
2 aastat 7 kuud ja 22 päeva vangistust. Karistuse kandmise alguseks luges kohus 05.04.2015.

Tegemist on alaealisega, kes on vangistuses esmakordselt ja kaaslaste poolt kergesti mõjutatav
ja seetõttu võib vangla hinnangul pikaajaline vanglas viibimine soodustada uute kuritegude
toimepanemist vabaduses. Eeltoodust tulenevalt toetab Viru Vangla kinnipeetava tingimisi
ennetähtaegset vabastamist katseajaga kuni karistusaja lõpuni ning lisakohustuste
määramisega.

Kohtuistung

M S taotles enda tingimisi ennetähtaegset vabastamist, kuna ei taha enam vanglas olla, sest seal
on raske olla. Selgitas, et kuritegusid sooritas selle pärast, et oli kergesti mõjutatav,
majanduslikke probleeme perel ei ole ja perest eraldi elamine ei tulnud eriti hästi välja.
Avaldas, et vabanedes tahab rohkem perega aega veeta, kooli ära lõpetada ja tööle minna.
Kinnitas, et on muutunud ning ei soovi vanglasse enam kunagi tagasi sattuda.

Prokurör asja arutamisest osa ei võtnud, kuid on esitanud kohtule kirjalikult oma seisukoha,
mille kohaselt prokuratuur ei toeta kinnipeetava ennetähtaegset vabastamist. Prokurör märgib,
et kinnipeetav ei ole õigustanud kohtu usaldust kanda karistust vabaduses sooritades uue kuriteo
vähem kui kuu aega peale kohtu poolt talle tingimusliku karistuse mõistmist. Lisaks on
kinnipeetaval arvukalt distsiplinaarkaristusi, mis viitavad asjaolule, et kui isik ei suuda isegi
vangistuses olles reegleid järgida, siis ei ole tõenäoline, et ta järgiks neid ka vabaduses.



Kaitsja prokuröriga ei nõustunud ning oli seisukohal, et mida kauem noor inimene esmakordselt
vanglas viibib, seda halvem talle. Kinnipeetav täidab korralikult koolikohustust, alkoholi ei

                                               2
tarvita, pere on valmis teda toetama, vangla toetab tema vabastamist. Kaitsja märkis, et kui isik
vabanedes oma kohustusi ei täida ja neist aru saa, siis ta läheb lihtsalt vanglasse tagasi. Kaitsja
palus kohtul M S vangistusest tingimisi ennetähtaega vabastada.

Kohtumääruse põhjendused

Kohus, tutvunud asja materjalide ja prokuröri seisukohaga, ära kuulanud kinnipeetava ning
tema kaitsja leidis, et taotlus ei ole põhjendatud ega kuulu rahuldamisele. Kohus märgib, et
vangla, prokuröri ja kaitsja seisukohad ei ole kohtu jaoks siduvad.

KarS § 761 lg 1 p 1 kohaselt võib kohus vabastada katseajaga tingimisi enne tähtaega
vangistusest süüdlase, kes oli kuriteo toimepanemise ajal noorem kui kaheksateistaastane, teise
astme kuriteo või ettevaatamatu esimese astme kuriteo korral, kui ta on tegelikult ära kandnud
vähemalt ühe kolmandiku mõistetud karistusajast, kuid mitte vähem kui neli kuud.
Eelnimetatud eeldustel ning tingimustel isiku tingimisi ennetähtaegne vabastamine on kohtu
kaalutlusotsustus.

KarS § 761 lg 2 kohaselt kohus vabastab katseajaga tingimisi enne tähtaega vangistusest
süüdlase, kes oli kuriteo toimepanemise ajal noorem kui kaheksateistaastane, teise astme
kuriteo või ettevaatamatu esimese astme kuriteo korral, kui ta on tegelikult ära kandnud
vähemalt poole mõistetud karistusajast, kuid mitte vähem kui neli kuud. Eelnimetatud eeldustel
vabastatakse isik, kui ta on tegelikult ära kandnud poole karistusajast, mis antud juhul ei ole M
S poolt ära kantud. Seetõttu ei ole M S vabastamine käesoleval juhul kohtule kohustuslik.

Vastavalt KarS § 76 lg 4 tingimisi enne tähtaega vangistusest vabastamise otsustamisel arvestab
kohus kuriteo toimepanemise asjaolusid, süüdlase isikut, varasemat elukäiku ning käitumist
karistuse kandmise ajal, samuti tema elutingimusi ja neid tagajärgi, mida võib süüdlasele kaasa
tuua tingimisi enne tähtaega karistusest vabastamine.

M S käitumine vanglas ei ole olnud seaduskuulekas ja isikul on viis kehtivat
distsiplinaarkaristust. Vastavalt Riigikohtu kriminaalkolleegiumi 02.11.2006 määrusele
kohtuasjas nr 3-1-1-91-06 on vangistusest ennetähtaegse vabastamise oluliseks tingimuseks
vangistatu õiguspärane käitumine. Käesoleval juhul on see tingimus täitmata. Kohus on
seisukohal, et kui süüdimõistetu ka vanglas range järelevalve tingimustes jätkab
õigusrikkumiste toimepanemist, siis puudub kohtul alus arvata, et tema käitumine vabaduses
saab olema seaduskuulekas.

Kinnipeetav on kriminaalkorras karistatud kahel korral, seega ei ole uue kuriteo toimepanemine
olnud juhuslik. Vanglas viibib esimest korda. Isikut on karistatud ähvardamise, kehalise
väärkohtlemise, varguste ja asja omavolilise kasutamise eest grupis. Soodusteguriks on
impulsiivne mõtlematu käitumine, grupi mõju, majanduslikud raskused, alkoholi
kuritarvitamine ja vabaduses vanemliku kontrolli puudumine.

Kriminaalhooldusametniku arvamusest nähtub, et kinnipeetav asuks vabanemisjärgselt elama
ema juurde emale kuuluvasse elamusse, seega on isikul olemas kindel elukoht, mis on
kinnipeetava ennetähtaegse vabastamise vältimatuks eelduseks. Oluline on ka see, et vabaduses
on kinnipeetavat ootamas toetav sotsiaalvõrgustik ema, kasuisa ja õdede näol. Ema kinnitusel
ootab perekond M S väga koju ning on nõus isikut vabanemisel igati toetama. Perekond on
majanduslikult toimetulev.

                                                3
Positiivne on ka asjaolu, et kinnipeetav on vangistuses läbinud sotsiaalprogrammi
„Eluviisitreening õigusrikkujatele“, õpib kohusetundlikult Kohtla-Järve Täiskasvanute
Gümnaasiumi 8. klassis ning on olnud hõivatud vanglas majandustöödel.

Kinnipeetaval puudub vabanedes töökoht. Kohus märgib, et kuna kinnipeetav on kuritegusid
toime pannud majandusliku kasu saamise eesmärgil, siis töökoha puudumisel ei ole isiku
vabastamine põhjendatud. Isikul on ka vähene haridus ja puudub eriala, aga samuti puudub tal
töökogemus ja -harjumus, seega on tema konkurentsivõime tööturul problemaatiline ja seda
olukorras, kus kinnipeetav enne vangistust oli ülalpeetav, mis omakorda on mõjutanud tema
iseseisva toimetuleku oskust.

Kinnipeetaval on pikaajalised käitumisprobleemid, tal on diagnoositud hüperaktiivsus, on
käinud psühholoogi vastuvõtul. Vanglas on M S suunatud nii psühholoogilisele nõustamisele
kui ka psühhiaatrilisele ravile, kuid tema enda sõnul määratud ravi talle ei sobi ja ravimeid ta
ei võta.

Kriminaalhooldusametnik hindab uue kuriteo toimepanemise riske kõrgeteks, kuna M S on
mõjutatav eakaaslaste poolt, tal on ebapiisavad sotsiaalsed oskused, vähene õpimotivatsioon,
vähene vanemlik järelevalve ning puudub konfliktsituatsioonide lahendamise oskus.

Vangla iseloomustuse kohaselt võib M S oma impulsiivsuse tõttu ohustada kaasinimesi, käituda
agressiivselt ja tekitada tervisekahjustusi. Isik ärritub kohe, kui ei saa enda poolt soovitut.

Kinnipeetav on varem rikkunud kriminaalhoolduse nõudeid sooritades katseajal uue kuriteo,
seega varasem tingimuslik karistus ei ole M S mõju avaldanud. Kohtul puudub veendumus,
et antud juhul on karistuse eesmärgid saavutatud ja kinnipeetav suudab ennetähtaegse
vabanemisega kaasnevaid käitumiskontrolli nõudeid ja võimalike lisakohustusi täita.

Kohus märgib, et tingimisi mõistetud karistus ja tingimisi enne tähtaega karistuse kandmiselt
vabanemine ei ole niivõrd erinevad, et süüdimõistetu poolt karistuse tingimisi kandmisel
katseaja tingimuste rikkumine ei võimaldaks teha järeldusi süüdimõistetu poolt võimalike
rikkumiste kohta vangistuse kandmiselt tingimisi ennetähtaegsel vabastamisel. Mõlemal juhul
on süüdimõistetu ühtviisi kohustatud käituma õiguskuulekalt ja alluma kriminaalhooldaja
järelevalvele. Kui süüdimõistetu pole ühel juhul suutnud neid tingimusi täita, annab see aluse
kahelda tema suutlikkuses teha seda teisel juhul.

Eeltoodu alusel asub kohus seisukohale, et M S puhul on tegemist kõrge käitumiskontrollist
kõrvalehoidumise riskiga ning vabanemisjärgse elukoha olemasolu ja toetav sotsiaalvõrgustik
ei ole piisav õigustamaks isiku käesoleval ajal vangistusest ennetähtaegset vabastamist.
/allkirjastatud digitaalselt/
Kristel Vedro
Kohtunik




                                               4

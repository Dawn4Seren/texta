                              KOHTUMÄÄRUS

 Kohus                                    Tallinna Ringkonnakohus
 Kohtukoosseis                            Ulvi Loonurm, Imbi Sidok-Toomsalu, Indrek
                                          Soots
 Määruse tegemise aeg ja koht             28. september 2016, Tallinn
 Kohtuasja number                         2-16-11522
 Kohtuasi                                 RV hagi Osaühing Priva vastu täiteasjas nr
                                          022/2016/3459  sundtäitmise   lubamatuks
                                          tunnistamiseks
 Vaidlustatud kohtulahend                 Harju Maakohtu 10.08.2016 määrus               hagi
                                          menetlusse võtmisest keeldumise kohta
 Kaebuse esitaja ja kaebuse liik          RV määruskaebus
 Menetlusosalised ja nende esindajad      Hageja RV (ik XXXXXXXXXXX), lepinguline
                                          esindaja Indrek Nuut
                                          Kostja Osaühing Priva (rg-kood 10038239),
                                          seaduslik esindaja ULV
 Menetluse liik                           Kirjalik menetlus



RESOLUTSIOON

   1. Tühistada Harju Maakohtu 10.08.2016 määrus ja saata tsiviilasi maakohtule hagi
      menetlusse võtmise uueks otsustamiseks.
   2. Määruskaebus rahuldada.
   3. Määruse peale ei saa edasi kaevata.

Asjaolud ja menetluse käik

1. RV (hageja) esitas 28.07.2016 hagiavalduse sundtäitmise lubamatuks tunnistamiseks,
taotluse hagi tagamiseks ja nõude tasaarvestuse avalduse.

2. Harju Maakohus jättis 01.08.2016 määrusega hagiavalduse ja hagi tagamise taotluse käiguta
ja määras hagejale tähtaja hagiavalduses ja hagi tagamise taotluses sisalduvate puuduste
kõrvaldamiseks. Kohus palus hagejal hagis märkida hageja aadress ja muud sidevahendite
andmed, selgesti eristatav hagiavalduse resolutsioon ja tuua hagi resolutsioonis välja hagi ese
ning kirjeldada laenulepingust tuleneva nõude asjaolusid, mida hageja soovib sundtäitmisele
esitatud nõudega tasaarvestada. Samuti selgitas maakohus, et täitedokumendi täidetavuse
kõrvaldamise võimaluste hindamisel ei saa kohus arvestada väiteid, et sundtäitmine on hageja

                                                                                             1
suhtes ebaõiglane, kuivõrd sissenõude oleks saanud pöörata muule hageja varale või
täitmisavalduse on esitanud selleks esindusõigust mitteomav isik.

3. Hageja edastas kohtule 08.08.2016 selgitused maakohtu määruses nimetatud hagi puuduste
kohta. Selgituste kohaselt on hagiavalduses märgitud hageja aadressiks „puudub“ põhjusel, et
hageja ei ela alaliselt Eestis ja menetlusdokumente saab menetlusosalisele kätte toimetada tema
esindaja kaudu. Hagi esemeks on hageja suhtes läbi viidava täitemenetluse lubamatuks
tunnistamise nõue täiteasjas 022/2016/3459. Hagiavaldus ei ole Eesti seaduste järgi
standardiseeritud ja kohtu poole võib pöörduda vabas vormis. Seega ei pea hagi ese väljenduma
eraldi hagi resolutsioonis. Tasaarvestuse nõue põhineb omanikulaenul summas 164 569,91
eurot, mille olemasolu on tuvastatud tsiviilasjas 2-12-38930.

Maakohtu määrus

4. Harju Maakohus jättis 10.08.2016 määrusega hagi menetlusse võtmata ja menetluskulud
hageja kanda ning menetluskulude suuruse kindlaks määramata.

5. Tsiviilkohtumenetluse seadustiku (TsMS) § 338 lg 1 p 1 järgi peab menetlusosalise poolt
kohtule esitatavas menetlusdokumendis olema menetlusosaliste nimed ja aadressid ning
sidevahendite andmed. Ka menetlusosalise viibimisel välismaal on menetlusosalisel võimalik
avaldada väljaspool Eestit asuva alalise elukoha või igakordse viibimiskoha aadress. Hageja ei
ole avaldanud kohtule oma aadressi.

6. TsMS § 363 lg 1 p 1 kohaselt tuleb hagiavalduses märkida hageja selgelt väljendatud nõue
(hagi ese). Kuivõrd taotlus sisaldus hagiavalduse tekstis (p 2.3), seda ei olnud märgitud eraldi
hagi resolutsioonis ja taotlus sisaldas õiguslikke põhjendusi, ei saanud kohus tekstis kajastuvat
taotlust lugeda hagi esemeks.

7. TsMS § 363 lg 1 p 2 järgi märgitakse hagiavalduses mh hagi aluseks olevad faktilised
asjaolud. Hageja ei avaldanud tasaarvestatava nõude asjaolusid, sh laenulepingu sõlmimise
asjaolusid, tingimusi, kohustuse liiki ja suurust ning raha tasumise kohustuse sissenõutavaks
muutumise aega. Poolte vahel jõustunud kohtuotsuse olemasolu ei vabasta hagejat hagi aluseks
olevate asjaolude väljatoomise kohustusest.

8. Kohus selgitas vastuseks hageja hinnangule täitemenetluse ebaõigluse ja hea usu vastasuse
osas, et selliste vastuväidete korral on sobivaks õiguskaitsevahendiks kaebus kohtutäituri
tegevuse peale ja mitte sundtäitmise lubamatuks tunnistamise hagi. Samuti ei anna
täitemenetluse seadustiku (TMS) § 45 võlgnikule eraldi aluse taotleda sundtäitmise lubamatuks
tunnistamise hagimenetluses täitemenetluse peatamist või täitemenetluse ebaõiglaseks
lugemist.

9. Kohus keeldus TsMS § 3401 lg 2 ja § 371 lg 2 alusel hagiavalduse menetlusse võtmisest.

Määruskaebus

10. Hageja esitas 25.08.2016 määruskaebuse Harju Maakohtu 10.08.2016 määruse peale,
millega jäeti hagi menetlusse võtmata. Hageja ei nõustunud määruses kajastatuga ja leidis, et
kohtu etteheited on ebaselged. Hageja aadressi mittemärkimine ei takista isiku identifitseerimist
ja ei ole seega hagi menetlusse võtmisest keeldumise aluseks. Hageja hinnangul on hagi ese ja
tasaarvestuse avaldus selged ning kohtu etteheited kohatud. Hagiavalduse menetlusse võtmisest
keeldumise alused on ammendavalt sätestatud TsMS §-s 371, kuid ühelegi TsMS §-st 371
tulenevale alusele maakohus määruses viidanud ei ole.
                                                                                               2
Määruse põhjendused

11. Ringkonnakohus, tutvunud tsiviilasja materjalidega, leiab, et maakohtu määrus tuleb
menetlusõiguse normi olulise rikkumise tõttu tühistada ning saata tsiviilasi hagiavalduse
menetlusse võtmise uueks otsustamiseks tagasi samale maakohtule (TsMS § 667 lg 2).
Määruskaebus tuleb rahuldada.

12. TsMS § 372 lg 4 alusel tuleb hagiavalduse menetlusse võtmisest keeldumise määruses
märkida menetlusse võtmisest keeldumise põhjus. Maakohtu määruse põhjendustest nähtuvalt
on maakohus jätnud hagiavalduse menetlusse võtmata kolme asjaolu tõttu:

   1) hagiavalduses ei ole märgitud hageja aadressi;
   2) hagiavalduse resolutsioonis ei ole selgelt välja toodud hagi eset;
   3) hagiavalduses ei ole välja toodud tasaarvestuse nõude aluseks olevaid asjaolusid.

14. Kirjeldatud vajakajäämistest tingituna ja tuginedes TsMS 3401 lg-le 2 ja TsMS § 371 lg-le
2 jättis maakohus hagiavalduse menetlusse võtmata. Ringkonnakohus selgitab esmalt, et TsMS
§ 3401 reguleerib üldsättena kõikide menetlusdokumentide puuduste kõrvaldamise korda.
Hagiavalduse menetlusse võtmisest keeldumise alused on ammendavalt kirjas TsMS §-s 371 ning
kohus saab hagi menetlusse võtmisest keeldumisel tugineda üksnes antud paragrahvis toodud
alustele. Asjaolu, et kohus jättis kaebuse puuduste tõttu käiguta ning määras tähtaja nende
kõrvaldamiseks, ei anna otsest alust keelduda puuduste kõrvaldamata jätmisel hagi menetlusse
võtmisest.

13. Teise menetlusse võtmisest keeldumise alussättena on maakohus tuginenud TsMS § 371 lg-
le 2 ehk õigusliku perspektiivituse sättele. Õigusliku perspektiivituse sätted kuuluvad
kohaldamisele juhul, kui kohus on süvenenult analüüsinud nõude väljavaateid, lähtumata mitte
nõude kitsast sõnastusest, vaid nõude aluseks olevatest asjaoludest ja neile kohalduvatest
õigusnormidest ning hinnanud, kas hageja esitatud asjaolude pinnalt, arvestades kohtu
selgituskohustust ning hagi täpsustamise ja parandamise võimalusi, oleks hagi rahuldamine
välistatud või oleks hagiga taotletava eesmärgi saavutamine välistatud (TlnRnKo 2-08-68459).
Ka Riigikohus on lahendis 3-2-1-139-13 asunud seisukohale, et hagi TsMS § 371 lg 2 p 1 või
p 2 alusel menetlusse võtmata jätmisel, on kohtul kõrgendatud põhjendamis- ja
kaalumiskohustus.

14. Praegusel juhul puudub menetlusse võtmisest keeldumise määruses viide sellele, kas kohus
jättis hagiavalduse menetlusse võtmata TsMS § 371 lg 2 p 1 või p 2 alusel, s.t kas kohus asus
hagiavalduse pinnalt seisukohale, et hageja õiguste rikkumine ei ole hagi alusena toodud
faktilistele asjaoludele tuginedes üldse võimalik, eeldades hageja esitatud faktiliste väidete
õigsust (TsMS § 371 lg 2 p 1) või hagi ei ole esitatud hageja seadusega kaitstud õiguse ega huvi
kaitseks või eesmärgil, millele riik peaks andma õiguskaitset, või kui hagiga ei ole hageja
taotletavat eesmärki võimalik saavutada (TsMS § 371 lg 2 p 2). Kohtumääruses on kirjeldatud,
et hagiavaldus ei vasta hageja aadressi, hagi eseme ja hagi aluse poolest TsMS § 338 lg 1 p-s 1
ja TsMS § 363 lg 1 p-des 1 ja 2 sätestatud nõuetele. Samuti on selgitatud, et sundtäitmise
lubamatuks tunnistamise hagiga ei ole võimalik esitada etteheiteid kohtutäituri tegevusele ja
taotleda täitemenetluse peatamist, täitmise pikendamist või ajatamist. Maakohus ei ole
selgitanud, kuidas nimetatud puudused annavad kohtule õiguse jätta hagiavalduse menetlusse
võtmata TsMS § 371 lg 2 p 1 või p 2 alusel. Sellega on kohus rikkunud põhjendamis- ja
kaalumiskohustust.



                                                                                              3
15. Ringkonnakohus selgitab täiendavalt, et hageja aadressi mittemärkimine
menetlusdokumentidel olukorras, kus see ei takista menetlusosalise tuvastamist ja ei venita
põhjendamatult menetlust, sest hagejal on menetluses esindaja, ei ole hagiavalduse olulise
vorminõude rikkumine. Samuti on maakohus käiguta jätmise ja menetlusse võtmisest
keeldumise määruses eksitavalt suure rõhu pannud hagiavalduses eraldiseisva resolutsiooni
puudumise väljatoomisele. Õige on maakohtu seisukoht, et hagiavalduses peab olema selgelt
väljendatud nõue (hagi ese), kuid hagis selgelt eristatava resolutsiooni vajaduse rõhutamisega
on tahtmatult nihutatud puuduse raskuskese võimalikust sisulisest vajakajäämisest vormilisele.
Eraldiseisva resolutsiooni selgelt esile tõstmata jätmine hagiavalduses ei ole olulise
vorminõude rikkumine.

16. Hagiavalduse menetlusse võtmise uuel otsustamisel tuleb maakohtul võtta seisukoht, kas
hagiavalduses esinevad puudused on aluseks hagi menetlusse võtmisest keeldumiseks (TsMS
§ 371). Leides, et hagiavaldusel esinevad puudused vastavad TsMS § 371 lg 2 p-des 1 või 2
nimetatutele, tuleb kohtul hagi menetlusse võtmata jätmise põhjendamisel jälgida kõrgendatud
põhjendamis- ja kaalumiskohustust ning kõrvutada hagis esinevad puudused konkreetse sätte
kohaldamise eeldustega.



  /allkirjastatud digitaalselt/   /allkirjastatud digitaalselt/   /allkirjastatud digitaalselt/
         Ulvi Loonurm                Imbi Sidok-Toomsalu                  Indrek Soots




                                                                                                  4

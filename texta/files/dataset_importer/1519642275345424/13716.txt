                               KOHTUMÄÄRUS
   Kohus                                 Tartu Ringkonnakohus
   Määruse tegemise aeg ja koht          2. juuni 2016 Tartu (kirjalik menetlus)
   Kriminaalasja number                  1-14-2312
   Kohtukoosseis                         Mati Kartau, Maarika Kuusk, Tiit Lõhmus
   Vaidlustatud kohtulahend              Viru Maakohtu (Narva kohtumaja) 20. aprilli 2016 määrus
                                         Anton Savini (ik 38304143715) vangistuse täitmisele
                                         pööramise kohta KarS § 69 lg 6 alusel
   Kaebuse esitaja ja kaebuse liik       Süüdimõistetu Anton Savin, määruskaebus


   RESOLUTSIOON
   Jätta Viru Maakohtu 20. aprilli 2016 määrus muutmata ja määruskaebus rahuldamata.


   Edasikaebamise kord
   KrMS § 384 lg 2 ja § 387 lg 1 kohaselt võib käesoleva määruse peale esitada
   määruskaebuse Tartu Ringkonnakohtu kaudu Riigikohtule prokuratuur, advokaadist
   kaitsja või advokaadi vahendusel teised kohtumenetluse pooled 15 päeva jooksul, alates
   päevast, mil isik sai vaidlustatud määrusest teada või pidi teada saama.


   Asjaolud ja menetluse käik
1. Viru Maakohtu 29. mai 2014 otsusega mõisteti Anton Savinile KarS § 199 lg 2 p-de 7, 8, 9 järgi
   karistuseks 1 aasta vangistust. KarS § 68 lg 1 alusel arvati eelvangistuses viibitud aeg karistusaja
   hulka ning mõisteti ärakandmisele kuuluvaks karistuseks 11 kuud 27 päeva vangistust. KarS § 65
   lg 1 ja § 64 lg 1 alusel liideti karistusele Viru Maakohtu 15. augusti 2013 otsusega mõistetud
   vangistus 1 aasta 11 kuud 23 päeva vangistust, mis oli asendatud 1436 tunni üldkasuliku tööga,
   ning mõisteti A. Savinile liitkaristuseks kergema karistuse raskemaga kaetuks lugemise teel
   1 aasta 11 kuud 23 päeva vangistust. KarS § 69 lg 1 alusel asendati mõistetud karistus 1436 tunni
   üldkasuliku tööga ning töö tegemise tähtajaks määrati 2 aastat alates 23. augustist 2013. Katseaja
   jooksul oli A. Savin kohustatud järgima KarS § 75 lg-s 1 nimetatud kontrollnõudeid.
2. Viru Maakohtu 1. oktoobri 2015 määrusega jäeti rahuldamata kriminaalhooldaja taotlus
   A. Savinile mõistetud karistuse täitmisele pööramiseks ning pikendati süüdlase üldkasuliku töö
   tegemise tähtaega 6 kuu võrra ehk kuni 20. aprillini 2016.
3. 15. märtsil 2016 esitas kriminaalhooldusametnik taaskord erakorralise ettekande ettepanekuga
   pöörata A. Savini kandmata jäänud karistus täitmisele. Ettekande esitamise päeva seisuga oli
   süüdlane sooritanud 1436 tunnist 787 tundi ehk tegemata oli 649 tundi üldkasulikku tööd.
   Samuti rikkus A. Savin korduvalt registreerimiskohustust.
4. Viru Maakohtu 30. märtsi 2016 määrusega kuulutati A. Savin tagaotsitavaks ja anti luba isiku
   tabamisel tema vahistamiseks, kuna süüdlane ei ilmunud 28. märtsil 2016 istungile. A. Savin
   peeti kinni 19. aprillil 2016 ning võeti vahi alla.


   Maakohtu määrus
5. Viru Maakohtu 20. aprilli 2016 määrusega rahuldati kriminaalhooldaja taotlus ja pöörati
   A. Savinile Viru Maakohtu 29. mai 2014 otsusega mõistetud karistuse kandmata osa 10 kuud
   24 päeva vangistust täitmisele. Maakohus tuvastas, et A. Savin rikkus ilma mõjuva põhjuseta
   kohtu määratud kontrollnõudeid. Isik ei ilmunud korduvalt kriminaalhooldaja juurde
   registreerimisele ning vahetas ilma ametniku loata elukohta. Lisaks hoidis A. Savin kõrvale
   üldkasuliku töö tegemisest ning jättis tegemata 649 tundi tööd. Kohus ei pidanud edasist
   kriminaalhoolduse teostamist otstarbekaks. Karistuse kandmise tähtaega arvestati alates 19.
   aprillist 2016.


   Määruskaebus
6. Maakohtu määruse peale esitas kaebuse A. Savin, kes palub jätta talle mõistetud karistuse
   kandmata osa täitmisele pööramata. Süüdlane ei suutnud ette nähtud aja jooksul üldkasuliku töö
   tunde sooritada, sest oli haige. Tõendit ei saanud süüdlane esitada, sest isiku ravi ei olnud
   kohtuistungi ajaks veel lõppenud. Eelnevast tulenevalt palub A. Savin anda talle võimalus jätkata
   üldkasuliku töö tegemist. Omakorda on süüdlane nõus seekord tegema töö ära tähtaegselt ning
   alluma kõigile kontrollnõuetele.


   Ringkonnakohtu poolt tuvastatud asjaolud ja järeldused
7. Ringkonnakohus nõustub maakohtuga, et A. Savini karistus tuleb KarS § 69 lg 6 alusel täitmisele
   pöörata. Isikule on korduvalt antud võimalus kanda karistust vabaduses, järgida kontrollnõudeid
   ja teha üldkasulikku tööd. A. Savin ei ole aga soovinud talle antud võimalusi kasutada. Süüdlane
   on kriminaalhooldajale esitanud tõendid lühiajaliste haigestumiste kohta, mis takistasid
   üldkasuliku töö tegemist vaid mõnda aega. Küll ei ole A. Savin esitanud tõendeid selle kohta,
   miks ta on pikka aega töö tegemisest kõrvale hoidunud. Arvestades eeldatava haiguse pikkust ja
   tõsidust ei ole kolleegiumi jaoks usutav, et A. Savinil selliseid tõendeid ei oleks. Seetõttu peab
   ringkonnakohus süüdlase väiteid ebausutavaks. Seega ei olnud A. Savinil mõjuvat põhjust, et
   hoiduda kõrvale üldkasuliku töö tegemisest ja rikkuda kontrollnõudeid. Arvestades süüdlase
   suhtumist katseaja tingimuste täitmisesse ning tema suhtes ülesse näidatud usaldusse, tuleb tal
   asuda reaalset vangistust kandma.
8. Eeltoodust tulenevalt ning juhindudes KrMS § 390 ja § 337 lg 1 p-st 1 jätab ringkonnakohus
   Viru Maakohtu 20. aprilli 2016 määruse muutmata ja määruskaebuse rahuldamata.



       /allkiri/                           /allkiri/                                   /allkiri/
       Mati Kartau                        Maarika Kuusk                               Tiit Lõhmus




   2                                               2

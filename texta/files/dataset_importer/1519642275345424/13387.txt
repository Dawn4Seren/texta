                                                                          Haldusasi 3-14-50782




                             KOHTUOTSUS
                                  EESTI VABARIIGI NIMEL


 Kohus                               Tallinna Halduskohus

 Kohtunik                            Indrek Andreas Paukštys

 Otsuse tegemise aeg ja koht         07.06.2016, Tallinn

 Haldusasja number                   3-14-50782

                                     S.N.i Kaebus Politsei- ja Piirivalveameti Lääne prefektuuri
 Haldusasi
                                     korrakaitsebüroo arestimaja Pärnu arestikambri nõuetele
                                     mittevastavusega      tekitatud      mittevaralise   kahju
                                     hüvitamiseks

 Asja läbivaatamine                  Kirjalik menetlus

 Menetlusosalised                    Kaebaja S.N.
                                     Vastustaja Politsei- ja Piirivalveamet, esindaja Irina Punko


 RESOLUTSIOON                        1. Tunnistada, et S.N.i kinnipidamis-tingimused
                                     Politsei- ja Piirivalveameti Lääne prefektuuri
                                     korrakaitsebüroo arestimaja Pärnu arestikambris
                                     ajavahemikul 01.05–06.05.2011 ja 02.12–09.12.2011
                                     olid kumulatiivselt õigusvastased. Muus osas jätta
                                     kaebus rahuldamata.

                                     2. Mõista Politsei- ja Piirivalveametilt S.N.i kasuks
                                     välja menetluskulud 7,50 (seitse eurot ja 50 senti) eurot.
                                     Muus osas jätta menetluskulud poolte endi kanda.


 Edasikaebamise kord                 Kohtuotsuse peale on õigus esitada apellatsioonkaebus
                                     Tallinna Ringkonnakohtule 30 päeva jooksul kohtuotsuse
                                     avalikult teatavaks tegemisest arvates.

ASJAOLUD, MENETLUSE KÄIK JA MENETLUSOSALISTE SEISUKOHAD

1. S.N. esitas Politsei- ja Piirivalveameti Lääne prefektuuri Pärnu politseijaoskonna patrulli- ja
liiklusjärelevalvetalituse Pärnu arestikambrile       (Pärnu arestimaja) 25.02.2014 taotluse
mittevaralise kahju hüvitamiseks summas 500 eurot seoses ebainimlike ja alandavate
kinnipidamistingimustega ajavahemikul 01.05–06.05.2011 ja 02.12–09.12.2011. Politsei- ja
Piirivalveameti Lääne prefektuuri 04.04.2014 vastusega nr 2.3-2/40228 jäeti vastav taotlus
rahuldamata.
2. S.N. esitas 12.05.2014 Tallinna Halduskohtule kaebuse mittevaralise kahju hüvitamiseks 500
euro ulatuses seoses tervist kahjustavate ja inimväärikust alandavate kinnipidamistingimustega
Pärnu arestimajas. Kaebuse põhjendused on järgmised:
1) Arestikamber ei vastanud vangistusseaduse (VangS) § 45 lg-s 1 sätestatud tingimustele.
    Ventilatsioon oli ummistunud, mistõttu ei olnud tagatud õhuringlus. Ventilatsiooni asemel oli
    suur auk seinas, mis oli kaetud metallvõrega. Kambris nr 13 oli lihtsalt auk seinas.
    Ventilatsiooni puhastamist ei saa pidada regulaarseks, kui see toimub üks kord aastas ja maja
    on pidevalt ametnikke ja kinnipeetavaid täis. Õhuringlust ei taganud ka 10 cm x 10 cm auk
    aknas. Vastustaja saadetud piltidelt nähtuva klaasplokkidest akna asemel olid kambris
    tsemendiga kaetud augud, sest klaasplokid olid enamuses katki. Õhk oli pidevalt niiske ja
    raske. Kuna kambris ei olnud akent, oli valgus tagatud üksnes kunstliku valguse abil. Vähene
    valgus kurnas silmi. Kunstliku valguse saamiseks kasutati 2–3 75-vatist elektripirni. Pärnu
    arestimajas oli valgustatus ca 150 luxi. Tallinna Halduskohtu lahendi kohaselt asjas nr 3-06-
    294 on lugemiseks ja kirjutamiseks vajalik vähemalt 400 luxi valgust. Vastustaja viidatud
    remonttööd on tehtud ja piltidelt nähtuvad valgustid on üles pandud ajal, mil kaebaja enam
    Pärnu arestimajas ei viibinud. Kinnipeetavate kambrites pole tehtud mingit remonti. Vastustaja
    väide, nagu oleks kaebaja jälginud pidevalt televisioonisaateid ja kamber soovis, et
    päevavalgus kustutataks, ei vasta tõele, kuna sellest saab järeldada, et kaebaja istus kogu aeg
    vabatahtlikult pimeduses ning jälgis TV-saateid. Arvestades, et kaebajal oli palju teisi tegevusi
    – ta kirjutas kirju, luges raamatuid, lahendas ristsõnu, jutustas –, on selline väide mõtleva
    inimese kohta isegi solvav.
2) Isiklikku liikumisruumi oli kambris vähem kui 3 m2, millega rikuti Euroopa Inimõiguste
    Konventsiooni (EIÕK, konventsioon) artiklis 3 sätestatud piinamise keeldu. Arvestada tuleb
    põrandapinda, mida saab kasutada liikumiseks, st inventarita ruumi. Sellele on tähelepanu
    pööranud ka Euroopa Inimõiguste Kohus (EIK), kes on sarnastes kaasustes teinud otsuse
    avaldaja kasuks. Vastustaja ei ole välja toonud vaba põrandapinna mõõtmeid. Samuti on
    ebamäärased vastustaja esitatud mõõtmed: ühel hetkel on kambri nr 13 üldpindala 14,7 m2 ja
    teisel hetkel 15,7 m2. Kuna tegemist oli kinnise kambriga, asus kaebaja seal kogu aeg.
3) Mitmekohalises kambris asuva WC kasutamine, mis on muust kambrist eraldatud üksnes 1,5-
    meetrise betoonist valatud seina ja mustast kilest kardinaga, on alandav ja rikub kaebaja õigust
    privaatsusele. WC-d kasutades oli seda kasutava isiku pea alati näha, mis tekitas ebamugavust
    ja alandustunnet. Sellist kardinat, nagu nähtub PPA piltidelt, kaebaja kambris ei olnud. Musta
    eralduskile kinnitasid seal viibivad isikud ise. Kaebaja ega teised kambris viibinud isikud ei
    pidanud omavahel WC kasutamist kokku leppima, kuna kokku ei saa leppida milleski, mis on
    vastuolus hügieeninõuetega ja alandab inimväärtust. Vastustaja viide EIK-i lahendile asjas
    Valašinas v. Leedu ei ole asjakohane, kuna vastav lahend pärineb aastast 2001 ning vahepeal
    on nõuded muutunud. Arvestades, et ka Euroopa Nõukogu Ministrite Komitee soovitustes
    viidatakse vajadusele eraldada WC muust kambrist, on arestimaja tingimused soovitustega
    vastuolus.
4) Arestimajas ei tagatud adekvaatset meditsiiniabi. Kaebaja pöördus arestimaja ametnike poole
    04.05.2011, et saada arstiabi. Kuna tegemist oli suulise pöördumisega, ei ole see kuskil
    fikseeritud. Kaebaja ei pöördunud ka advokaadi poole, kuna tal ei olnud põhjust kahelda
    arestimaja ametnike usaldusväärsuses. Kaebaja ei uskunud, et arestimaja ametnikud võiksid
    tema juriidilist ebakompetentsust ära kasutada. Kaebajale on arusaamatu, kuidas saab
    kinnipeetutele anda käsimüügiravimeid või küsida nõu tuttavatelt arstidelt, kui ei ole teada,
    mis haigusega on tegemist.
5) Arvestades, et kambris nr 13 puudus kraanikauss ja pesukauss ning ainsaks joogivee allikaks
    oli kraan, mis asus WC-poti kohal, oli tõenäoliselt puhastamata WC-pott kasutusel ka
    kraanikausina. Toidunõusid pidi pesema WC-nurgas. Kaebaja pidi enda hügieeni eest

                                                2
     hoolitsema 40 cm kaugusel WC-potist. Vastustaja piltidelt WC-poti ja kraani asukohta ei näe.
     WC-potist eraldus ebameeldivat lõhna.
6)   Kuna kambris puudusid toolid ja söögilaud, ei saanud inimlikult süüa ja kirjutada. Sööma pidi
     voodi peal istudes, taldrik põlvedel. Mööblist ei saa rääkida, kui kambris on riiul ja üks tool.
     Narid olid nagu laibakuuri lahkamislauad ja pea all olev kõrgendatud tugi oli betoonist.
7)   Kaebajale ei tagatud jalutusvõimalust. VangS kohaselt peab vahistatul olema võimalus käia
     päevas vähemalt üks tund väljas jalutamas.
8)   Mittevaralise kahju hindamisel pole tähtsust sellel, kui kaua kaebaja arestimajas viibis, kuna
     kaebaja tervist ja moraali on igal juhul kahjustatud. Õiguskantsleri kontrollkäigust Pärnu
     arestimajja nähtub, et ka päästeameti ekspert ei pea olmetingimusi normaalseteks.
9)   Asjaolu, et kaebus esitati kaks aastat hiljem, tuleneb sellest, et kaebajale ei selgitatud tema
     õigust kaevata kinnipidamistingimuste peale ajal, mil ta arestimajas viibis. Kaebaja suulistele
     pöördumistele kinnipidamistingimuste kohta vastati, et need on raskused, mis kinnipidamisega
     paratamatult kaasnevad.

3. Vastustaja vaidleb kaebusele vastu ja palub jätta see rahuldamata. Nõuded arestikambri
tingimustele tulenevad VangS §-ist 45 ja kõnealusel perioodil siseministri 08.01.2008 määruse nr
3 „Arestimaja sisekorraeeskiri“ (kehtetu ASkE) §-ist 10 ja siseministri 27.09.2011 määruse nr 21
„Arestimaja sisekorraeeskiri“ (kehtiv ASkE) §-ist 13.
1) Ventilatsioon töötab ning seda puhastatakse regulaarselt. Kinnipeetute kõrval peab arestimaja
    tagama nõuetele vastavad töötingimused, sh õhuvahetuse, arestimaja ametnikele. Kambris oli
    tagatud loomulik valgus, mis tuli klaasplokkidest aknast. Laes põles päevavalguslamp.
2) Kaebaja kasutas vaidlusalusel perioodil üle 3 m2 suurust isiklikku ruumi. Kaebaja viibis 01.05–
    06.05.2011 neljakohalises kambris nr 10 üldpindalaga 16 m2, kus vahistatu kohta oli isiklikku
    ruumi 3,8 m2, millest on maha arvestatud WC-alune pind. 02.12–09.12.2011 viibis kaebaja
    neljakohalises kambris nr 13 üldpindalaga 14,7 m2, kus vahistatu kohta oli isiklikku ruumi 3,6
    m2. EIK-i praktika kohaselt rikub piinamiskeeldu alla 3 m2 jääv isiklik ruum. Riigikohus ei
    eeldanud asjas 3-4-1-9-14, et 2,5 m2 suurune põrandapind oleks alandanud kinnipeetava
    väärikust, vaid nentis, et kinnipidamistingimusi tuleb hinnata kogumis.
3) WC on kambris võimalusel. Kambris asuv WC on piiratud kolmest küljest: kahest küljest
    kambri seinaga ja ühest küljest madala seinaga. Et tagada WC kasutajate privaatsust, antakse
    kambritesse kardin, nagu nähtub kambrist tehtud fotolt. Kambris viibijad peavad kambri
    elukorralduses omavahel kokku leppima, sh WC kasutamises. Nii ei saa vastustajale ette heita
    tegevusi, mis kuuluvad kambris viibijate omavaheliste suhete sfääri.
4) 04.05.2011 on tehtud kanne kinnipeetu avalduste ja kaebuste registrisse, mille kohaselt on
    kaebaja soovinud arstiabi ning sellega on tegeletud.
5) Pärnu arestimajas puudub jalutushoov. Arvestades kinnipidamise ajalist kestust, ei ole usutav,
    et võimatus käia jalutamas vastavalt kuuel ja kaheksal päeval, oleks kaebajale mingeid vaevusi
    põhjustanud. Arvestada tuleb ka seda, et kinnipeetu ei viibi päeval, mil teda Pärnu arestimajja
    etapeeritakse ja sealt minema viiakse, arestimajas kogu päeva. Arestimaja arvestusžurnaali
    väljavõttest nähtub ka, et kaebaja oli kambrist pidevalt ära: kaebaja osales Pärnu Maakohtu
    istungil, suhtles advokaadiga, saatis kirja. Menetlustoimingutel osalemine ei asenda küll õigust
    viibida värskes õhus, ent näitlikustab kinnipidamise asjaolusid.
6) Igale kinnipeetule selgitatakse tema õigusi ja kohustusi. Arvestades, et kaebaja pöördus
    arestimaja ametnike poole sooviga saada arstiabi, kasutas võimalust teha telefonikõne ja saatis
    kirja, pidi ta oma õigustest teadlik olema.
7) Kaebaja nõuded on esitatud tagantjärele. Tulenevalt Riigikohtu lahendist asjas 3-3-1-14-10
    peab arestimajas viibiv isik võimaluse korral püüdma mittevaralise kahju tekkimist ära hoida
    või vähendada. Iga kinnipeetu saab esitada nõudeid, kaebusi ja avaldusi hommikuse
    kontrollkäigu ajal, mis märgitakse omakorda üles arestimaja arvestusžurnaali. Kaebaja ei
    pöördunud arestimaja ametnike poole ei kambri niiskuse, ebapiisava valguse, kambripinna ega
    WC-ga seoses.
                                                3
8) Mittevaralise kahju tekkimine on tõendamata. Kaebaja ei ole põhjendanud rikkumise
   intensiivsust ega mõju. Kuigi kaebaja võimalused tõendeid esitada on piiratud, pole ta viidanud
   ka tõendite asukohale. Mittevaralise kahju hindamisel tuleb arvestada nii arestimajas viibimise
   kogupikkust kui konkreetsete ajavahemike pikkust eraldi. Samuti tuleb arvestada rikkumise
   asjaolusid, raskusastet ja kumulatiivset mõju. Õiguskantsler on leidnud, et Pärnu arestimaja
   üldised olmetingimused on rahuldavad juhul, kui kinnipeetu ei viibi Pärnu arestimajas üle 30
   päeva. Ventilatsioon töötas ning arestimaja renoveeritakse pidevalt. Arvestades lühikest aega,
   mil kaebaja arestimajas viibis, s.o 6 ja 8 päeva, ei saa kaebaja nimetatud rikkumised olla ei
   eraldi ega kogumis niisuguseks rikkumiseks, mis võiks väärikust alandada määral, mis nõuaks
   omakorda mittevaralise kahju hüvitamist rahas. Hüvitise suurus on seega põhjendamata ja
   ebamõistlikult suur. Vastustaja möönab, et kõik kinnipidamistingimused ei vasta nõuetele, ent
   sel põhjusel viibivad kinnipeetavad üldiselt Pärnu arestimajas lühikest aega.

KOHTU PÕHJENDUSED

4. Kaebaja nõuab vastustajalt mittevaralise kahju hüvitamist summas 500 eurot seoses tervist
kahjustavate ja inimväärikust alandavate kinnipidamistingimustega Pärnu arestimajas
ajavahemikul 01.05–06.05.2011 ja 02.12–09.12.2011.

Selleks, et isikule tekkinud mittevaraline kahju kuuluks hüvitamisele, peavad olema täidetud
riigivastutuse seaduse (RVastS) § 7 lg-s 1 sätestatud eeldused: 1) avaliku võimu kandja on toime
pannud õigusvastase teo avalik-õiguslikus suhtes; 2) isiku subjektiivseid õigusi on rikutud; 3)
isikule tekitati kahju; 4) eksisteerib põhjuslik seos õigusvastase teo ja kahju tekkimise vahel; 5)
esmased õiguskaitsevahendid on ammendatud. RVastS § 9 lg 1 kohaselt võib füüsiline isik nõuda
mittevaralise kahju rahalist hüvitamist muu hulgas süüliselt tervise kahjustamise ja väärikuse
alandamise korral. Vastav säte lisab vastutuse alusena eelnevale seega avaliku võimu kandja süü
kahju tekitamisel.

5. Vaidlust ei ole selles, et vastustaja on avaliku võimu kandja, kes täidab talle seadusest tulenevat
avalik-õiguslikku ülesannet (eelvangistuse täideviimine). Poolte vahel ei ole vaidlust ka selles, et
kaebaja viibis Pärnus arestimajas ajavahemikel 01.05–06.05.2011 (6 päeva) ja 02.12–09.12.2011
(8 päeva), s.o kokku 14 päeva. Pooled hindavad erinevalt mittevaralise kahju hüvitamise aluseks
olevaid asjaolusid. Lähtudes mittevaralise kahju hüvitamise eeldustest, hindab kohus esmalt,
missuguseid Pärnu arestimaja kinnipidamistingimusi võib pidada õigusvastasteks. Arvestades, et
kaebaja võimalused esitada kinnipidamistingimuste kohta tõendeid olid võrdlemisi piiratud, kuna
ta oli kinnipeetav, ja vahepeal on arestimaja remonditud, mis teeb osade asjaolude kohta tõendite
esitamise sootuks võimatuks, tugineb kohus Pärnu arestikambri olmetingimuste hindamisel
kaebaja ja vastustaja esitatud tõendite kõrval ka õiguskantsleri 30.06.2009 ja 18.07.2012
kontrollkäikude järel koostatud raportitele (vt http://oiguskantsler.ee/sites/default/files /field_
document2/kontrollkaigu_kokkuvote_laane_politseiprefektuuri_parnu_rapla_ja_kuressaare_arest
imaja.pdf ja http://oiguskantsler.ee/sites/default/files/field_document2/kontrollkaigu_ kokkuvote
__ppa_laane_prefektuuri_korrakaitseburoo_arestimaja__parnu_kamber.pdf; tõendite lubatavuse
kohta vt mutatis mutandis RKHKo 3-3-1-14-10, p 11).

6. Nõuded arestimaja kinnipidamistingimustele tulenevad VangS-st ja selle § 156 lg 5 alusel
kehtestatud ASkE-st. Ajavahemikul, mil kaebaja Pärnu arestimajas viibis, reguleeris isikute
kinnipidamise tingimusi ja korda arestimajas kaks arestimaja sisekorraeeskirja: esimesel
ajavahemikul, s.o 01.05–06.05.2011, siseministri 08.01.2008 määrus nr 3 „Arestimaja
sisekorraeeskiri“ (kehtetu ASkE) ja teisel ajavahemikul, s.o 02.12–09.12.2011, siseministri
27.09.2011 määrus nr 21 „Arestimaja sisekorraeeskiri“ (kehtiv ASkE).


                                                4
7. Kaebaja väitel ei olnud kambris tagatud piisav õhuringlus, puudus loomulik valgus ning piisav
valgus kirjutamiseks. Vastustaja sõnul töötas ventilatsioon nõuetekohaselt, seda puhastati
regulaarselt ning kambrisse paistis loomulik valgus.

Ehitustehnilised nõuded vahistatu kambrile tulenevad VangS § 90 lg-st 4, mille kohaselt peab
vahistatu kamber vastama VangS § 45 lg-s 1 sätestatud tingimustele ja tagama, et vahistatut oleks
võimalik pidevalt visuaalselt või elektrooniliselt jälgida. VangS § 45 lg 1 kohaselt peab kamber
vastama ehitusseaduse alusel eluruumile kehtestatud üldistele nõuetele, mis tagavad
kinnipeetavale kambris elutegevuseks vajaliku õhuhulga ja selle ringluse, valguse ja temperatuuri.
Kambris peab olema aken ja kunstlik valgustus, mis kindlustab ruumi piisava valgustatuse.

Kohtu hinnangul on kaebaja etteheited kambri ventilatsiooni ja valgustuse osas põhjendatud. 2009
kontrollkäigu raportis nentis õiguskantsler, et esinevad sügavad puudujäägid Pärnu arestimaja
olme- ja kinnipidamistingimustes ning hoone on üldiselt amortiseerunud. 2012 kontrollkäigu
raportis on küll tõdetud, et üldkasutatavates ruumides on tehtud hulgaliselt remonttöid, ent kohtu
hinnangul ei ole siiski tõendatud, et kambris, kus kaebajat hoiti, oleks tagatud VangS § 45 lg-le 1
vastav õhuringlus. Nimelt viidatakse 2012 kontrollkäigu raportis, et ventilatsioon on vahetatud
üksnes üldkasutatavates ruumides, s.o köögis ja duširuumis (tl 60 pöördel). Arestikamber, kus
kaebajat hoiti, üldkasutatavate ruumide hulka ei kuulu. Remonttööde tegemine, sh ventilatsiooni
vahetamine, osutab juba ka iseenesest, et selleks pidi olema vajadus, st ventilatsioonisüsteem oli
amortiseerunud. Samuti ei nähtu asjaoludest, et ventilatsioonisüsteemi oleks puhastatud sellise
korrapärasusega, mis oleks taganud, et see nõuetekohaselt toimib. Arestimaja ametniku ettekande
kohaselt puhastati filtreid 2011.a lõpus ja viimati 2013.a-l (tl 43). Puudulik ventilatsioon toob
endaga kaasa ka kaebaja viidatud niiskuse ja rõskuse. Asja materjalidest ei nähtu, et kambris olnud
aken oleks õhupuudust leevendanud.

VangS § 45 lg 1 kohaselt peavad aken ja kunstlik valgustus koostoimes tagama kambris
elutegevuseks vajaliku valguse. Kaebaja on valgustuse osas viidanud Tallinna Halduskohtu
20.11.2007 otsusele asjas 3-06-294, kus sedastati, et kirjutamiseks vajalik valgus peaks olema
vähemalt 400 luxi ning et 75-vatistest pirnidest tulenev valgustatus nõutud tasemeni ei küündi.
Arvestades, et 2012. a kontrollkäigu raporti kohaselt ei lasknud aken täiel määral loomulikku
valgust läbi ning et valgusteid vahetati kontrollkäigu ajal, kusjuures kõik kambrid said uued
valgustid alles sama aasta juuli lõpuks, võib järeldada, et kambrite valgustus ei vastanud nõuetele
ajal, mil kaebaja Pärnu arestimajas viibis. Kohus toob siiski välja, et kaebaja väited kunstliku
valgustuse kohta on vastuolulised. Esmalt väidab ta, et kambris oli kaks kuni kolm 75-vatist
elektripirni (tl 3) ja tavalised elektripirnid (tl 67), seejärel, et juhtme otsas oli üks pirn (tl 71
pöördel). Vastustaja vastusest ilmneb ka, et kamber, kus kaebaja viibis, palus televiisori
vaatamiseks kunstliku valgustuse päeva ajal välja lülitada.

8. Kaebaja väitel oli tal kambris isiklikku ruumi alla 3 m2, mis viitab juba iseenesest EIÕK artikkel
3 rikkumisele. Kaebaja leiab, et isikliku ruumi arvutamisel tuleb arvestada inventarita pinda, st
vaba pinda liikumiseks. Sama teeb ka EIK. Vastustaja sõnul oli kaebaja kasutuses alati üle 3 m2
suurune pind. Riigikohtu praktika kohaselt ei saa automaatselt eeldada, et 2,5 m2 suurune
põrandapind võiks kinnipeetava inimväärikust rikkuda.

Kaebaja väited isikliku ruumi puuduse kohta ei ole põhjendatud. Nii kehtetu ASkE § 9 lg 3 kui
kehtiva ASkE § 12 lg 3 nägid kambris ette põrandapinda 2,5 m2 kinnipeetu kohta. Kohus nõustub
vastustajaga, et Riigikohtu praktikas ei ole ka 2,5 m2 suurust põrandapinda peetud iseenesest
inimõigusi rikkuvaks (vt RKPJKo 3-4-1-9-14, p 38). Arvestades, et EIÕK reguleerib ka
riigisiseseid suhteid, tuleb EIK praktikaga põhiõiguste tõlgendamisel arvestada. EIK on küll
mitmekohalises kambris pidanud soovituslikuks standardiks 4 m2 kambripinda kinnipeetava
kohta, ent on siiski mitmel korral rõhutanud, et ta ei saa lõplikult määrata, kui palju isiklikku ruumi
                                                 5
peaks kinnipeetavatel kambris konventsiooni mõttes olema. EIK on toonitanud, et kinnipeetavale
vajalik isiklik ruum sõltub mitmest asjaolust, nagu kinnipidamise kestusest konkreetsetes
tingimustes, võimalusest liikuda värskes õhus ning kinnipeetava füüsilisest ja vaimsest seisundist
(otsus asjas nr 36898/03: Trepashkin/Venemaa, p 92 ja sealsed viited). Sellisena ei saa kohus
nõustuda kaebaja väitega, et alla 3 m2 suurune põrandapind viitab juba iseenesest EIÕK artikkel 3
rikkumisele. EIK praktikas on juhtudel, mil avaldaja käsutuses on olnud alla 3 m2 põrandapinda,
viidatud väga sageli muudele raskendavatele asjaoludele, nagu kinnipidamise kestusele,
võimatusele viibida värskes õhus. Alla 3 m2 suuruse põrandapinna näol on tegemist vaid tugeva
eeldusega, et konventsiooni nõudeid on rikutud.

Asjaoludest nähtub, et ajavahemikul 01.05–06.05.2011 viibis kaebaja kambris nr 10 üldpindalaga
16 m2 ja 02.12–09.12.2011 kambris nr 13 üldpindalaga 14,7 m2. Mõlema kambri pinnast on maha
arvestatud WC-alune pind 1 m2. WC-aluse pinna väljajätmine on põhjustanud ka erinevused,
millele kaebaja on viidanud oma 19.08.2014 seisukohas (tl 71). Asjaolu, et vastustaja on kambri
üldpinnast WC-aluse pinna maha arvestanud, viitab sellele, et vastustaja peab seda eraldatud
ruumiosaks. Pinna mahaarvestamine on kaebaja jaoks soodsam, kuna jagatava, s.o kambri
üldpinna suurus, on väiksem, samas kui jagaja suurus, s.o kinnipeetute arv, ei muutu. Asjaoludest
nähtub, et mõlemas kambris viibis vaidlusalusel perioodil neli inimest, v.a ühel päeval, mil
kambris nr 13 viibis 3 isikut. Jagades kambri üldpinna seal viibinud isikute arvuga, on ühel juhul
kaebaja isiklik pind 4 m2 ja teisel juhul keskmiselt 3,8 m2. Seega oli kaebaja käsutuses olev ruum
alati üle 3 m2. EIK ei ole alla 4 m2 suurust põrandapinda pidanud iseseisvalt EIÕK artiklit 3
rikkuvaks, vaid on sellisel juhul hinnanud kinnipidamistingimusi kogumis (otsus asjas nr
17249/12: Szafrański/Poola, p 24).

Kohus ei nõustu kaebajaga, et isikliku ruumi arvutamisel peab kambri üldpinnast maha arvestama
mööblialuse pinna. Ei kehtetu ASkE § 9 lg-st 3 ega kehtiva ASkE § 12 lg-st 3 ei tulene, et igale
kinnipeetavale peab olema kambris ettenähtud vähemalt 3 m2 põrandapinda lisaks pinnale, millel
asub vastavalt kehtetu ASkE § 10 lg-s 1 ja kehtiva ASkE § 13 lg-s 1 ette nähtud kambri sisustus.
Viimane on ka mõistlikult seletatav, kuna kambris viibijad kasutavad seal asuvat mööblit enda
tarbeks: voodit lamamiseks/magamiseks, riiulit asjade hoidmiseks ja tooli istumiseks. Seega on
pind, mille peal mööbel asub, samasugune isiklik pind nagu inventarita pind liikumiseks.

Kohus ei nõustu ka kaebaja väitega, nagu arvestaks EIK kambripinna arvutamisel üldpinnast maha
mööblialuse pinna. Kohus on uurinud EIK praktikat, millest nähtub, et mööbli alla jäävat pinda
kambri üldpinnast üldiselt maha ei arvestata. EIK on küll sageli nentinud, et kambripind on veelgi
väiksem seal oleva mööbli tõttu, ent pole kambri üldpinda mööblialuse pinna võrra vähendanud
(näiteks otsus asjas nr 5774/10 ja 5985/10: Mandic ja Jovic/Sloveenia, p 77; otsus asjas nr 6215/14:
Verdes/Rumeenia, p 76). Kui kambris olev mööbel takistab aga niigi väikses kambris vabalt ringi
liikuda, siis EIK praktikas viitab see väga suure tõenäosusega konventsiooni rikkumisele (otsus
asjas nr 42525/07 60800/08: Ananyev ja teised/Venemaa, p 148). Ka Riigikohus on osundanud
vastavasisulisele EIK praktikale (vt RKHKo 3-3-1-42-15, p 17). Praegu ei nähtu asjaoludest, et
kambri üldpind oleks olnud nii väike, et mööbli vahel ei olnud võimalust vabalt ringi liikuda.
Vastustaja saadetud piltidelt (tl 58 ja 58 p) nähtub, et vaba pinda oli piisavalt, et teistest kambris
viibijatest ja seal asuvast mööblist raskusteta mööduda. Ka ei ole kaebaja vastustajale ette heitnud,
et tal oli vaevarikas mööblitükkide vahel liikuda. Vastupidi, kaebaja on vastustajale heitnud ette,
et kambris oli liiga vähe mööblit, st puudusid laud ja toolid. Kohus järeldab siit, et kaebaja arvates
oli kambris piisavalt ruumi, et sinna laud ja toolid paigutada. Seega pidi seal olema ka piisavalt
ruumi, et liikuda.

9. Kaebaja väitel rikkus tema õigusi olukord, kus WC oli muust kambrist eraldatud üksnes 1,5 m
kõrguse seinaga ning seda tuli kasutada teiste kinnipeetute juuresolekul. Vastustaja sõnul ei ole

                                                6
nõudeid WC asukohale kehtestatud, ent WC on piiratud kolmest küljest. Et võimaldada suuremat
privaatsust, antakse kambrisse kardin.

Kohtu hinnangul ei ole muust kambrist eraldamata WC iseenesest õigusvastane. Kehtetu ASkE §
10 lg 1 p 7 ja kehtiva ASkE § 13 lg 1 p 7 kohaselt kuulub WC kambri sisustusse võimaluse korral.
WC asukohale ei ole nõudeid kehtestatud. Riigikohus on oma 17.06.2010 otsuse nr 3-3-1-95-09
p-s 36 märkinud, et EIK on korduvalt leidnud, et vaheseinata tualeti kasutamine ei ole iseenesest
kinnipeetava inimväärikust alandav. Ka õiguskantsleri kontrollkäikude raportitest ei nähtu, et
õiguskantsler oleks WC tingimusi õigusvastaseks pidanud. Asja materjalidest nähtub ka, et WC-
nurk oli piiratud kolmest küljest: kahest küljest kambri seinaga ning ühest küljest 1,5 m kõrguse
betoonseinaga. Kaebaja arusaam, nagu ta ei peaks WC kasutamises teiste kambris viibinutega
kokku leppima, kuna WC on antisanitaarne, on väär. Ühiselu reeglid nii kinnipidamisasutustes kui
väljaspool seda nõuavad alati kompromisse. Sama põhimõte nähtub ka kehtetu ASkE § 32 lg 1 p-
st 3 ja kehtiva ASkE § 32 lg 2 p-ist 3. Lisaks nähtub asja materjalidest, et kamber, kus kaebaja
viibis, leppis kokku WC kasutamises, kinnitades WC eraldamiseks kambrisse musta kile (tl 67).
Kuigi kohus leiab, et muust kambrist eraldamata WC kaebaja õigusi iseenesest ei riku, siis
sarnaselt EIK-i praktikaga võtab kohus tualettruumi avatuse arvesse ühe komponendina asjaolude
kogumist, kui hindab, kas kinnipidamise tingimused kambris ületavad minimaalse raskusastme,
mille puhul on tegemist inimväärikust alandava kohtlemisega.

10. Kaebaja sõnul esitas ta arestimaja ametnikule 04.05.2011 avalduse, et pöörduda arsti
vastuvõtule, kuid tema soovile ei reageeritud. Vastustaja väitel on kaebaja 04.05.2011 avaldusega
tegeletud.

Kaebaja väited, nagu ei oleks talle arstiabi osutatud, on põhjendamata. Kaebaja pöördumine
arestimaja ametniku poole, et saada arstiabi, on üles märgitud arestimaja arvestusžurnaali (tl 103)
vastavalt kehtetu ASkE § 29 lg-le 7. Kehtetu ASkE § 31 p 3 kohaselt on kinnipeetud õigus saada
küll arstiabi ja ravimeid, ent sätet tuleb lugeda koos kehtetu ASkE § 29 lg-ga 1, mille kohaselt
tagatakse kinnipeetule küll ravi, ent kiirabi kutsutakse üksnes vajaduse korral. Asjaoludest ei
nähtu, et kaebajal oleks olnud vajadus kiirabi järele. Kaebaja ei ole oma terviseprobleeme
tõendanud, samuti ei nähtu, et terviseprobleemid oleks takistanud tal kirju kirjutada, raamatuid
lugeda, ristsõnu lahendada, jutustada või TV-saateid vaadata (tl 2). Arvestades, et kaebajale on
arestimaja arvestusžurnaali kohaselt väljastatud käsimüügiravimeid ja rohkem pole kaebaja
arstiabi saamiseks arestimaja ametnike poole pöördunud, võib järeldada, et ta sai vajalikul määral
abi.

Kaebaja on vastustajale ette heitnud, et arestimajas ei olnud kohapeal arsti ja arestimaja ametnikud
andsid välja käsimüügiravimideid ning küsisid konsultatsioone tuttavatelt arstidelt. HKMS § 44 lg
1 kohaselt võib isik pöörduda halduskohtusse üksnes oma õiguste kaitseks. Kaebaja kirjeldatud
korraldus iseenesest kaebaja õigusi ei riku. Kaebaja ei ole väitnud, et tema tervist või muud
isikuõigust oleks selline korraldus kahjustanud. Seega on etteheide esitatud avaliku huvi kaitseks.
Avaliku huvi kaitseks kaebuse esitamine ei ole käesoleval juhul lubatud.

11. Kaebaja heidab vastustajale ette pesemistingimusi kambris: kuna kambris puudus kraani- või
pesukauss, oli WC-pott kasutusel ka kraanikausina. Ainsaks joogivee allikaks oli kraan, mis asus
WC-poti kohal, olles sellest vaid 40 cm kõrgemal. Nii pidi kaebaja enda nägu ja hambaid pesema
ebameeldivat lõhna eraldava WC-poti vahetus läheduses. Vastustaja kaebaja etteheitele vastanud
ei ole.

Kaebaja etteheited pesemistingimuste kohta on alusetud. Kehtetu ASkE § 10 lg 1 p 6 ning kehtiva
ASkE § 13 lg 1 p 6 kohaselt kuulub pesemisnurk kambri sisustusse võimaluse korral. Seega ei saa
kaebaja nõuda, et kambris oleks tingimata kraanikauss. Asjaolu, et kambris oli WC ja kraanikaussi
                                               7
ei olnud, ei muuda pesemistingimusi õigusvastaseks. Vastustaja saadetud piltidelt (tl 55, 58)
nähtub ka pesukauss, mistõttu pidi kaebajal olema võimalik pesukaussi küsida ja kasutada ning
enda isikliku hügieeni eest hoolitseda mujal kambris kui WC poti kohal. Lisaks oli kaebajal
võimalus end kord nädalas pesta üldkasutatavas ruumis (kehtetu ASkE § 27 lg 3 ja kehtiva ASkE
§ 27 lg 2).

12. Kaebaja väitel pidi ta sööma ja jooma ebainimlikult kägaras voodi peal istudes, taldrik
põlvedel, kuna kambris puudusid toolid ja söögilaud; samuti ei saanud ta kirjutada. Kambris olev
mööbel oli seega puudulik. Vastustaja kaebaja etteheitele vastanud ei ole.

Kaebaja etteheited mööbli puudumise kohta on osaliselt põhjendatud. Nimelt kuulus kehtetu ASkE
§ 10 lg 1 p-de 2 ja 3 kohaselt kambri sisustusse laud ja istekoht igale kinnipeetule. Kuna tegemist
oli imperatiivse sättega, oli vastavate mööbliesemete kambrisse paigutamata jätmine õigusvastane
01.05.2011–06.05.2011. Siinkohal ei leevenda laua ja istekohtade puudumist kambris olnud riiul
või võimalus kasutada voodit laua või istekohana. ASkE-s nimetatud kambri sisustuselemendid
kuuluvad sinna nende kasutusotstarbe tõttu. Riiuli ja voodi esmaseks otstarbeks ei ole täita sama
funktsiooni, mis on laual või toolil. Kui voodit koormatakse mitme erineva kasutusotstarbega,
kaob vajadus sätestada ASkE-s teisi kambri sisustuselemente. Kehtiva ASkE § 13 lg 1 p-de 2 ja 3
kohaselt kuuluvad laud ja toolid kambri sisustusse üksnes võimaluse korral. Seega teisel
ajavahemikul ei pidanud vastustaja kambris enam lauda ja toole tagama. Samas nähtub 2012
kontrollkäigu raportist, et kinnipeetutele antakse soovi korral toole, millele saadi ka kinnitust
kambreid külastades. Ka kaebaja kambris oli olemas üks tool. Asja materjalidest ei nähtu, et
kaebaja oleks avaldanud soovi saada kambrisse rohkem toole.

Kaebaja on veel märkinud, et nõuetelevastavatest olmetingimustest ei saa rääkida, kuna kambris
asunud voodid nägid välja nagu laibakuuri lahkamislauad ning peatsis asus betoonist kolmnurk.
Nii kehtetu ASkE § 10 lg 1 p 1 kui kehtiva ASkE § 13 lg 1 p 1 kohaselt kuuluvad kambri sisustusse
ühe- või kahekordsed voodid. Üldiseid nõudeid vooditele kehtestatud ei ole. Siit võib järeldada, et
voodi peab vastama sellistele miinimumnõuetele, mis võimaldaks seal vähemalt lamada.
Vastustaja esitatud piltidelt (tl 58, 58 pöördel) nähtub, et ühekordse lavatsi peal asus u 15 cm
paksune madrats. Madrats oli omakorda piisavalt pikk, et katta peatsis asuvat betoonist kolmnurka.
Kohtu hinnangul vastasid Pärnu arestimaja voodid ASkE-s nimetatud voodi miinimumnõuetele.
Asjaolu, et kaebaja jaoks võis kambris olnud voodi olla mõneti ebamugav või esteetiliselt
vastuvõetamatu, ei tähenda, et voodi minimaalsetele olmetingimustele ei vastanud.

13. Kaebaja väitel ei saanud ta käia jalutamas üks tund päevas, kuigi see õigus on tal VangS-e järgi
olemas. Vastustaja sõnul puudub Pärnu arestimajas küll jalutushoov, ent asjaolu, et kaebajal ei
olnud võimalust käia jalutamas vastavalt kuuel ja kaheksal päeval, ei saanud talle mingisuguseid
vaevusi põhjustada. Samuti ei viibinud kaebaja kambris päevad läbi.

Kaebaja jäeti õigusvastaselt ilma võimalusest käia vähemalt üks tund päevas värskes õhus
jalutamas. VangS § 93 lg 5 kohaselt on vahistatul õigus viibida vähemalt üks tund päevas värskes
õhus. Ka kehtetu ASkE § 31 p 4 ja kehtiva ASkE § 31 lg 2 annavad kinnipeetule õiguse soovi
korral viibida valve all vähemalt üks tund päevas värskes õhus. Vaidlust ei ole selles, et Pärnu
arestimajas jalutushoov puudub. Asja materjalidest küll ei nähtu, et kaebaja oleks avaldanud soovi
jalutada, st tema soovi ei ole kirjalikult fikseeritud, ent kuna ta on viibinud ka teistes
kinnipidamisasutustes, pidi ta oma õigusest teadlik olema. Kohtu hinnangul ei saa olukorras, kus
kinnipeetule on teada, et jalutusvõimalus puudub, talle ette heita, et ta kirjaliku avalduse esitamata
jättis või järeldada, et ta jalutada ei soovinud (vt mutatis mutandis RKHKo 3-3-1-54-08, p 13). Ka
ei leevenda jalutusvõimaluse puudumist asjaolu, et kaebaja viibis tihti menetlus- ja
uurimistoimingutel, kuna kinnipeetu tahtevabadus on viimase puhul tunduvalt enam piiratud kui
jalutuskäigu ajal. Liiati viibitakse menetlus- ja uurimistoimingutel valdavalt siseruumides.
                                                8
14. Kaebaja väitel kahjustasid Pärnu arestimaja kinnipidamistingimused tema tervist ja alandasid
inimväärikust.

Õigus tervise kaitsele on põhiseaduslikult kaitstav õigus ning RVastS § 9 lg 1 alusel kuulub selle
õiguse rikkumise korral hüvitamisele kahju. Kohtu hinnangul on kaebaja väide tervise
kahjustamise kohta paljasõnaline. Kaebaja ei ole tõendanud, et tema tervist oleks
kinnipidamistingimustega kahjustatud. Kaebaja on küll väitnud, et vähene valgustus kurnas silmi,
kuid pole esitanud ühtegi tõendit, millest nähtuks, et tema nägemine oleks halvenenud ja see
halvenemine      oleks    seotud    kinnipidamistingimustega      Pärnu     arestimajas.    Kuna
kinnipidamistingimused kaebaja tervist ei kahjustanud, ei saanud talle sellega seoses tekkida ka
mittevaralist kahju.

Õigus inimväärikusele tuleneb PS §-dest 10 ja 18 ning õiguse rikkumisega kaasnev kahju kuulub
RVastS § 9 lg 1 alusel hüvitamisele. Osutades isiku isiklikule arusaamale enda õigustest ja
kohustustest, on inimväärikus ühtaegu piiriks, mille ületamine toob tema jaoks kaasa valu või
kannatuse. Sellisena ei ole inimväärikusel universaalset mõõdet, sõltudes inimese vanusest,
psühholoogilisest ja vaimsest seisundist. Hindamaks, kas kinnipidamistingimused riivasid kaebaja
inimväärikust, mis tekitasid talle omakorda valu ja kannatusi, tuleb kohtul arvestada nii tingimuste
kumulatiivset mõju, kaebaja etteheiteid konkreetsete tingimuste osas kui kinnipidamise kestust.
Samas tuleb arvestada, et kinnipidamistingimused arestimajas ei saagi olla meeldivad, kuna
kinnipidamistingimustel peab olema heidutav mõju. Isik peab taluma valu ja kannatusi, mis
kinnipidamisega paratamatult kaasnevad. Riigikohtu praktikas on inimväärikust alandavaks
peetud isiku selliseid kannatusi, mis ületavad kinnipidamisega kaasnevate kannatuste vältimatu
taseme (vt RKHKo 3-3-1-93-09, p 11). Samas tõdeb kohus, et mittevaralise kahju suurust on
kannatanul võimatu tõendada. Nii saab kohus mittevaralise kahju tekkimist hinnata diskretsiooni
alusel.

Kohus leiab, et olukorras, kus kaebaja pidi viibima päevad läbi umbsetes ja puuduliku
valgustusega siseruumides alla 4 m2 suurusel pinnal, samades tingimustes asus ka WC, tal ei olnud
tagatud võimalust jalutada ning kambri sisustus ei olnud vähemalt ühe perioodi osas õigusaktidega
kooskõlas, olid Pärnu arestimaja kinnipidamistingimused kumulatiivselt õigusvastased ning
ületasid piirangute läve, mis arestimajas kinnipidamisega paratamatult kaasnevad. Asjaoludest ei
nähtu, et teisel perioodil oleksid kinnipidamistingimused olnud paremad. Kohus märgib veel, et
õiguse riive tuvastamisel pole kinnipidamise kestus määrava tähendusega. EIK praktika kohaselt
võib ka 22-tunnine kinnipidamine ebainimlikes tingimustes olla vastuolus konventsiooni artikliga
3 (otsus nr 5140/02: Fedotov/Venemaa). Kinnipidamise kestusel on määrav roll siis, kui hakatakse
hindama hüvitise suurust.

Hüvitamisele kuuluv mittevaraline kahju seisneb kehalises või hingelises valus ja kannatustes, mis
isikule subjektiivse õiguse rikkumisega kaasnevad. Olukorras, kus kinnipidamistingimused
kumulatiivselt kaebaja inimväärikust alandasid, peab kohus usutavaks, et kaebajale tekkis
mittevaraline kahju. Tekkinud kahju on haldusorgani õigusvastase teo otsene tagajärg. Kui
kinnipidamistingimused Pärnu arestimaja vastaksid nõuetele, ei oleks kaebajale kahju tekkinud.

16. Vastustaja heidab kaebajale ette, et kaebus on esitatud n-ö tagantjärele ning kaebaja ei kurtnud
arestimajas olles kinnipidamistingimuste üle: kaebaja ei pöördunud arestimaja ametnike poole ei
kambri niiskuse, ebapiisava valguse, kambripinna ega WC-ga seoses. Kaebaja väitel on kaebus
esitatud kaks aastat pärast tema kinnipidamist Pärnu arestimajas, kuna talle ei tutvustatud tema
õigusi ja kohustusi.


                                               9
Kohus mõistab vastustaja etteheidet vastuväitena esmaste õiguskaitsevahendite ammendatuse
kohta. Arvestades RVastS § 7 lg-s 1 sätestatut, peab kannatanu aktiivselt tegutsema, et kahju
tekkimist vältida. Arestimaja arvestusžurnaalist küll ei nähtu, et kaebaja oleks vastustajale
kinnipidamistingimusi ette heitnud, ent kohtu hinnangul ei oleks ükski kohane õiguskaitsevahend
aidanud kahju tekkimist vältida. Kohus on näidanud, et teades, et jalutusvõimalus puudub, ei pea
isik sama nõuet korduvalt esitama (vt käesoleva otsuse p 13). Arvestades ka kaasuse asjaolusid, ei
ole usutav, et kaebaja avalduse või taotluse järel oleks paranenud arestimaja ventilatsioon või
valgustus. Kaasuse asjaolusid silmas pidades oleks kaebaja etteheidetest olnud täidetav üksnes
nõue saada kambrisse toole. Ainus kohane õiguskaitsevahend, mis kinnipidamistingimuste
kumulatiivset mõju oleks vältida aidanud, oleks olnud nõue paigutada end ümber teiste arestimajja,
kuid ei kehtetu ASkE ega kehtiv ASkE ei sätesta seda kinnipeetu subjektiivse õigusena.
Ümberpaigutamine toimub haldusorgani kaalutlustel, nagu julgeolek või otstarbekus, või kohtu
või prokuratuuri määruse alusel (kehtetu ja kehtiv ASkE § 12 lg 2).

Samal ajal ei pea kohus usutavaks, et kaebajale tema õigusi ja kohustusi ei tutvustatud. Kehtetu
ASkE § 8 ja kehtiva ASkE § 8 lg 4 kohaselt tutvustatakse kinnipeetule arestimaja sisekorraeeskirja
ning õiguste ja kohustuste kohta antakse kirjalik teave. Kaebaja on saanud ravimeid, ta on välja
saatnud kirju, talle on toodud pakk, tema kamber on palunud arestimaja ametnikelt, et päevavalgus
välja lülitataks, et televiisorit vaadata (tl 50, 103). Sellisena pidi kaebaja teadma, et tal on võimalik
pöörduda soovide ja päringutega arestimaja ametnike poole.

17. RVastS § 9 lg 1 kohaselt peab mittevaraline kahju olema tekkinud haldusorgani süülise
käitumise tagajärjel. Vastutuse tekkimiseks peab avaliku võimu kandja olema seega vähemalt
hooletu (VÕS § 104 lg 2). Kohus leiab, et vastustaja on kahju tekitamises süüdi. Asjaoludest ei
nähtu, et vastustaja otseseks eesmärgiks oleks olnud kaebaja väärikust alandada, st et ta oleks
soovinud kaebajale kahju tekitada. Samas täidab kohtu hinnangul süükoosseisu vastustaja
nõusolek hoida kaebajat õigusvastastes tingimustes ja suutmatus täita enda positiivseid kohustusi.

18. Kohus leidis, et Pärnu arestimaja kinnipidamistingimused võisid kaebajas tekitada tundeid,
mis küündisid tasemeni, mis on omakorda vastuolus PS §-des 10 ja 18 ja EIÕK artiklis 3 sätestatud
põhimõttega. Kohus peab otsustama, kas taotletav summa – 500 eurot – on kohane ja põhjendatud
hüvitis.

Mittevaralise kahju hüvitise suuruse määramisel tuleb kohtul teha individuaalne otsus, mis tagab
õiglase hüvitise, kusjuures arvestada tuleb RVastS § 9 lg-t 2, samuti RVastS §-s 13 sätestatud
kriteeriume (vt RKHKo 3-3-1-80-12, p 28). Hüvitise suuruse otsustab kohus oma siseveendumuse
alusel kõiki asjaolusid arvestades ja diskretsiooni alusel (vt RKHKo 3-3-1-78-11, p 15). Kuigi
RVastS § 9 lg 1 sätestab mittevaralise kahju hüvitamise rahas, siis Riigikohtu praktikas on kahju
rahas kompenseerimise asemel tunnustatud kohaseks mittevaralise kahju hüvitamise viisiks ka
kahju põhjustanud toimingu õigusvastasuse tuvastamist (vt RKHKo 3-3-1-43-11, p 18). Sama
võimaluse näeb ette HKMS § 41 lg 5. See, kas mittevaraline kahju hüvitatakse rahas või
tuvastatakse haldusorgani tegevuse õigusvastasus, oleneb asja sisulisel menetlemisel välja
selgitatud asjaoludest ning kohtu hinnangust riive intensiivsusele.

Kohus on seisukohal, et kaebajale on vastustaja süülise käitumise tõttu tekkinud küll mittevaraline
kahju, s.o valu ja kannatused, ent riive intensiivsus ei õigusta kahju hüvitamist rahas. Kaebajat
hoiti õigusvastastes tingimustes, ent kinnipidamine oli küllaltki lühike – vastavalt kuus ja kaheksa
päeva. Samuti jäi mõlema kinnipidamise vahele võrdlemisi pikk ajavahemik. Õiguskantsler on
oma 2012 kontrollkäigu raportis leidnud, et ta ei soovita hoida kinnipeetuid Pärnu arestimajas üle
30 päeva. Samas kaebajat hoiti Pärnu arestimajas kinni enam kui poole vähem aega ja sedagi kahel
erineval ajavahemikul. Raportist nähtub veel, et arestimaja ruumid olid küll amortiseerunud, ent
puhtad. Asja materjalidest nähtub ka, et kaebajale on arestimajja toodud sigarette (tl 50), millest
                                                 10
võib järeldada, et raske ja umbse õhu kambris võis vähemalt osaliselt põhjustada kambris
suitsetamine. Hüvitise vähendamise võimalus kannatanu tegevuse tõttu tuleneb RVastS § 13 lg 1
p-st 4. Kuna kaebajat hoiti Pärnu arestimajas kinni lühikest aega, leiab kohus, et arvesse saab võtta
ka aega, mil kaebaja viibis kambrist väljas seoses uurimis- ja menetlustoimingutega. Päevi, mil
kaebaja viibis üksnes kambris ja välja üldse ei pääsenud, oli ainult kuus. Eeltoodut arvesse võttes
ei ole õiguste riive nii intensiivne, et õigustaks mittevaralise kahju hüvitamist rahas.

19. Menetluskuludest. Kohus rahuldas kaebuse osaliselt. HKMS § 108 lg 2 alusel jagatakse
kaebuse osalise rahuldamise korral menetluskulud proportsionaalselt kaebuse rahuldamisega.
Kaebaja on tasunud riigilõivu 15 eurot (tl 14). Kohtu hinnangul moodustab õigusvastasuse
tuvastamine ligikaudu poole kaebaja nõudest. Seega tuleb vastustajalt pool tasutud riigilõivust
välja mõista. Kuna kaebaja ei ole esitanud muid kuludokumente, jäävad poolte muud
menetluskulud nende endi kanda.


/allkirjastatud digitaalselt/
Indrek Andreas Paukštys




                                               11

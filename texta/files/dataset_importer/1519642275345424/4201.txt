                         KOHTUMÄÄRUS



Kohus                                Pärnu Maakohus Rapla kohtumaja

Määruse tegemise aeg ja koht         26. oktoober 2016 Rapla

Kriminaalasja number                 1-16-5008

Kohtunik                             Anne Randjärv

Arutatav asi                         Tallinna Vangla Pärnu kriminaalhooldusosakonna Rapla
                                     esinduse kriminaalhooldusametniku Rein Merila erakorraline
                                     ettekanne
                                     Jürgen Rahuoja 38710280297 reg elukoht: xxxxx, xxxxx
Süüdimõistetu
                                     mnt xxxxxx
Kohtuistungi toimumise aeg           21.09.2016


                                     Jätta taotlus Jürgen Rahuojale mõistetud vangistuse
RESOLUTSIOON                         täitmisele pööramiseks rahuldamata.



Edasikaebamise kord                  Käesoleva määruse peale võib 15 päeva jooksul esitada
                                     määruskaebuse Tallinna Ringkonnakohtule Pärnu Maakohtu
                                     Rapla kohtumaja kaudu.


Asjaolud
Harju Maakohtu Liivalaia kohtumaja 28.06.2016 otsusega nr 1-16-5008 tunnistati Jürgen Rahuoja
süüdi KarS §-de 424 ja 423-1 järgi ja karistati vangistusega üksteist (11) kuud ja 29 päeva, tingimisi
3-aastase katseajaga. Süüdimõistetule määrati katseajaks lisakohustus mitte omada või tarvitada
narkootilisi ja psühhotroopseid aineid.

22.08.2016 saabus Pärnu Maakohtule Pärnu kriminaalhoolduskosakonna Rapla esinduse
kriminaalhooldusametniku Rein Merila taotlus Jürgen Rahuojale mõistetud vangistuse täitmisele
pööramiseks. Ettekande kohaselt algas kriminaalhooldus 14.07.2016. Esmakohtumine toimus
                                               2

25.07.2016, kus süüdimõistetule selgitati põhjalikult katseaja tingimusi ning süüdimõistetu õigusi ja
kohustusi. Teisele kohtumisele 04.08.2016 tuli Jürgen Rahuoja narkojoobes, millise rikkumise eest
tegi kriminaalhooldusametnik talle kirjaliku hoiatuse. Järgmistel kohtumistel on süüdimõistetu
olnud viisakas, positiivse hoiakuga ja koostöövalmis. Taotlus karistuse täitmisele pööramiseks on
tingitud asjaolust, et politseist saadud andmete kohaselt on Jürgen Rahuoja katseajal veel vähemalt
kahel korral talle määratud lisakohustust rikkunud.

Jürgen Rahuoja tunnistas kohtus, et on toime pannud kaks rikkumist: 15.08.2016 peeti ta kinni
Tallinna ringteel. Kuna tal juhtimisõigus puudus, esines ta oma vennana. Kahtlustati ka narkojoovet,
kuid loodab, et tal seda polnud. 18.08.2016 jäi ta väidetavalt autoroolis magama ja sõitis teelt välja.
Lisaks sellele oli tal vahejuhtum ööl vastu 17.09.2016 Nimeta baari turvamehega. Väidab, et oli
kaine, kuid talle „määritakse kaela“ kotikest amfetamiiniga, mis talle ei kuulunud. Jürgen Rahuoja
tunnistab, et on 10 aastat narkootikume tarvitanud, viimase kolme aasta jooksul järjepidevalt.
Käesoleval ajal on ta motiveeritud tarvitamisest loobuma ning on sellega algust teinud. Motiveerib
see, et on leidnud endale meelepärase töö ja tütarlapse.

Kohus lükkas asja otsustamise edasi 26. oktoobrile 2016, et kontrollida süüdimõistetu tegelikku
valmisolekut narkootikumidest loobumiseks ja teha politseile päring Jürgen Rahuoja kirjeldatud
vahejuhtumite kohta.

24.10.2016 edastas kriminaalhooldusametnik kohtule päringu vastuse, millest nähtuvalt juhtis
Jürgen Rahuoja 15.08.2016 juhtimisõiguseta ja narkojoobes (amfetamiin) mootorsõidukit, millega
seoses on alustatud kriminaalmenetlus KarS §-de 424 ja 423-1 järgi ja 18.08.2016 juhtis Jürgen
Rahuoja juhtimisõiguseta ja narkojoobes (amfetamiin, metaamfetamiin) mootorsõidukit, millega
seoses on alustatud kriminaalmenetlus KarS §-de 424 ja 423-1 järgi. Kriminaalasjad on liidetud
ühiseks menetlemiseks. 17.09.2016 on Jürge Rahuoja suhtes alustatud väärteomenetlust NPALS §
15-1 järgi seoses narkootilise aine omamise ja agressiivse käitumisega avalikus kohas.
Kriminaalhooldusametnik on Jürgen Rahuojale teinud narkotestid 1.10., 14.10. ja 21.10.2016.
Hooldusalune oli kaine, kuid sellele vaatamata jääb kriminaalhooldusametnik oma taotluse juurde.

Kohtu seisukoht
Kohus leiab, et käesoleval ajal ei ole Jürge Rahuojale mõistetud vangistuse täitmisele pööramine
küllaldaselt põhjendatud ja õige. Taotlus karistuse täitmisele pööramiseks on esitatud vahetult pärast
kriminaalhoolduse algust. Taotluse aluseks oli üks lisakohustuse rikkumine ja politseilt saadud
ebamäärane teave, et Jürgen Rahuoja on uusi kuritegusid toime pannud, millega on tõenäoliselt
kaasnenud ka lisakohustuse rikkumine, s.o narkootilise aine tarvitamine. Käesolevaks ajaks on
teada, et Jürgen Rahuoja suhtes on algatatud kriminaalmenetlus ja väärteomenetlus, kuid uued, veel
tõendamata süüteod ei saa olla karistuse täitmisele pööramise aluseks. Katseaja seisukohalt on
oluline, et Jürgen Rahuoja on, nähtuvalt kriminaalhooldusametniku 24.10.2016 teatisest, pidanud
kohtuistungil antud lubadust ja suutnud hoiduda narkootiliste ainete tarvitamisest.

(allkirjastatud digitaalselt)

Anne Randjärv
kohtunik

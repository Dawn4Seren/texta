                                                                      Tsiviilasi nr 2-15-11636




                              KOHTUOTSUS
                                 EESTI VABARIIGI NIMEL
                                   TAGASELJAOTSUS

Kohus                             Tartu Maakohus
Kohtunik                          Hele Ilisson
Otsuse tegemise aeg ja koht       13. jaanuar 2016, Tartu kohtumaja
Tsiviilasja number                2-15-11636
Tsiviilasi
                                  OÜ Koduliising hagi Natalja Gorjunova vastu võlgnevuse
                                  väljamõistmiseks.
Tsiviilasja hind                  171,03 eurot
Menetlusosalised ja nende            • Hageja: OÜ Koduliising (reg.kood: 10892531;
esindajad                                asukoht: Posti 30, Haapsalu 90504; tel: 4761107;
                                         e.post: helina.sild@liisi.ee)
                                     • Hageja esindaja: Helina Sild (ik: XXXX; asukoht:
                                         Posti 30, Haapsalu 90504; tel: 4761107; e-post:
                                         helina.sild@liisi.ee)
                                     • Kostja: Natalja Gorjunova (ik: XXXX; elukoht:
                                         XXXX)

RESOLUTSIOON
1. Hagi rahuldada tagaseljaotsusega osaliselt.
2. Välja mõista Natalja Gorjunovalt OÜ Koduliising ja Natalja Gorjunova vahel sõlmitud
   laenulepingust nr. 9102280897/6 tulenev võlgnevus 131,03 eurot (ükssada kolmkümmend
   üks eurot ja kolm eurosenti), mis koosneb põhivõlgnevusest 99,14 eurot, intressist 24,89
   eurot ja konto haldustasu võlgnevusest 7 eurot, Koduliising OÜ kasuks.
3. Jätta rahuldamata OÜ Koduliising nõue lepingulise menetluskulu summas 40 eurot välja
   mõistmiseks.
4. Tunnistada otsus tagatiseta viivitamata täidetavaks.
5. Toimetada otsus kätte hageja esindajale ja kostjale. Viimasele toimetada otsus kätte
   avaldamisega Ametlikes Teadaannetes.
Menetluskulude jaotus ja kindlaksmääramine
6. Jätta menetluskulud 76,61 % ulatuses Natalja Gorjunova ja 23,39% ulatuses Koduliising OÜ
   kanda.
7. Määrata tsiviilasjas nr 2-15-11636 Natalja Gorjunova menetluskulude rahaliseks suuruseks
   57,46 eurot (viiskümmend seitse eurot ja 46 eurosenti).
8. Välja mõista Natalja Gorjunovalt menetluskulu 57,46 eurot (viiskümmend seitse eurot ja
   nelikümmend kuus eurosenti) Koduliising OÜ kasuks.


                                                                                            1
                                                                            Tsiviilasi nr 2-15-11636

Otsuse täiendamine
9. Kirjeldava või põhjendava osata tehtud otsust täiendab kohus puuduva osaga, kui
   menetlusosaline teatab maakohtule apellatsioonitähtaja jooksul soovist esitada otsuse peale
   apellatsioonkaebus või kaja esitamise tähtaja jooksul soovist esitada otsuse peale kaja. (TsMS
   § 448 lg 41 ja lg 42).
Kaja esitamine
10. Hagimaterjalid ja kirjaliku vastuse nõue on kostjale kätte toimetatud TsMS § 317 lg 1 kohaselt
    04.12.2015. a. Kostja, kellele kohus andis kirjaliku vastuse esitamise tähtaja, ei ole tähtaegselt
    kohtule vastanud.
   Kostja võib esitada Tartu Maakohtule tagaseljaotsuse peale kaja, kui tema tegevusetus, mis oli
   tagaseljaotsuse tegemise aluseks, oli tingitud mõjuvast põhjusest. Kaja võib esitada sõltumata
   mõjuva põhjuse olemasolust, kui hagi oli kostjale või tema esindajale toimetatud kätte muul
   viisil kui isiklikult allkirja vastu üleandmisega või tagaseljaotsust ei võinud seaduse kohaselt
   teha. Kaja võib esitada tagaseljaotsuse kättetoimetamisest alates 30 päeva jooksul. Kajalt
   tasutakse kautsjon, välja arvatud juhul, kui vastavalt seadusele kuulub avaldus rahuldamisele,
   sõltumata sellest, kas menetlustoimingu õigeaegseks tegemata jätmiseks oli mõjuv põhjus või
   mitte. Kautsjonina tasutakse summa, mis vastab riigilõivule poolelt hagihinnalt, kuid mitte
   vähem kui 100 eurot ja mitte rohkem kui 1 500 eurot. Kajale tuleb lisada kõik asja
   ettevalmistamise lõpuleviimiseks vajalik koos dokumentide ja nende lisade ärakirjadega
   vastavalt menetlusosaliste arvule.
Apellatsioonkaebuse esitamine
11. Ringkonnakohus menetleb apellatsioonkaebust üksnes juhul, kui maakohtu otsuses on antud
    luba edasikaebamiseks või kui maakohtu otsuse tegemisel on selgelt ebaõigesti kohaldatud
    materiaalõiguse normi või on selgelt rikutud menetlusõiguse normi või on selgelt ebaõigesti
    hinnatud tõendeid ja see võis oluliselt mõjutada lahendit. Apellatsioonkaebus tuleb esitada
    Tartu Ringkonnakohtule 30 päeva jooksul alates otsuse kättetoimetamisest, kuid mitte hiljem
    kui viie kuu möödumisel esimese astme kohtu otsuse avalikult teatavakstegemisest.
    Apellatsioonkaebus võidakse lahendada kirjalikus menetluses, kui kaebuses ei taotleta selle
    lahendamist istungil. Seaduses sätestatud tähtaja järgimiseks peab menetlusabi taotleja tegema
    tähtaja kestel ka menetlustoimingu, mille tegemiseks ta menetlusabi taotleb, eelkõige esitama
    kaebuse (TsMS § 187 lg 6, § 420 lg 2, § 632 lg 1, § 633 lg 7 ja 8, § 637 lg 21).
Selgitus menetlusabi taotlejale
12. Seaduses sätestatud tähtaja järgimiseks peab menetlusabi taotleja tegema tähtaja kestel ka
    menetlustoimingu, mille tegemiseks ta menetlusabi taotleb, eelkõige esitama kaebuse. Kaebuse
    põhjendamiseks või riigilõivu tasumiseks või kaebuses esineva sellise puuduse kõrvaldamiseks,
    mis on seotud menetlusabi taotlemisega, annab kohus mõistliku tähtaja pärast menetlusabi
    andmise taotluse lahendamist, kui nimetatud taotlus ei olnud esitatud põhjendamatult või
    tähtaja pikendamise eesmärgil.

KIRJELDAV JA PÕHJENDAV OSA
13. Perioodil 28.02.2011 kuni 15.03.2013 sõlmisid OÜ Koduliising (edaspidi „laenuandja“ või
    hageja”) ja Natalja Gorjunova (edaspidi „laenusaaja“ või „kostja“) laenulepingu nr.
    9102280897/1-6, millede kohaselt väljastas hageja kostjale laenu kokku summas 590,22 eurot,
    Catalogue Shop OÜ-st, kataloog BonPrix, tellimuste 241986; 230731; 205730; 184794 ja
    187724 finantseerimiseks.
14. Kostja kohustus saadud kauba eest tasuma järelmaksuga selliselt, et hageja saatis kostjale
    igakuuliselt maksekorraldusi, milledes oli kajastatud kauba jääk, arvestatud intressid ja muud
    kõrvalnõuded. Kostja kohustus tasuma maksekorralduses märgitud minimaalse ja eelmiste
                                                                                                2
                                                                           Tsiviilasi nr 2-15-11636
   perioodide võla hiljemalt järgneva kalendrikuu 15. kuupäevaks. Kostja võlgnevus vastavalt
   viimasele maksekorraldusele (maksekorraldus 01.02.2015.a., lisa nr. 6) on 171,03 eurot.
15. Hageja on saatnud kostjale ka mitu võlgnevuse meeldetuletust. Üldtingimuste p. 6.2. kohaselt,
    kui laenusaaja ei täida lepingust tulenevaid kohustusi kohaselt ja sellest tulenevalt saadab
    laenuandja laenusaajale kirjaliku teate lepingu rikkumise kohta, on laenuandjal õigus nõuda iga
    vastava teate saatmisel menetluskulu kuni 32 eurot. Hageja saatis kostjale seitse teadet -
    19.03.2012 saadetud teate eest nõuti menetluskulu 3 eurot, 17.07.2012 saadetud teate eest 5
    eurot, 17.09.2014 saadetud teate eest 5 eurot, 16.10.2014 saadetud teate eest 5 eurot; 18.11.2014
    saadetud teate eest 5 eurot; 17.12.2014 saadetud teate eest 10 eurot ja 19.01.2015 saadetud teate
    eest 15 eurot. Kokku nõudis hageja menetluskulu 48 eurot, millest kostjal on tasumata 40 eurot.
16. 19.01.2015 saatis hageja kostjale kirjaliku meeldetuletuse (ülesütlemishoiatuse), milles hoiatas
    kostjat, et juhul kui 29.01.2015 ei ole jooksev võlgnevus tasutud, on laenuandjal õigus
    laenuleping erakorraliselt üles öelda. Vaatamata hoiatusele, kostja võlgnevust ära ei tasunud.
17. 26.02.2015 saatis hageja kostjale kirjaliku ülesütlemisavalduse, mille kohaselt ütles
    erakorraliselt üles laenulepingu alates 13. märts 2015. Selleks kuupäevaks palus hageja kostjal
    ära maksta kogu võlasumma (laenujääk, intressid, muud kõrvalnõuded). 13. märtsiks 2015
    kostja võlgnevust ära ei tasunud.
18. Kokku on Koduliising OÜ nõue 05.08.2015 seisuga on 171,03 eurot, millest põhivõlg on 99,14
    eurot, intressivõlg 24,89 eurot, lepinguline menetluskulu võlgnevus 40 eurot ja konto haldustasu
    võlgnevus 7 eurot.

Põhjendav osa

19. Tsiviilasja toimikust nähtub, et hageja on koostanud kostjale 7 meeldetuletusteatist
    kuupäevadel: 19.03.2012; 17.07.2012; 17.09.2014; 16.10.2014; 18.11.2014; 17.12.2014;
    19.01.2015. Hageja on seisukohal, et üldtingimuste p-i 6.2 alusel on hagejal õigus nõuda kostjalt
    võlanõudekirjade tasu, summas 40 eurot.
20. Hageja ei ole esitanud kohtule tõendeid, mis kinnitaksid, et hageja on nimetatud kirju edastanud
    ja kandnud seeläbi väidetud kulutusi. Lepingu punkti 6.2 mille kohaselt kohustus tarbija tasuma
    krediidiandja nõudmisel iga tarbija aadressil saadetud kirjaliku võlgnevuse teatise või
    meeldetuletuse eest kuni 32 eurot, puhul on tegemist tüüptingimusega VÕS § 35 lõike 1 mõttes.
    Käesoleval juhul on krediidiandja jätnud endale võimaluse meeldetuletuskirja edastamise eest
    nõuda laenusaajalt kuni 32 eurot kirja kohta ehk kuni 58 korda rohkem kui AS Eesti Post
    hinnakirjast tulenevalt kirja edastamise teenus, mis on 0.55 eurot. Kohus on seisukohal, et
    tegemist on tühise tüüptingimusega VÕS § 42 lg 3 p 5 kohaselt, kuna sellega nähakse ette, et
    laenusaaja peab oma kohustuse rikkumise korral maksma tingimuse kasutajale ebamõistlikult
    suurt hüvitist.
21. Kuivõrd Üldtingimuste punkt 6.2 on tühine, tulnuks hagejal tõendada nimetatud kulude
    kandmist. Hageja ei ole kohtule esitanud ühtegi tõendit, mis kinnitaks nimetatud kulude
    kandmist. Seega jätab kohus hageja nõude 40 euro tasumiseks rahuldamata.

Menetluskulud
22. Menetluskulude jaotuse ja kindlaksmääramise juures peab kohus vajalikuks märkida järgmist.
    TsMS § 163 lg 1 kohaselt kannavad hagi osalise rahuldamise korral pooled menetluskulud
    võrdsetes osades, kui kohus ei jaota menetluskulusid võrdeliselt hagi rahuldamise ulatusega või
    ei jäta menetluskulusid täielikult või osaliselt poolte endi kanda. Eelnevast tulenevalt on kohtu
    hinnangul põhjendatud jätta menetluskulud võrdeliselt hagi rahuldamise ulatusega poolte endi
    kanda. Kohus rahuldas hagi 131,07 euro ulatuses. Seega tuleb menetluskulud jätta 76,61 %
    ulatuses Natalja Gorjunova ja 23,39% ulatuses Koduliising OÜ kanda.

                                                                                                   3
                                                                           Tsiviilasi nr 2-15-11636

23. TsMS § 174 lg-st 1 tulenevalt määrab kohus menetluskulude rahalise suuruse menetluskulude
    jaotuse alusel vajalikus ja põhjendatud ulatuses kindlaks asja menetlev kohus samas tsiviilasjas,
    millega seoses kulud tekkisid. Seega mõistab kohus kostjalt hageja kasuks välja menetluskulu
    57,46 eurot (riigilõiv).



/allkirjastatud digitaalselt/

Kohtunik




                                                                                                   4

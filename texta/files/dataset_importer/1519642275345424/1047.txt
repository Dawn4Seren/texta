                         KOHTUMÄÄRUS
Kohus                              Tallinna Halduskohus
Kohtunik                           Reelika Lind
Määruse tegemise aeg ja koht       9. detsember 2016, Tallinn
Haldusasja number                  3-16-2530
Haldusasi                          N.L.i esialgse õiguskaitse taotlus
Menetlustoiming                    Esialgse õiguskaitse taotluse läbi vaatamata jätmine

RESOLUTSIOON
1.   Jätta N.L.i esialgse õiguskaitse taotlus läbi vaatamata.
2.   Tagastada esialgse õiguskaitse taotluse esitamisel tasutud riigilõiv 15 (viisteist) eurot.


EDASIKAEBAMISE KORD
Määruse peale saab esitada määruskaebuse otse Tallinna Ringkonnakohtule 15 päeva jooksul
määruse kättetoimetamisest arvates (halduskohtumenetluse seadustiku (HKMS) § 252 lg 7,
§ 204 lg 2).


ASJAOLUD
1. Tallinna linn Lasnamäe Linnaosa Valitsuse kaudu sõlmis tema eestkostel oleva G.O.
esindajana 09.12.2011 N.L.iga (taotleja) üürilepingu eluruumi, aadressiga xxx tn x-xxx,
Tallinn, kasutamiseks.
2. Lasnamäe Linnaosa Valitsuse sotsiaalhoolekande komisjon otsustas 27.09.2016 koosoleku
protokolli nr 4 p-st 4 nähtuvalt mitte pikendada eelviidatud üürilepingut, mis kehtib kuni
08.12.2016.
3. Lasnamäe Linnaosa Valitsus teavitas 17.10.2016 kirjaga nr 1-9/272 taotlejat üürilepingu
tähtaja lõppemisest ja tähtaja pikendamata jätmisest. Taotleja oli kohustatud vabastama
eluruumi hiljemalt 08.12.2016. Konkreetne eluruumi üleandmise aeg paluti kooskõlastada
linnavalitsuse ametnikuga. Nimetatud tähtajaks eluruumi mittevabastamise korral määratakse
eluruumi üleandmise ajaks 09.12.0016 kl 10.00.
4. Taotleja esitas 09.12.2016 Tallinna Halduskohtule esialgse õiguskaitse taotluse palvega
peatada Lasnamäe Linnaosa Valitsuse 17.10.2016 kirja täitmine ja vastustaja kohustamiseks
sõlmima uue lepingu kuni taotleja tütre A. L.i eluasemeprobleemi lahendamiseni.




KOHTU PÕHJENDUSED
                                                                                      3-16-2530

5. HKMS § 4 lg 1 järgi on halduskohtu pädevuses avalik-õiguslikus suhtes tekkinud vaidluste
lahendamine, kui seadus ei näe ette teistsugust menetluskorda.
6. Kohtu hinnangul on praegune vaidlus tsiviilõiguslik. Üürilepingust nähtuvalt ei ole
tegemist Tallinna linna varaga, vaid Tallinna linna eestkostel olevale isikule kuuluva varaga,
mille Tallinna linn eestkostetava esindajana välja üüris. Kuid ka juhul, kui Tallinna linn üürib
välja endale kuuluvaid kortereid, on sõlmitav üürileping igal juhul tsiviilõiguslik, vaatamata
sellele, et üürileping võidakse sõlmida sotsiaaleluruumi tagamise ülesande täitmisel.
Üürilepinguga seotud vaidlused on eraõiguslikud ja alluvad võlaõigusseaduse regulatsioonile
(vt Riigikohtu erikogu 24.03.2015 määrust asjas nr 3-3-4-1-15 ja seal viidatud Riigikohtu
lahendeid). Tsiviilõiguslikke vaidlusi on pädevad lahendama maakohtud (tsiviilkohtumenetluse
seadustiku § 9 lg 1). Seetõttu tuleb taotlejal üürilepingu ülesütlemise vaidlustamise hagiga
pöörduda maakohtu poole, kelle pädevuses on hinnata mh Lasnamäe Linnaosa Valitsuse
27.09.2016 protokollis väljendatud tsiviilõigusliku tahteavalduse kehtivust.
7. Kuna vaidluse lahendamine ei kuulu halduskohtu pädevusse, tuleb esialgse õiguskaitse
taotlus jätta läbi vaatamata.
8. Riigilõivuseaduse § 15 lg 1 p 5 järgi tasutud riigilõiv tagastatakse, kui toimingu tegemise
taotlus jäetakse läbi vaatamata. Kuna kohus ei vaata taotleja esialgse õiguskaitse taotlust läbi,
tuleb sellelt tasutud riigilõivu 15 eurot taotlejale tagastada.


/allkirjastatud digitaalselt/
Reelika Lind
Kohtunik




                                                                                            2(2)

                                     KOHTUOTSUS
                                        Eesti Vabariigi nimel
  Kohus                                 Tallinna Halduskohus
  Kohtunik                              Kristjan Siigur
  Otsuse avalikult
  teatavakstegemine                     8. november 2016, Tallinn
  Haldusasja number                     3-16-1303

  Haldusasi                             OÜ Worldline kaebus Maksu- ja Tolliameti 31.
                                        mai 2016 maksuotsuse nr 12.2-3/029991-47
                                        tühistamise nõudes.

  Menetlusosalised                      Kaebaja: OÜ Worldline
                                           Esindaja: Ingridt Allemann, Jüri Allikalt
                                        Vastustaja: Maksu- ja Tolliamet
                                          Esindaja: Rivo Koemets, Liisa Nikkarinen


  RESOLUTSIOON
      1. Jätta OÜ Worldline kaebus rahuldamata.
      2. Jätta menetluskulud poolte endi kanda.

  Edasikaebamise kord: Menetlusosalistel on õigus kohtuotsuse peale esitada apellatsioonkaebus
  Tallinna Ringkonnakohtule hiljemalt 8. detsembril 2016 (HkMS § 180, § 181 lg 1). Vastuseks teise
  menetlusosaliste poolt esitatud apellatsioonkaebusele võib esitada vastuapellatsioonkaebuse 14 päeva
  jooksul apellatsioonkaebuse menetlusosalisele kättetoimetamisest arvates või ülejäänud
  apellatsioonitähtaja jooksul, kui see on pikem kui 14 päeva (HKMS § 184). Kui apellant soovib asja
  arutamist kohtuistungil, tuleb seda apellatsioonkaebuses märkida, vastasel korral eeldatakse, et ta on
  nõus asja lahendamisega kirjalikus menetluses (HKMS § 182 lg 1 p 9). Kui menetlusosaline soovib
  apellatsioonkaebuse esitamiseks saada menetlusabi, tuleb tal Tallinna Ringkonnakohtule esitada
  vastavasisuline taotlus. Menetlusabi taotluse esitamine ei peata menetlustähtaja kulgemist (HKMS §
  116 lg 5) ning apellatsioonitähtaja järgimiseks peab menetlusabi taotleja tegema tähtaja kestel ka
  menetlustoimingu, mille tegemiseks ta menetlusabi taotleb, eelkõige esitama apellatsioonkaebuse
  (HKMS § 116 lg 6).



ASJAOLUD JA VAIDLUSTATUD MAKSUOTSUS

1. OÜ Worldline kajastas oma 2014. aasta oktoobri- ja novembrikuu käibedeklaratsioonides
kokku 15 623,40+18 475,20=34 098,60 euro suuruse sisendkäibemaksu OÜ Euro Foodstock
arvete alusel, mille esemeks oli hirsi ja tatra müük.

2. Maksu- ja Tolliamet tegi 31. mail 2016 maksuotsuse nr 12.2-3/02991-47, millega suurendas
OÜ Worldline 2014. aasta oktoobri ja novembri käibemaksukohustust 34 098,60 euro võrra
ning nende perioodide tulumaksukohustust 11 252,38 euro võrra. Maksuotsuses asuti
seisukohale, et OÜ Worldline ei soetanud OÜ-lt Euro Foodstock arvetel nimetatud hirssi ja
tatart mitte OÜ-lt Euro Foodstock, vaid Leedu ja Läti äriühingutelt UAB Galinta ir partneriai,
UAB Ekofrisa, SIA Grain&Food Logistic, olles teadlik, et OÜ Euro Foodstock ei ole kaupade
tegelik müüja ning et dokumendid tehingu kohta viimasega vormistati kaupade tegeliku
päritolu varjamiseks ja seeläbi lubamatu sisendkäibemaksu maha arvamise õiguse saamiseks.
Eeltoodu tõttu leiti maksuotsuses, et OÜ-l Worldline ei olnud õigust arvestada
sisendkäibemaksu OÜ Foodstock arvete alusel. Tulumaksukohustuse osas leidis maksuhaldur,
et OÜ Worldline ettevõtlusega seotud väljamakseteks saab pidada summasid, mis kanti OÜ
Euro Foodstock kaudu üle kauba tegelikele müüjatele, ent OÜ Worldline poolt tehtud
väljamaksete ning tegelikele teistes liikmesriikides asuvatele müüjatele jõudnud summade
vahe on käsitatav OÜ Worldline ettevõtlusega mitte seotud väljamaksena, mis kuulub
tulumaksuga maksustamisele. Maksuotsuse järeldusi põhjendatakse kokkuvõttes järgmiste
asjaoludega:

       OÜ-l Euro Foodstock puudus kontrolliperioodil tavapärane majandustegevus: 2014. aasta
       majandusaasta aruannet pole see äriühing esitanud; puudusid töötajad, vara ja tavapärase
       äritegevusega seotud kulud; 20. novembril 2014 kustutati isik käibemaksukohustuslaste
       registrist seoses majandustegevuse tõendamatusega; registris olemise ajal olulist kasumit
       äriühing ei teeninud; puudus ladu; OÜ-lt Worldline laekunud summad kanti samal või
       järgmisel päeval edasi Leedu ja Läti äriühingutele;
       20. maist 2014 oli OÜ Euro Foodstock juhatuse liikmeks K.N., ent OÜ Worldline esindajate
       selgituse kohaselt suheldi V.-nimelise isikuga, kelle volitusi OÜ Worldline ei kontrollinud;
       samas väitis V.P, et OÜ-le Worldline müüdud kaubast ei tea ta midagi, pole suhelnud
       hankijatega Lätis ja Leedus, vaid osutas sekretäriteenust ning koostas arveid, mille
       allkirjastas K.N.;
       O.Š, kes oli OÜ Euro Foodstock juhatuse liige 20. maini 2014, väitis, et koostööst oli
       huvitatud OÜ Worldline, mille juhatuse liige E.B oli tuttav OÜ Euro Foodstock osaniku A.R
       ning koostöö algas pärast seda, kui OÜ Euro Foodstock registreeriti
       käibemaksukohustuslasena, kuid A. R ja E. B olid koostöös juba varem kokku leppinud;
       OÜ Euro Foodstock polnud registreeritud toidukäitlejate registris;
       OÜ Euro Foodstock juhatuse liige K.N. elab Narvas ja pole usutav, et ta käis väikese lapse
       kõrvalt korduvalt Tallinnas kaupa vastu võtmas ja arveid allkirjastamas;
       Läti ja Leedu hankijad on väitnud, et telefoni teel suhtles ja tellimusi esitas V.-nimeline isik,
       ent seda, kes see täpselt oli, pole olnud võimalik tuvastada;
       OÜ Worldline poolt maksuhaldurile esitatud OÜ Euro Foodstock arved erinesid viimase
       enda poolt maksuhaldurile esitatud arvetest: esimese poolt esitatud 25 705 euro suuruse
       arve numbriks oli 154-WL, samas kui teise poolt sama summaga arve number oli 155-WL;
       OÜ Worldline ja OÜ Euro Foodstock koostöö katkes kohe pärast viimase
       käibemaksukohustuslaste registrist kustutamist;
       kaup liikus teistest EL liikmesriigist otse OÜ Worldline lattu;
       OÜ Worldline on ise teinud pikaajaliselt koostööd Leedu äriühinguga UAB Galinta ir
       partneriai;
       OÜ Worldline arvestas sisendkäibemaksu muuhulgas 15. novembri 2014 kuupäeva kandva
       arve 164-WL alusel, ent sellel arvel nimetatud käibe tekkimise päevaks oli OÜ Euro
       Foodstock juba käibemaksukohustuslaste registrist kustutatud, samas sellele eelnev
       numbriga arve 163-WL kandis 19. novembri 2014 kuupäeva;
KAEBAJA NÕUE JA PÕHJENDUSED
3. OÜ Worldline esitas Tallinna Halduskohtule kaebuse, milles taotleb Maksu- ja Tolliameti
31.05.2016 maksuotsuse nr 12.2-3/029991-47 tühistamist. Kaebaja hinnangul ei põhine
maksuhalduri järeldus, et OÜ Euro Foodstock ei olnud hirsi ja tatra tegelikuks müüjaks, asjas
kogutud tõenditel. Kaebaja leiab, et maksuhaldur on põhjendamatult jätnud tähelepanuta
otsesed tõendid, mis kinnitavad, et vaidlusaluse hirsi ja tatra soetas Läti ja Leedu äriühingutelt
OÜ Euro Foodstock ja mitte kaebaja. Kaebaja rõhutab, et ükski tõend ei kinnita, et kauba
soetamisega teistest liikmesriikidest või selle transpordi korraldamisega oleks tegelenud OÜ
Worldline.

4. Kaebaja selgitab, et tema oli tehingute toimumise ajal OÜ Euro Foodstock reaalse
majandustegevuse olemasolus veendunud ning asjaolusid, millele maksuhaldur on tuginenud
sellise majandustegevuse puudumist põhjendades, ei olnud kaebajal kuidagi võimalik
tuvastada. Kaebaja hinnangul kinnitavad OÜ Euro Foodstock tegeliku majandustegevuse
olemasolu ka O.Š ning V.P poolt maksuhaldurile antud seletused. Kaebaja rõhutab veel, et
2014. aasta majandusaasta aruande esitamata jätmine ei saa kuidagi tõendada
majandustegevuse puudumist 2014. aastal ega seda, et kaebajale kauba müüjateks olid Leedu
ja Läti äriühingud.

5. Kaebaja leiab, et ühestki õigusaktist ei tulene ostjale kohustust kontrollida, kas
toidukaupade müüja on toidukaupade käitlejate registris registreeritud, mistõttu ei saa
rääkida selles osas kaebaja hoolsuskohustuse rikkumisest. Siinkohal toob kaebaja ka välja, et
kuigi O.Š väitis maksuhaldurile, et OÜ Euro Foodstock oli registreeritud majandustegevuse
registris, pole maksuhaldur seda kontrollinud.

6. Kaebaja peab põhjendamatuks maksuotsuses esitatud väidet tehingutega seotud isikute
ütluste vastuolulisuse kohta ning märgib, et maksuotsusest ei nähtu, mis põhjusel on
maksuhaldur eelistanud ühtesid seletusi teistele. Kaebaja hinnangul ei pruugi V.P ja K.N.
seletused olla usaldusväärsed, kuna neil võis olla põhjus anda ebaõiget teavet enda vastusest
vabanemiseks. Samas selgitab kaebaja, et kaebaja esindajate ning O.Š seletused on omavahel
kooskõlas. Kaebaja heidab maksuhaldurile ette, et viimane on jätnud põhjendamatult
analüüsimata Läti ja Leedu hankijate poolt maksuhaldurile edastatud informatsiooni, kust
tulenes, et OÜ Euro Foodstock tellimuste esitajaks oli Veera nimeline isik ning kus hankijad
kinnitavad kaupade tellimist ja ostmist Euro Foodstock OÜ poolt.

7. Kaebaja peab asjakohatuks maksuotsuses välja toodud ühe arve numbrite erinevust, kuna
tegemist on ilmselgelt ebaolulise puudusega, mis samas ei puuduta üldse kaebaja tegevust.
Samamoodi ei mõista kaebaja, kuidas on vaidlusaluste tehingutega seotud OÜ Euro Foodstock
kustutamine käibemaksukohustuslaste registrist, mis toimus pärast vaidlusaluseid tehinguid.
Kaebaja hinnangul on aga loogiline, et pärast hankija käibemaksukohustuslaste registrist
kustutamist koostöö lõppes, sest ilma sisendkäibemaksu maha arvamise õiguseta ei oleks
kaebaja saanud kaupu konkurentsivõimelise hinnaga soetada.

8. Põhjendamatuks peab kaebaja ka maksuhalduri järeldust seoses kaupade tarnimisega
kaebaja lattu ning selgitab esiteks, et CMR-ile kantud mahalaadimise kohast ei saa järeldada,
kes on kauba müüja ning olukorras, kus kaebaja oli tellimuse esitamisel OÜ-le Euro Foodstock
teatanud, kuhu ta kaupa soovib, on loomulik, et viimane teatas selle ka oma hankijale, sest
OÜ-l Euro Foodstock mingit vajadust kaupa vaheladustada ei olnud.
9. Kaebaja hinnangul ei saa selles, et kaebaja ise on UAB-ga Galinta ir partneriai tehinguid
teinud, järeldada, et vaidlusaluste kaupade müüjaks polnud OÜ Euro Foodstock. Kaebaja
rõhutab, et 2014. aasta oktoobris ja novembris ei ostnud ta UAB'lt Galinta ir partneriai hirssi
ega tatart ning OÜ-lt Euro Foodstock ostis ta selle kauba just seepärast, et Leedu äriühinguga
vastavat kokkulepet polnud. Ka toob kaebaja välja, et vaidlusalust kaupa soetas OÜ Euro
Foodstock UAB'lt Galinta ir partneriai üksnes kahel juhul ning kuidagi ei saa kaebaja ja UAB
Galinta ir partneriai vaheliste suhete pinnalt teha järeldusi kauba kohta, mille OÜ Euro
Foodstock soetas UAB'lt Ekofrisa ja SIA'lt Grain&Food Logistic.

10. Kaebaja peab asjakohatuks maksuotsuses viitamist OÜ Euro Foodstock arvele 164-WL,
kuna selle arve osas on kaebaja pärast kontrolliaktiga tutvumist oma käibedeklaratsiooni
korrigeerinud.

11. Kaebaja peab paljasõnaliseks ja tõenditel mitte põhinevaks ka maksuhalduri väidet, et OÜ
Worldline teadis, et kauba müüjaks pole OÜ Euro Foodstock. Viidates Riigikohtu otsusele
kohtuasjas 3-3-1-18-10 leiab kaebaja, et sellise järelduse esitamiseks peaks maksuhaldur
esitama tõendid, mis kinnitavad ostja sellist teadlikkust. Asjaolu, et kaebaja juhatuse liige ja
OÜ Euro Foodstock osanik tuttavad olid, ei saa kaebaja hinnangul kuidagi tõendada seda, et
OÜ Euro Foodstock polnud tegelik müüja. Ka rõhutab kaebaja, et maksuhaldur ei ole
tõendanud ühegi kohtuasjas 3-2-1-81-12 tehtud Riigikohtu otsuses nimetatud
maksupettusele viitava asjaolu esinemist käesoleval juhul.

12. Kaebaja toob ka välja, et maksuotsuses ei ole väidetud, et kaebaja ja OÜ Euro Foodstock
vahelised tehingud oleksid näilised ja et nendega varjati tehinguid Leedu ja Läti äriühingutega
UAB Galinta ir partneriai, UAB Ekofrisa ja SIA Grain&Food Logistic ning maksuotsuses pole ka
viiteid asjassepuutuvatele maksustamise õiguslikele alustele.

VASTUSTAJA SEISUKOHT

13. Maksu- ja Tolliamet peab OÜ Worldline kaebust põhjendamatuks ning taotleb selle
rahuldamata jätmist. Vastustaja jääb seisukohale, et kogutud tõendite kogumi pinnalt on
maksuotsuses tehtud õige järeldus ning selgitab, et maksupettusele iseloomuliku
konspiratiivsuse tõttu on maksuhalduril raske või isegi võimatu esitada otseseid tõendeid
rikkumise kohta. Viidates Riigikohtu otsusele kohtuasjas nr 3-3-1-15-13 selgitab vastustaja, et
maksumenetluses piisab mõistlikust kahtlusest, mida põhjendatakse ja mis on eluliselt usutav.

14. Vastustaja hinnangul on maksuotsuses asjakohaselt viidatud OÜ Euro Foodstock reaalse
majandustegevuse puudumist ilmestavatele asjaoludele ning toob siinkohal välja ka selle, et
kaebaja juhatuse liige ning OÜ Euro Foodstock osanik olid omavahel tuttavad ning tehingute
tegemise initsiatiiv tuli kaebajalt, millist asjaolu püüdis kaebaja maksumenetluses varjata ja
jätta muljet, nagu oleks OÜ Euro Foodstock leitud juhuslikult. Siinkohal viitab vastustaja Olga
Šu seletustele, et koostöö oli juba varem kokku lepitud ning algas pärast OÜ Euro Foodstock
käibemaksukohustuslasena registreerimist. Vastustaja leiab, et kaebaja poolne maksuhalduri
eksitamine viitab soovile tehingute tegelikke asjaolusid varjata ning on oluliseks indikaatoriks
kaebaja ja OÜ Euro Foodstock vaheliste suhete tegeliku iseloomu kohta.

15. Vastustaja toob ka välja, et vaidlusaluste kaupade soetamisel OÜ Euro Foodstock kaudu
puudus kaebaja jaoks mõistlik majanduslik põhjus ning kaebaja suutmatus ümber lükata
maksuhalduri järeldust variühingu kasutamise kohta kahandab maksumaksja väidete
veenvust.

16. Vastustaja selgitab, et võrdles V.P seletusi muude tõenditega ning peab neid
usaldusväärseks, tuues välja, et kuna Läti ja Leedu äriühingutele tehti tellimused telefoni ja e-
kirja teel, siis puudus neil võimalus isiku tuvastamiseks, mistõttu selles osas on nende
seletustel lõppastmes ka väiksem kaal. Vastustaja leiab ka, et V.P ei saanud olla mistahes
põhjusi anda valeütlusi.

17. Mis puudutab kaebaja teadlikkust OÜ Euro Foodstock majandustegevuse puudumisest ja
sellest, et viimane pole kauba tegelik müüja, siis kinnitab seda vastustaja hinnangul üheselt ka
manipuleerimine arvega nr 164-WL. Vastustaja möönab, et kaebaja korrigeeris selles osas
oma käibemaksuarvestust, ent vastustaja hinnangul oli selle arvega manipuleerimine selgelt
tahtlik ning väiteid kaebaja tähelepanematusest ei ole eluliselt usutavad.

18. Kauba transpordi ja CMR-ide osas toob kaebaja välja, et viimaste kohaselt võttis kaebaja
laos kaupa vastu OÜ Euro Foodstock juhatuse liige K. N., samas kui maksumenetluses leidis
tuvastamist, et tegelikult võtsid kaupa vastu kaebaja töötajad ning kaebaja seaduslikud
esindajad ei väitnud kordagi, et K. N. oleks käinud nende laos kaupa vastu võtmas. Vastustaja
hinnangul polnud see ka K. N. elukohta arvestades usutav.

KOHTU SEISUKOHT JA PÕHJENDUSED

19. Hinnanud poolte seisukohti ja nende kinnituseks esitatud tõendeid kogumis ja
omavahelises seoses, leian, et OÜ Worldline kaebus ei ole põhjendatud ning tuleb
rahuldamata jätta. Maksuhaldur on kogutud tõendite pinnalt põhjendatult kahtlustanud, et
OÜ Worldline osales maksupettuses, mis seisnes selles, et ta kasutas sisendkäibemaksu
lubamatu maha arvamise ning ettevõttest maksuvabalt raha välja viimise eesmärgil oma
maksuarvestuses OÜ Euro Foodstock arveid ilma, et neil arvetel näidatud tehinguid OÜ-ga
Euro Foodstock tegelikult toimunud oleks. Kuna kaebaja ei ole ei maksumenetluse käigus ega
kohtumenetluses suutnud seda kahtlust ümber lükata, on maksuotsus õiguspärane.

20. Käibemaksuseaduse (KMS) § 29 lõigetest 1 ja 3 tulenevalt eeldab sisendkäibemaksu maha
arvamise õigus seda, et kaup või teenus on soetatud teiselt käibemaksukohustuslaselt.
Tulumaksuseaduse (TuMS) § 51 lg 1 ning lõike 2 punkti 3 kohaselt maksab residendist äriühing
tulumaksu väljamaksetelt, mille kohta maksumaksjal puudub nõuetele vastav algdokument.
Maksustamisel tuleb lähtuda tegelikest majanduslikest sooritustest, mitte üksnes nende
kohta olemasolevatest formaalsetest dokumentidest. Arve, mis ei kajasta tegelikku
majanduslikku sooritust või kajastab seda valesti, ei ole nõuetele vastav ei TuMS ega KMS
mõistes, mistõttu üksnes asjaolu, et ostja on mingi kauba saanud ning selle kohta on olemas
formaalselt nõuetekohane arve, ei anna vääramatult õigust sisendkäibemaksu maha
arvamiseks ega alust väiteks, et selle arve alusel tehtud väljamakse on ettevõtlusega seotud.
Nii TuMS kui KMS nõuetele vastava arvega on tegemist tingimusel, et see kajastab õigesti
reaalselt aset leidnud majandustehingu sisu, sh. tehingu pooli, tehingu eset jms. Tehingu
tegelikku majanduslikku sisu ei kajasta arve õigesti muuhulgas juhul, kui arvele müüjana
märgitud isik ei ole kauba või teenuse tegelik müüja. MKS § 83 lõikest 4 ning §-st 84 tulenevalt
on maksuhalduril õigus maksukohustuslas(t)e poolt mingil moel vormistatud tehingule anda
maksustamise seisukohast teistsugune iseloom ehk tsiviilõiguslik tehing ümber kvalifitseerida.
See tähendab, et kui tehingut tegelikult toimunud ei ole, ei saa sellel olla ka mingisuguseid
maksuõiguslikke järelmeid ning kui tehingu sisuks on majanduslikus mõttes midagi muud kui
see, mida maksukohustuslane kajastab oma raamatupidamisdokumentides, tuleb
maksustamisel raamatupidamisdokumente eirata ning arvutada maksukohustus nii, nagu see
oleks olnud, kui tehingut oleks raamatupidamisarvestuses kajastatud oma tegelikule
majanduslikule sisule vastavalt.

21. Käibemaksu osas on kohtupraktikas välja kujunenud seisukoht, et kui ilmneb, et kauba
kohta arve väljastanud isik ei ole kauba tegelik müüja, on ostjal siiski õigus selle arve alusel
sisendkäibemaksu arvestada, kui ta heauskselt ning oma ettevõtja hoolsuskohustust
nõuetekohaselt täites põhjendatult eeldas, et tegelikuks müüjaks on arve väljastanud isik.
Sellise eelduse aluseks saab olla see, et ostja ei teadnud ega pidanudki teadma, et müüjana
arvel märgitud isik pole tegelik müüja. Väljamakse tulumaksuga maksustamise eelduseks on
aga see, et ostja teadis või pidi teadma, et tegemist pole tegeliku müüjaga. Samuti on
kohtupraktikas asutud seisukohale, et kui üldjuhul tuleb ostja heausksust eeldada, siis see
eeldus ei laiene neile juhtumitele, kus maksuhalduril on põhjendatud kahtlus, et ostja on
osalenud maksupettuses. Maksupettuse konspiratiivse iseloomu tõttu võib seda otseselt
tõendavate asjaolude (nt. selge kokkuleppe olemasolu fiktiivsete arvete koostamise kohta või
see, et müüjale tasutud rahasummad jõudsid tagasi ostjani) tuvastamine olla praktiliselt
võimatu. Seetõttu piisab, kui maksuhaldur põhjendab oma kahtlust, et kontrollitav
maksukohustuslane on maksupettuses osalenud, et tema maksuarvestuse aluseks olevatel
raamatupidamisdokumentidel kajastatud tehinguid tegelikkuses toimunud ei ole ning ta pidi
olema sellest teadlik. Sellist kahtlust saab põhjendatuks pidada, kui maksuhaldurile
kättesaadavate tõendite pinnalt on eluliselt usutavam, et kaebaja pani toime maksupettuse,
kui see, et ta käitus ausalt. Sellisel juhul on maksukohustuslasel MKS § 150 lõikest 1 tulenevalt
kohustus tõendada, et maksusumma määrati valesti ehk esitada tõendid, mis maksuhalduri
kahtluse ümber lükkavad.

22. Käesoleval juhul ei ole vaidlust selles, et nii OÜ Worldline kui OÜ Euro Foodstock olid
maksuotsuses käsitletud arvete esitamise ajal registreeritud käibemaksukohustuslastena ning
viimase arved vastasid formaalselt KMS §-s 37 sätestatud nõuetele. Samuti pole vaidlust
selles, et OÜ Worldline on neil arvetel nimetatud kaubad saanud ning tasunud neil arvetel
näidatud summad pangaülekandega OÜ-le Euro Foodstock. Õigus on kaebajal ka selles, et
mitte ühtki otsest tõendit ei ole selle kohta, et OÜ Euro Foodstock tegevus oleks olnud kaebaja
või selle juhtide vahetu kontrolli all ega selle kohta et OÜ-le Euro Foodstock üle kantud
summad oleks mingis osas tagastatud kaebajale või kaebajaga seotud isikutele, samuti mitte
selle kohta, et Läti ja Leedu ettevõtjatelt oleks vaidlusaluse tatra ja hirsi tellimisega vahetult
tegelenud mõni kaebaja juht või töötaja.

23. Sellele vaatamata on maksuhaldur saadud tõendite pinnalt nähtuva asjaolude kogumi
põhjal toonud õigustatult välja põhjendatud kahtluse, et OÜ Euro Foodstock osales
vaidlusaluse kauba tarneahelas OÜ Worldline teadmisel fiktiivse vahelülina, et varjata
tegelikke tehinguid OÜ Worldline ning vastavalt UAB Galinta i partneriai, UAB Ekofrisa ning
SIA Gran&Food Logistic vahel ning saada seeläbi maksueelis, mis seisnes sisendkäibemaksu
lubamatus maha arvamises OÜ Euro Foodstock arvete alusel, ilma et kaebaja tegelikult sellele
sisendkäibemaksule vastavat käibemaksukohustust kaasa toonud tehinguid teinud ja
käibemaksu tegelikult tasunud oleks. Kaebaja eksib, väites, et maksuotsuses ei ole ette
heidetud teise tehingu varjamist. Maksuotsusest tuleneb üheselt mõistetavalt maksuhalduri
seisukoht, et tehingud OÜ-ga Euro Foodstock olid näilikud ning nendega varjati tegelikke
tehinguid, milleks oli kaebaja poolt OÜ Euro Foodstock arvetel nimetatud kaupade soetamine
Leedu ja Läti äriühingutelt. Samuti on maksuotsuse punktis 2.1.3 sõnaselgelt viidatud ka
selliste tehingute maksustamist käsitlevale MKS § 83 lõikele 4.

24. Vastuväites kontrollaktile (MTA lisa 077) ja kaebuses on kaebaja esitanud vastuväited
maksuotsuses välja toodud üksikute asjaolude suhtes ning eraldivõetuna võiksid mitmed neist
olla põhjendatudki. Nii näiteks on tõsi, et OÜ Euro Foodstock 2014. aasta majandusaasta
aruande esitamata jätmine ei saa otseselt tõendada 2014. aastal majandustegevuse
puudumist. Samuti polnud kaebajal seadusest tulenevat kohustust kontrollida müüja
registreeringut toidukäitlejate registris. Asjaolude kogum, mis annab aluse põhjendatud
kahtluseks maksupettuses osalemise kohta, ei kujuta endast aga üksikute tuvastatud
asjaolude summat, mille saaks välistada nende asjaolude ükshaaval ümber lükkamisega.
Asjaolude kogumi pinnalt tehtud järeldus võib õige olla ka juhul, kui ükski kogumi
moodustanud asjaoludest eraldivõetuna seda järeldust teha ei lubaks.

25. Käesoleval juhul õigustab maksupettuses osalemise kahtlust eeskätt see, et eluliselt on
ebausutav, et OÜ Worldline, olles ise sarnaste toidukaupade impordi-ekspordi alal kogenud
ettevõtja, soetas need kaubad sellealase olulise kogemuseta OÜ-lt Euro Foodstock, ilma et
oleks võimalik näha mistahes põhjusi, miks selline Eesti vahendaja kaudu Leedu ja Läti
äriühingutelt kauba soetamine oleks pidanud OÜ Worldline jaoks majanduslikult kasulik
olema. See, et OÜ Euro Foodstock polnud toidukäitlejana registreeritud, ei oleks eraldi
võetuna oluline probleem, küll aga näitab see üheselt, et tegemist ei olnud sellisele
majandustegevusele pühenduda soovinud ettevõtjaga ning ka tema varasemat vähest
kogemust silmas pidades tekib õigustatult küsimus, miks soetas kaebaja kaubad sellelt
äriühingult, kui tal ilmselgelt oleks võimalik olnud need soetada otse Lätist või Leedust, kus
tegutsevate ettevõtjate kontaktid kaebajal kas kindlasti olemas olid või mis oleks tal oma
kogemusele tuginedes igal juhul hõlpsalt leida võimalik olnud.

26. Tehingu selline majanduslik ebaloogilisus õigustab kahtlust selle tegelikus toimumises.
Kaebaja juhatuse liikmete E.E,i (MTA lisa 006) ja E.B,i (MTA lisa 013) seletustest nähtub, et OÜ-
l Worldline oli arvestatav kogemus toidukaupade impordi ja ekspordi valdkonnas nii teiste
Euroopa Liidu liikmesriikidega kui Ukraina ja Venemaaga. Seega võib eeldada, et kaebajal
endal oli piisavalt kontakte ning kogemusi tellimaks teda huvitavaid tooteid ilma täiendavaid
vahendajaid kasutamata ning vahendaja kasutamisega seotud lisakuludeta. Vaidlust pole
seejuures selles, et kaebaja oli vaidlusaluste kaupadega sarnaste kaupadega tehinguid teinud
muuhulgas UAB-ga Galinta ir partneriai, kellelt soetas osa kaebajale väidetavalt edasi müüdud
kaubast ka OÜ Euro Foodstock. Samuti nähtub toimikust, et kaebaja oli varem kaupu müünud
ka UAB-le Ekofrisa (MTA lisa 072), mistõttu ei saanud ka selle äriühingu majandustegevus olla
kaebajale võõras. Kaebaja ei ole välja toonud ühtki tõsiseltvõetavat põhjust, miks ei oleks ta
saanud neid kaupu soetada otse Leedu ja Läti äriühingutelt ning pidi neid hankima OÜ Euro
Foodstock kaudu. Iseenesest on tõsi, et osta võib kaupa ükskõik kellelt ning ükskõik, millistel
tingimustel, ent olukorras, kus valitud lahenduse tulemusena on võimalik saada lubamatu
maksueelis, on igati õigustatud küsimus sellise valiku muust majanduslikust otstarbekusest.
Arvestades OÜ Worldline varasemat kogemust ning tegevuse mahtu ei ole eluliselt usutav, et
kontrollitud perioodil ei oleks tal olnud võimalik soetada neid kaupu otse Leedu ja Läti
äriühingutelt, ent samas oli selline võimalus OÜ-l Euro Foodstock. Tõsiseltvõetav ei ole
seejuures kaebaja seletus, et Läti või Leedu müüjalt sai kauba osta see, kes esimesena jõudis.
Mitte ühestki tõendist ei nähtu, et OÜ Euro Foodstock oleks Läti ja Leedu ettevõtjatelt tellinud
kaupa omal initsiatiivil ning pakkunud seda kaebajale, vaid vastupidi, iga tarne algas kaebaja
poolse tellimusega, mispeale tellis OÜ Euro Foodstock nimel tegutsenud isik selle Läti või
Leedu ettevõtjalt. Selles olukorras ei saa OÜ Euro Foodstock kaudu kauba tellimise loogiliseks
seletuseks olla see, et Läti ja Leedu ettevõtjatel polnud võimalik kaebajale kaupa pakkuda,
kuna OÜ Euro Foodstock oli selle juba ära ostnud.

27. Nõustun maksuhalduri seisukohaga, et olulisel määral suurendab kahtlust kaebaja
ebaaususes see, et kaebaja seaduslikud esindajad varjasid kontrollimenetluse käigus OÜ
Worldline ning OÜ Euro Foodstock vaheliste suhete tekkimise asjaolusid. Nii E.E kui E.B
selgitustest (MTA lisad 006 ja 013) nende suhete tekkimise asjaolude kohta pidi jääma (ja jäigi)
üheselt mulje, et suhted algasid OÜ Euro Foodstock initsiatiivil ning OÜ Euro Foodstock oli see,
kes leidis E. E’ile ja E. B’ile täpselt teadmata asjaoludel OÜ Worldline. Need selgitused on
üheselt vastuolus OÜ Euro Foodstock varasema juhatuse liikme O.Š seletusega (MTA lisa 022),
millest nähtub üheselt, et kaebaja ja OÜ Euro Foodstock suhete tekkimise aluseks oli kaebaja
juhatuse liikme E.B’i ja OÜ Euro Foodstock osaniku A.R’i omavaheline tutvus, kusjuures tegelik
koostöö algas pärast OÜ Euro Foodstock käibemaksukohustuslasena registreerimist, ent oli E.
B’i ja A. R’i vahel kokku lepitud varem. Sõltumata sellest, kuidas täpselt hinnata O. Š väidet
"[P]igem nemad olid rohkem huvitatud koostööst," tuleneb O. Š seletusest selgelt, et OÜ Euro
Foodstock ei leidnud OÜ-d Worldline kuidagi juhuslikult internetist või tootepakendite kaudu,
nagu püüdsid maksuhaldurile väita kaebajate esindajad. Maksuhaldur on õigesti leidnud, et
kaebaja selline püüdlus tehingu tegelikke asjaolusid varjata, tekitab kahtluse tehingu tegelikus
toimumises. Kaebaja leiab ekslikult, nagu oleks maksuhaldur kuidagi eriliselt ette heitnud
tehingu tegemist tuttavatega. Seda ei ole maksuotsuses tehtud ega saagi teha: äri ajamine
ettevõtjate vahel, kelle juhid või töötajad on omavahel varasemast tuttavad, on täiesti
tavapärane ning eraldivõetuna ei anna alust mingiteks kahtlusteks. Küll aga õigustab kahtlust
see, kui ühe tehingu ühe poolega seotud isikud millegipärast püüavad varjata varasemat
tutvust tehingu teise poolega seotud isikutega, nagu see antud juhul vähemalt E. B,i puhul
ilmselgelt oli. O.Š seletuse usaldusväärsuses pole iseenesest põhjust kahelda ning
kohtumenetluses ei ole ka kaebaja vastu vaielnud sellele, et E. B ja A. R olid tuttavad ning
väidetav koostöö sai alguse sellest tutvusest tulenevalt. Samas ei saa kuidagi usutavaks
pidada, et tutvus A. Riga saanuks E. B,i jaoks maksuhaldurile seletusi andes olla asjaolu, mis
küsimusele vastates lihtsalt ununes.

28. Teiseks oluliseks asjaoluks, mis õigustab kahtlust kaebaja maksupettuses osalemises, on
vastuolud kauba saatedokumentide ning kauba vastuvõtmist puudutavate seletuste vahel.
OÜ-lt Euro Foodstock saadud dokumentide hulgas (MTA lisad 036 kuni 047) olevatel CMR-idel
on kauba vastuvõtmise kohta OÜ Euro Foodstock pitsatijäljend ja kellegi allkiri. Samasugused
pitsatijäljendid on ka rahvusvahelise infopäringuga Läti ja Leedu ettevõtjatelt saadud CMR-
idel (MTA lisad 058, 060 ja 062). Vaidlust ei ole selles, et kõigil juhtudel liikus kaup otse kaebaja
lattu, ilma et OÜ Euro Foodstock oleks seda vahepeal ladustanud, ümber või maha laadinud.
E. Bi (MTA lisa 013) ja A. T (MTA lisa 008) seletustest nähtuvalt saabusid veokid koos kaubaga
kaebaja lattu ning autojuht andis mõned dokumendid laotöötajale, mõned viis kontorisse.
Mitte ühestki tõendist ei nähtu, et OÜ Euro Foodstock esindaja oleks Läti ja Leedu ettevõtjatelt
saabunud kaupa vastu võtmas kaebaja laos. Seega tekib küsimus, kuidas said CMR-idele OÜ
Euro Foodstock pitsatijäljend ja selle ühingu nimel kauba vastuvõtmist kinnitav allkiri. Kõige
ilmsem seletus sellele on aga, et need pandi CMR-idele kaebaja laos või kontoris. Seda
järeldust kinnitavad kaupa vedanud transpordiettevõtjatelt UAB Svarina (MTA lisa 064) ja UAB
Smaragdis (MTA lisa 066) saadud teave. Esimene neist on kinnitanud, et kaup veeti aadressile
Kadaka tee 44 (kus asub kaebaja ladu), kus selle võttis vastu tundmatu OÜ Euro Foodstocki
töötaja. Teine neist väitis aga, et CMR tembeldati OÜ Euro Foodstock pitsatiga aadressil
Kadaka tee 44. Kuna kaebaja ei ole suutnud tõendada, et mõni OÜ Euro Foodstock töötaja või
juht oleks käinud kaebaja laos või kontoris kaupa vastu võtmas ja CMR-e allkirjastamas, on
ainus loogiline seletus, et vastav pitsat oli kaebaja valduses ning kauba võttis OÜ Euro
Foodstock nimel vastu mõni kaebajaga seotud isik. See viitab aga üheselt sellele, et OÜ Euro
Foodstock ei osalenud tehingute ahelas iseseisva ettevõtjana, vaid selle tegevus on
majanduslikus mõttes omistatav kaebajale, mis tähendabki, et tegelikud müügitehingud
toimusid kaebaja ja Leedu ning Läti ettevõtjate vahel.

29. Vastustaja on põhjendatult viidanud ka OÜ Euro Foodstock arvete numeratsioonis
esinenud ebakõlale. Kaebaja väitega, et tegemist oli vaid väheolulise ebatäpsusega, ei saa
nõustuda. Nimelt on maksuhaldur välja toonud, et kaebaja raamatupidamisarvestuses oli OÜ
Euro Foodstock 21. oktoobri 2014 arve numbriga 154-WL summas 25 704 eurot (MTA lisa
048). Arvet numbriga 155-WL kaebajal ei olnud. Küll aga oli sellise numbriga arve OÜ Euro
Foodstock poolt esitatute hulgas (MTA lisa 038). Samal ajal nähtub OÜ Euro Foodstock
pangakonto väljavõttelt (MTA lisa 052), et kaebaja on esmalt 21. oktoobril 2014 tasunud
42840 eurot, märkides selgitusse "arve 154-WL" ning 4. novembril 2014 teinud 8568 euro
suuruse ülekande selgitusega "arve 154-WL, 155 WL". Olukorras, kus kaebajal ei olnud ühtki
OÜ Euro Foodstock arvet numbriga 155-WL, on selline selgitus maksekorraldusel vähemalt
kahtlustäratav. Lisaks sellele on OÜ Euro Foodstock poolt esitatud dokumentatsioonis arve
154-WL näol tegemist ettemaksuarvega ning arve 155-WL on täpselt samas summas kui arve
154-WL, ent eelviidatud pangakonto kohaselt on kaebaja OÜ-le Euro Foodstock arvete 154-
WL (mis kaebajal oli olemas) ning arve 155-WL (mida kaebajal ei olnud) alusel kokku tasunud
51408 eurot, mis on sama palju kui OÜ Euro Foodstock dokumentatsioonis olevate arvete 154-
WL ja 155-WL summad kokku. Seega näib kaebaja olevat maksekorralduse selgituses viidanud
arvele, mida tal endal raamatupidamises ei olnud, küll aga tasunud sellel märgitud summa.
See asjaolu viitab sellele, et OÜ Euro Foodstock raamatupidamisdokumentide vormistamine
oli vähemalt osaliselt kaebaja kontrolli all, mis omakorda välistab OÜ Euro Foodstock
osalemise tehingute ahelas tegelikke majanduslikke sooritusi teinud iseseisva ettevõtjana.

30. Nõustuda ei saa kaebaja seisukohaga, et Läti ja Leedu ettevõtjatele tehtud päringute
vastused (MTA lisad 057, 059, 061) kinnitavad, et neilt soetas kauba OÜ Euro Foodstock. UAB
Ekofrisa (MTA lisa 057) nimetab kauba tellijana V. ning telefoninumbri xxxxxxx ja UAB Galianta
ir partneriai (MTA lisa 059) nimetab tehinguparteri kontaktisikuna Vera P täisnime ning samuti
juba eelviidatud telefoninumbri. Kuivõrd kõnealune number on muuhulgas V. P
kontaktnumbrina märgitud V. P suuliste seletuste protokollil (MTA lisa 018), ei saa ilmselt
vaidlust olla, et tegu on tema kasutuses oleva telefoniabonendiga. Samas nähtub eeltoodud
päringute vastustest, et Leedu ja Läti ühingud ei saanud V. P isikut tuvastada, sest tellimised
esitati telefoni teel. Seevastu V. P ise on maksuhaldurile antud suulistes seletustes (MTA lisa
021) sõnaselgelt kaupade tellimist eitanud. Seda, kas V. P neid tellimusi esitas või mitte, ei ole
tõsikindlalt võimalik välja selgitada. Ühtki väga selget põhjust, miks V. P oleks maksuhaldurile
seletusi andes valetama pidanud, välja tuua võimalik ei ole. Tema ei olnud OÜ Euro Foodstock
juhatuse liige ega muul moel selle ühingu tegevuse eest vastutav isik, seega ei olnud tal
ilmselgelt põhjust anda valeütlusi mingisugusest vastutusest vabanemise eesmärgil.
Arvestades aga juba eelpool toodud asjaolusid, mis viitavad sellele, et OÜ Euro Foodstock
tegevus oli kaebaja kontrolli all, on vähemalt sama tõenäoline kui see, et V. P neid tellimusi ei
esitanud, see, et nende tellimuste tegemise eitamine on kantud soovist varjata isikuid, kellelt
ta tegelikult vastavad suunised sai. Oluliselt vähemtõenäoliseks tuleb pidada aga seda, et V. P
tegutses tegelikult OÜ Euro Foodstock seaduslikult esindajalt saadud juhiste alusel, tellis
kaupu ja korraldas nende edasimüüki kaebajale, ent hiljem asus seda eitama, ilma, et tal endal
mingit vastustust põhjust karta oleks olnud.

31. Kaebajal on õigus selles, et iseenesest ei saaks kauba ostjale ette heita müüja tegevusega
seotud asjaolusid. Samas ei saa maksupettuse kahtluse korral neist asjaoludest ka mööda
vaadata. Kõrvutades ülaltoodud asjaolud, mis viitavad sellele, et Läti ja Leedu ettevõtjatelt
kaupade soetamine toimus tegelikult kaebaja kontrolli all, OÜ Euro Foodstock
käibemaksukohustuslaste registrist kustutamisega ning asjaoluga, et kontrollimenetluse
käigus vältis vaidlusaluste tehingute ajal OÜ Euro Foodstock juhatuse liikmeks olnud K.N.
maksuhalduri küsimustele vastamist ega andnud tehingu asjaolude kohta selliseid selgitusi,
mida saaks käsitada tehingute toimumise usaldusväärse kinnitamisena, suureneb veelgi
veendumus, et OÜ Euro Foodstock tegevus ei olnud suunatud reaalsele majandustegevusele
ning see äriühing ei olnud kaebajale oma arvetel nimetatud kaupade müüjaks. Iseenesest õige
on kaebaja selgitus, et tehingute katkemine pärast müüja käibemaksukohustuslaste registrist
kustutamist on majanduslikult loogiline, ent see ei seleta kuidagi seda, miks üldse kaebaja OÜ-
ga Euro Foodstock selliseid tehinguid teha soovis. O. Š seletus, et E. B,i ja A. R,i vahel oli
kokkulepe sõlmitud varem, ent tehingute algus ootas OÜ Euro Foodstock
käibemaksukohustuslasena registreerimist, õigustab eeskätt kaebaja ning OÜ Euro Foodstock
varasemate kogemuste ja majandustegevuse erinevust silmas pidades järeldust, et kõnealune
kokkulepe ei seisnenud mitte kaupade hankimises, vaid maksupettuse toime panemises ehk
sammude astumises mulje jätmiseks, et Läti ja Leedu äriühingutelt soetab kaubad OÜ Euro
Foodstock ja müüb need edasi kaebajale.

32. Kaebuses esitatud muud etteheited seoses maksuhalduri poolt tuvastatud üksikute
asjaoludega on samas, mis vastuväites kontrollaktile ning maksuotsuse punktis 3
"Ärakuulamisõiguse tagamine" piisava põhjalikkusega käsitletud ning kuivõrd nõustun seal
esitatud põhjendustega, ei ole vajalik nende kohtuotsuses kordamine. Sealhulgas on
maksuhaldur iseenesest õigustatult välja toonud ebakõlad OÜ Euro Foodstock viimaste arvete
kuupäevades ja numeratsioonis ning leidnud põhjendatult, et muude kaebaja aususes kahtlust
äratavate asjaolude kõrval on pigem eluliselt usutav, et OÜ Euro Foodstock raamatupidamine
oli tegelikult kaebaja kontrolli all ning kuivõrd OÜ Euro Foodstock käibemaksukohustuslaste
registrist kustutamine toimus ilmselt ootamatult varem kui arve nr 164-WL esemeks olev kaup
kaebajani jõudis (ehk käive toimunuks loeti), oli eeskätt kaebaja huvides selle arve
vormistamine varasema kuupäevaga, et vähemalt arve kuupäev jääks aega, mil müüja oli
käibemaksukohustuslane ning käibe toimumine pärast müüja käibemaksukohustuslaste
registrist kustutamist poleks kohe märgatav. See on eluliselt usutavam kui võimalus, et
tegemist oli lihtsalt müüja eksitusega arvete numereerimisel, mida ka kaebaja tähele ei
pannud, eriti olukorras, kus kaebajale esitatud arved olid üldiselt järjekorras ning kandsid
numeratsioonis ilmselt kaebajale viitavat lisatähist "WL".

33. Asjassepuutuvaks ei saa pidada kaebaja väiteid hoolsuskohustuse ulatuse ja selle täitmise
kohta, sest vaidlustatud maksuotsuse aluseks ei ole ostja poolt hoolsusnõuete täitmata
jätmine, vaid ostja maksupettuses osalemine. Seega pole iseenesest oluline, et kaebaja ei
kontrollinud V.P volitusi või seda, kas OÜ Euro Foodstock on toidukäitlejate registrisse kantud.
Nende asjaolude kontrollimise vajalikkus võiks kõne alla tulla, kui maksuhaldur oleks leidnud,
et selliste kohustuste rikkumine viis kaebaja lubamatule eksiarvamusele müüja isiku osas.
Antud juhul see nii ei olnud, maksuhaldur ei heida ette mitte hoolsuskohustuse rikkumist, vaid
maksupettuses osalemist.

34. Halduskohtumenetluse seadustiku § 108 lg 1 kohaselt kannab menetluskulud pool, kelle
kahjuks otsus tehti. Kaebuse rahuldamata jätmisega on otsus tehtud kaebaja kahjuks. Kuna
vastustaja ei ole kohtult taotlenud enda kasuks menetluskulude väljamõistmist, jäävad
menetlusosaliste kulud nende endi kanda.


/allkirjastatud digitaalallkirjaga/
Kristjan Siigur
kohtunik

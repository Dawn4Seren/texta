                          KOHTUMÄÄRUS
 Kohus                                   Tartu Ringkonnakohus
 Määruse tegemise aeg ja koht            5. september 2016, Tartu (kirjalik menetlus)
 Kriminaalasja number                    1-13-11076
 Kohtukoosseis                           Tiit Lõhmus, Mati Kartau, Aarne Sarjas


 Vaidlustatud kohtulahend                Viru Maakohtu (Jõhvi kohtumaja) 10. augusti 2016
                                         määrus süüdimõistetu Andrei Oskolkovi vangistusest
                                         tingimisi enne tähtaega elektroonilise valve alla
                                         vabastamata jätmise kohta
 Kaebuse esitaja ja kaebuse liik         süüdimõistetu   Andrei     Oskolkov            (isikukood
                                         36712222233), määruskaebus
RESOLUTSIOON
   1. Viru Maakohtu 10. augusti 2016 määrus jätta muutmata.
   2. Süüdimõistetu Andrei Oskolkovi määruskaebus jätta rahuldamata.

Edasikaebamise kord
KrMS § 384 lg 2 ja § 387 lg 1 kohaselt võib määrusele esitada määruskaebuse Tartu
Ringkonnakohtu kaudu Riigikohtule prokuratuur, advokaadist kaitsja või advokaadi
vahendusel teised kohtumenetluse pooled 15 päeva jooksul, alates päevast, mil isik sai
vaidlustatud määrusest teada või pidi teada saama.

Asjaolud ja menetluse käik
1. Viru Maakohtu 12.12.2013 kohtuotsusega karistati Andrei Oskolkovit KarS § 184 lg 2 p-de
1, 2 järgi 6 aasta vangistusega; KarS § 418 lg 1 järgi 6 kuu vangistusega ja KarS § 414 lg 1 järgi
3 kuu vangistusega.
KarS § 64 lg 1 alusel, lugedes kergema karistuse kaetuks raskeima karistusega, mõisteti
A. Oskolkovile liitkaristuseks 6 aastat vangistust. Karistuse kandmise aja algus 27.06.2013 ja
lõpp 27.06.2019.

Maakohtu määrus
2. Viru Maakohtu 10.08.2016 määrusega jäeti A. Oskolkov vangistusest tingimisi ennetähtaega
elektroonilise valve kohaldamisega vabastamata.
2.1. Süüdimõistetu on 9 korral kriminaalkorras karistatud. Maakohus leiab aga, et isiku
varasemad karistused ei ole süüdimõistetu puhul täitnud eesmärki, kuna ta pole neist järeldusi
teinud ega hoidunud uute süütegude toimepanemisest. Maakohus on veendumusel, et ei ole
usutav, et karistus oleks isiku puhul täitnud piisavalt püstitatud ülesannet ning et isik hakkaks
vabaduses õiguskuulekalt elama.


                                                1
2.2. Maakohus luges positiivseks, et A. Oskolkov osales sotsiaalprogrammis Eluviistreening
ning läbis OÜ Corrigo taasühiskonnastavad tegevused, samuti on ta omandanud riigikeele A2
tasemel ja õppis keevitaja eriala. Märkimist väärib ka asjaolu, et isikul puuduvad kehtivad
distsiplinaarkaristused.    Maakohus       hindas     positiivselt isiku    head    käitumist
kinnipidamisasutuses, mis iseloomustab asjaolu, et kinnipidamisasutus mõjub isikule
distsiplineerivalt ja avaldab positiivset mõju. Isikul on vabanemisel olemas elukoht aadressil
XXX . Ema andis nõusoleku süüdimõistetu asumiseks ja elektroonilise valveseadme
paigutamiseks nimetatud aadressile. Ennetähtaegse vabanemise korral on isikul olemas
garanteeritud töökoht. Isiku lähivõrgustik koosneb elukaaslasest, emast ja tütrest. Tal on
kriminaalse taustaga tuttavaid, kuid soovib hoiduda nendega suhtlemast.
2.3. Arvestades süüdimõistetu poolt toimepandud kuriteo asjaolusid (isik pani toime
narkokuriteo), korduvaid karistusi, ei ole maakohtu hinnangul kinnipeetava tingimisi enne
tähtaega vangistusest vabastamine elektroonilise valve alla õigustatud ja oleks liialt ennatlik.
Maakohus on seisukohal, et süüdimõistetu puhul, kes on 9 korda kriminaalkorras karistatud, ei
ole alust arvata, et uue kuriteo toimepanemise risk oleks madal.
Maakohus on veendumusel, et võimaluse tekkimisel eiraks süüdimõistetu ühiskonnas
kehtestatud reegleid. Samuti oli vabaduses isiku suhtlusringkonnas kriminaalkorras karistatud
isikuid, kellega süüdimõistetu võib taas suhtlema hakata ning mida kohus arvestab kui
potentsiaalset ohtu uute kuritegude toimepanemisel.

Määruskaebus
3. Viru Maakohtu määruse peale esitas määruskaebuse süüdimõistetu, kes palub maakohtu
määruse uuesti üle vaadata ja vabastada ta ennetähtaegselt elektroonilise valve alla. Kohtul
tuleks arvestada, et tema kroonilised haigused on halvendanud tema tervislikku seisundit
viimase 3 aasta jooksul, kuna Viru Vangla ei ole taganud talle vajalikku ravi ja protseduure.
A. Oskolkov toob välja, et ta on läbinud kõik sotsiaalprogrammid ja rehabiliteerivad tegevused
ning on omandanud riigikeele. Lisaks viibib ta avavanglas. Vabanemisel soovib ta olla
õiguskuulekas.

Ringkonnakohtu poolt tuvastatud asjaolud ja järeldused
4. Ringkonnakohus nõustub maakohtu määruses toodud seisukohtadega ja leiab, et
A. Oskolkovi vangistusest tingimisi ennetähtaegne vabastamine elektroonilise valve
kohaldamisega ei ole põhjendatud ning selle põhjendatusele ei viidata ka esitatud
määruskaebuses.
5. Ringkonnakohus on seisukohal, et süüdimõistetu määruskaebus ei anna alust maakohtu
määruse tühistamiseks, kuna maakohtu otsustus jätta A. Oskolkov enne tähtaega elektroonilise
valve kohaldamisega vangistusest vabastamata, tuginedes tema poolt toime pandud kuriteo
iseloomule, mõistetud karistusele ja isikust tulenevatele asjaoludele, oli põhjendatud ning
põhjalikult analüüsitud. Maakohus on lähtunud konkreetselt süüdimõistetust ja tema poolt
toimepandud süüteost, analüüsides A. Oskolkovi suhtes esinevaid nii positiivseid kui ka
negatiivseid asjaolusid. Arvestades, et süüdimõistetut on kriminaalkorras karistatud 9-l korral,
ta on viibinud vangistuses 7-l korral, ei ole usutav, et süüdimõistetu on just nüüd valmis oma
käitumist kardinaalselt muutma.
Ringkonnakohus sarnaselt maakohtuga leiab, et ei esine selliseid asjaolusid kogumis, mis
tingiksid A. Oskolkovi ennetähtaegse vabastamise. Käesoleval juhul tulenevalt asjaolust, et isik
ei saa aru ühiskonnas kehtivatest normidest, st ta on korduvalt toime pannud kuritegusid ja ei
ole usutav, et katseaeg mööduks süüdimõistetul edukalt, kuna eelnevad karistused ei ole talle
mõju avaldanud. Puudub veendumus, et käesolev karistus oleks oma eesmärgid täitnud.


                                               2
Üksnes kinnipeetava tervislik seisund ei ole aluseks süüdimõistetu ennetähtaegseks
vabastamiseks. Tervisliku seisundi tõttu vabastamist reguleerib KrMS § 425. Lisaks puuduvad
igasugused viited sellele, et A. Oskolkovil ei ole vangistuses võimalik saada vajalikku ravi.
6. Eeltoodud põhjustel ja juhindudes KrMS §-st 390 ja § 337 lg 1 p-st 1 tuleb jätta Viru
Maakohtu 10.08.2016 määrus muutmata ning süüdimõistetu määruskaebus rahuldamata.




       /allkiri/                    /allkiri/                    /allkiri/
       Tiit Lõhmus                  Mati Kartau                  Aarne Sarjas




                                             3

                             KOHTUMÄÄRUS
 Kohus                                  Tartu Ringkonnakohus

 Määruse tegemise aeg ja koht           4. veebruar 2016, Tartu (kirjalik menetlus)

 Kriminaalasja number                   1-14-8487

 Kohtukoosseis                          Maarika Kuusk, Aarne Sarjas, Mati Kartau

 Vaidlustatud kohtulahend               Tartu Maakohtu (Viljandi kohtumaja) 12. jaanuari 2016
                                        määrus süüdimõistetu vangistusest tingimisi enne tähtaega
                                        vabastamata jätmise kohta
 Kaebuse esitaja ja kaebuse liik        Süüdimõistetu    Linnar          Tverdohleb        (isikukood
                                        38505016037), määruskaebus


RESOLUTSIOON

1.     Tartu Maakohtu 12. jaanuari 2016 määrus jätta muutmata.
2.     Määruskaebus jätta rahuldamata.

Edasikaebamise kord: KrMS § 384 lg 2 ja § 387 lg 1 kohaselt võib määrusele esitada määruskaebuse
Tartu Ringkonnakohtule prokuratuur, advokaadist kaitsja või advokaadi vahendusel teised
kohtumenetluse pooled viieteistkümne päeva jooksul alates päevast, mil isik sai vaidlustatud määrusest
teada või pidi teada saama.

ASJAOLUD JA MENETLUSE KÄIK

1.     Linnar Tverdohleb on süüdi mõistetud Tartu Maakohtu Viljandi kohtumaja 25. jaanuari 2005.
a otsusega KarS § 114 p 5 ja § 199 lg 2 p-de 4,7,8 järgi. Teda karistati vangistusega 13 aastat, mida
suurendati KarS § 65 lg 2 alusel Tartu Maakohtu Viljandi kohtumaja 26. augusti 2003 otsusega
mõistetud karistuse ärakandmata osa võrra. Liitkaristuseks mõisteti 14 aastat 6 kuud vangistust, mille
hulka arvestati eelvangistus. Karistuse kandmise aja alguseks loeti 24. november 2003. Vangistuse
lõpptähtaeg on 23. mai 2018.

2.     Tartu Maakohtu 12. jaanuari 2016 määrusega jäeti L. Tverdohleb tingimisi enne tähtaega
vangistusest vabastamata. Kohus leidis, et puuduvad asjaolud, mis võimaldaksid raske isikuvastase
kuriteo toime pannud isiku vangistusest tingimisi ennetähtaegselt vabastada. Kohus leidis, et ehkki
L. Tverdohlebi käitumises on vangistuse jooksul aset leidnud mitmed positiivsed muutused (kahetseb
toimepandud tegu, kehtivad distsiplinaarkaristused puuduvad), ei võimalda teda praegusel ajal
vabastada kuriteo raskus. L. Tverdohlebi on korduvalt kriminaalkorras karistatud ja ta on ka varem
kandnud karistust vangistuses, ent jätkanud kuritegude toimepanemist. Viimase kuriteo pani ta toime
katseajal. Kohtul ei tekkinud veendumust, et karistus on oma eesmärgi täitnud ja kinnipeetav on
võimeline jätkama elu kuritegusid toime panemata ning kriminaalhoolduse nõudeid täites.
Kokkuvõtlikult leidis kohus, et L. Tverdohlebi isikut, tema varasemat elukäiku ja eeldatavat käitumist
vabaduses arvestades ei oleks tema tingimisi enne tähtaega vabastamine piisavalt põhjendatud.

3.     Edasikaebuses taotleb L. Tverdohleb maakohtu määruse tühistamist ja enda tingimisi
ennetähtaegset vabastamist.

Ta toob välja Tallinna Ringkonnakohtu seisukoha asjas nr 3-13-1195, p 10, mis puudutab individuaalse
täitmiskavaga seonduvat. Samuti osundab määruskaebuse esitaja enda asjas tehtud lahendis (30
oktoober 2014) tuvastatud L. Tverdohlebi positiivselt iseloomustavatele asjaoludele (kehtivate
distsiplinaarkaristuste puudumine, taasühiskonnastavates tegevustes osalemine). Ta lisab, et on alates
1. novembrist 2015 kuni 31. jaanuarini 2016 määratud majandustöödele, milles ka praegu osaleb. L.
Tverdohleb on osalenud kõikides individuaalse täitmiskavaga talle määratud tegevustes ning selles
püsitatud eesmärgid on täidetud. Praeguseks ajaks on jäänud täitmata veel kaks eesmärki: vestlused
inspektor-kontaktisikuga ja vabanemiseelne nõustamine.

L. Tverdohleb rõhutab, et on alates täisealiseks saamisest viibinud üle 12 aasta kinnises vanglas ning
palub võimalust ühiskonda naasmiseks. Praegusel hetkel tegeleb vangla vaid tema eraldamisega
ühiskonnast, mingeid muid eesmärke kinnipidamisel ei ole. L. Tverdohleb märgib, et
kriminaalhooldusametnik M.S. on temaga läbi viinud vanglasisese vestluse, kus toimus ka
vabanemiseelne nõustamine. Nimetatud ametnik on nõus olema L. Tverdohlebi tugiisikuks ka
vabanemisel.

L. Tverdohleb märgib, et tal on vabanedes elu- ja töökoht ning ka tema vabanemisfond on täis.
Määruskaebuse esitaja rõhutab, et on pidanud oma noore elu veetma vangistuses, ajal mil tema
eakaaslastel on kodud, pere, lapsed ja koht ühiskonnas. Ta on oma elu igati analüüsinud, mõistnud,
kahetsenud ja tundnud hingepiina, kuid mõistnud, et olnut olematuks ei tee. L. Tverdohleb soovib järk-
järguliselt taasühiskonnastuda.

Arvestama peaks, et uue kuriteo riskiprotsendi arvestab arvuti programm. Kui ainult sellest lähtuda,
siis nähtavasti ei osutukski L. Tverdohlebi vabastamine võimalikuks, kuna mingil põhjusel aastatega
riskiprotsent suureneb.

L. Tverdohleb saab aru, et tingimisi ennetähtaegne vabastamine on kohtu kaalutlusotsus. Samas palub
ta arvestada, et kuriteo pani ta toime noorukieas, ta on püüdnud vangistuse vältel taasühiskonnastuda
ja võtnud osa kõigist Tartu Vangla poolt pakutavatest programmidest. Kriminaalpoliitiliselt ei ole hea,
kui isik vabaneb karistuse lõppemisel ilma toe ja järelevalveta.

RINGKONNAKOHTU SEISUKOHT JA PÕHJENDUSED

4.     Tartu Ringkonnakohus, kaalunud L. Tverdohlebi määruskaebuses esile toodud argumente,
jätab kaebuse rahuldamata ja vaidlustatud kohtumääruse muutmata. Oma seisukohta põhjendab
kriminaalkolleegium järgmiselt.

5.     Lugedes L. Tverdohlebi määruskaebust, nähtub sellest, et ta on oma kuritegelikku minevikku
kahetsenud ning soovib vabanedes elada täisvääruslikku elu. Vangistuse jooksul on L. Tverdohleb
osalenud mitmetes sotsiaalprogrammides „Sotsiaalsete oskuste treening“, „Tundekasvatus“, „Usk ja
teadmine“ ja „Agressiivsuse asendamise treening“, samuti tegelenud üldhariduse omandamisega,
läbinud keevitaja kutseõppe ja osaleb ka majandustöödel. L. Tverdohleb leiab, et tema kinnipidamine
ei kanna enam karistuse eesmärke, sest individuaalse täitmiskava on ta sama hästi kui läbinud.

6.      Ringkonnakohus leiab, et p-s 5 välja toodud asjaolud on kaalukad ennetähtaegse vabastamise
küsimuse vaagimisel. Kahtlemata on isikule koostatud täitmiskava suunatud tema hilisema eduka
resotsialiseerimise eesmärkide parimale realiseerumisele. Samas aga ei saa L. Tverdohlebi käitumist
                                                  2
vangistuses pidada läbinisti positiivseks, sest vangla iseloomustuse (tl 59) kohaselt on süüdimõistetul
kaks kehtivat distsiplinaarkaristust korraldusele mitteallumise ja keelatud eseme omamise eest.

7.      Võtmeküsimuseks on käesoleval juhul see, kas isiku, kes on üldiselt vangistuses käitunud
positiivselt (vaatamata distsiplinaarkaristuste olemasolule) ja kes kahetseb tehtut, saab jätta tingimisi
ennetähtaegselt vabastamata arvestades kuriteo asjaolusid, süüdlase isikut ja tema vabanemisjärgset
eeldatavat käitumist. Apellatsioonikohus leiab, et maakohtu määrus on selles osas kaalutletud ja
põhjendatud. Nimelt ei ole karistuse eesmärgiks üksnes selle individuaalne õigustus, vaid ka ühiskonna
arusaam õiglasest karistusest. Seetõttu on kohtul isegi olukorras, kus isik ise on oma süüd kahetsenud
ja seda ka oma käitumisega väljendanud, õigus jätta raske kuriteo toimepanemise asjaolusid arvestades
ta tingimisi ennetähtaegselt vabastamata. Kohus on arvestanud ka L. Tverdohlebi varasemat eluviisi,
mis on kuritegelikult aktiivne ning ka kuritegude raskusastmelt ja liigilt muutunud raskemaks, ning
sedastanud, et isiku tingimisi enne tähtaega vabastamine ei ole piisavalt põhjendatud. Ringkonnakohus
märgib, et kuivõrd kohtul on õigus jätta nimetatud asjaoludele tuginevalt isik tingimisi ennetähtaegselt
vabastamata, siis on maakohtu määrus seaduslik ja põhjendatud.

8.     Eeltoodust tulenevalt ja juhindudes KrMS §-st 390 ja § 337 lg 1 p-st 1 jätab ringkonnakohus
vaidlustatud kohtumääruse muutmata ja määruskaebuse rahuldamata.


 /allkiri/                                      /allkiri/                                   /allkiri/
Maarika Kuusk                                  Aarne Sarjas                                Mati Kartau




                                                   3

                                 K O H T U O T S U S
                                       Eesti Vabariigi nimel
                                           resolutiivosa
                                                                                          1-15-9888
05. veebruaril 2016.a.
Tallinnas, Liivalaia kohtumaja
Harju Maakohus koosseisus kohtunik Karin Olentšenko, sekretäri Maris Karna ja tõlgi Maria
Azman juuresolekul, prokuröri Rainer Amur ja kaitsja adv. Alar Neiland osavõtul arutas avalikul
kohtuistungil lühimenetluses kuriteoasja
Mykhailo Nesterchuk, ik 34004120345, emakeeleks Ukraina keel/valdab vene keelt, Ukraina
kodanik, põhiharidusega, elukoht: XXX, pensionär, kriminaalkorras ja väärteokorras karistamata -
- süüdistuses KarS § 423 lg 1 järgi.

Süüdistus
Mykhailo Nesterchuk’i süüdistatakse selles, et tema 22.12.2014 kella 12.45 ajal juhtis
mootorsõidukit (veoautot) Renault Premium registreerimismärgiga 336 MGK koos haagisega
General Trailers registreerimismärgiga XXX, liikudes Harjumaal Saku vallas Tallinna Ringteel
suunaga Saue poolt Luige suunas. Mykhailo Nesterchuk, liikudes Tallinna Ringteel, oli kohustatud
enne sõidu alustamist veenduma sõiduki korrasolekus /LS § 33 lg 2 p 2/; pidi olema hoolsam ja
ettevaatlikum ning tagama liikluse sujuvuse, et vältida ohtu ja kahju tekitamist /LS § 14 lg 2/;
talvisel ajal tee- ja ilmaolusid arvestama ja sellega seoses vähendama kiirust ning kohandama selle
olukorrale vastavaks, arvestama tee seisundiga /libe ja lumine tee s.h teepeenrad/, teeoludega
/lumelörtsine teekate/, ilmastikutingimustega /lumesadu/ ja muude liiklusoludega /vastu liikuva
lumesahaga/, et ta suudaks seisma jääda sõiduki eespoolse nähtavusulatuse piires ning sellise
takistuse ees, mida juht pidi ette aimama nagu tee libedus talvisel ajal lumesajus /LS § 50 lg 3 p 1,
2/. Mykhailo Nesterchuk jättis need liiklusseadusest tulenevad kohustused täitmata ning sõiduki
kiiruse olukorrale vastavaks kohandamata, nägi et talle liigub vastu lund lükkav lumesahk, mis
osaliselt oli ka tema sõidurajal, jätkas Tallinna Ringtee 21. km-l kiirust vähendamata mootorsõiduki
juhtimist, liikus paremate ratastega libedale ja lumisele teepeenrale, kus kaotas haagise rehvide
nõuetele mittevastavuse tõttu mootorsõiduki üle juhitavuse ning kaldus vastassuunavööndisse otsa
lumesaha järgi ning omas suunavööndis liikuvale mootorsõidukile (veoautole) Mercedes-Benz
Actros registreerimismärgiga XXX, mida juhtis XXX. Mootorsõidukit paiskusid kokkupõrke
tulemusel teelt välja. Liiklusõnnetuse tagajärjel hukkus mootorsõidukit Mercedes-Benz juhtinud
XXX.
Mykhailo Nesterchuk rikkus ettevaatamatusest järgmisi liiklusnõudeid: LS § 14 lg 2 /iga liikleja
peab järgima liiklusalaste õigusaktide nõudeid, olema liikluses hoolikas ja ettevaatlik ning tagama
liikluse sujuvuse, et vältida ohtu ja kahju tekitamist/; § 33 lg 2 p 2 /juht on kohustatud enne sõidu
alustamist veenduma sõiduki korrasolekus ja jälgima seda teel olles/; § 50 lg 3 p 1, 2 /juht peab
kohandama oma sõiduki kiiruse olukorrale vastavaks, kuid ei tohi ületada suurimat lubatud kiirust.
Juht peab sõidukiiruse valikul arvestama oma sõidukogemust, teeolusid, tee ja sõiduki seisundit,
veose iseärasusi, ilmastikutingimusi, liikluse tihedust ning muid liiklusolusid, et ta suudaks seisma
jääda sõiduki eespoolse nähtavusulatuse piires ning teel oleva sellise takistuse ees, mida juht pidi
ette aimama. Juht peab vähendama kiirust ning vajaduse korral seisma jääma, kui tingimused seda
nõuavad, eriti siis, kui nähtavus on halb/.

Mykhailo Nesterchuk pani toime KarS § 423 lg 1 järgi kvalifitseeritava kuriteo s.o mootorsõiduki
juhi poolt liiklusnõuete rikkumise ettevaatamatusest, kui sellega on põhjustatud inimese surm.
Juhindudes KrMS §-dest 175, 179, 180; 238 lg.2, 306, 309 lg.3, 310 lg 1, 315 lg 4, 318, 319 kohus
                                            o t s u s t a s:

Süüdi tunnistada Mykhailo Nesterchuk KarS § 423 lg 1 järgi ja põhikaristuseks mõista vangistus
1 aasta.
KrMS § 238 lg 2 kohaselt vähendada Mykhailo Nesterchukile mõistetavat põhikaristust 1/3 võrra
ning lõplikuks põhikaristuseks mõista vangistus 8 kuud.
KarS § 73 lg 1 ja 3 alusel vangistust täielikult ei pöörata täitmisele, kui Mykhailo Nesterchuk ei
pane 2 (kahe) aastase katseaja jooksul toime uut tahtlikku kuritegu.
KarS § 78 p 1 kohaselt on katseaja alguseks 05.02.2016.a.

KarS § 50 lg.1 p.1 alusel lisakaristusena võtta Mykhailo Nesterchuk’lt ära mootorsõiduki juhtimise
õigus 8 (kaheksa) kuuks.
LS § 127 alusel on Mykhailo Nesterchuk kohustatud viie tööpäeva jooksul otsuse jõustumisest
arvates loovutama juhiloa Maanteeametile.

KrMS § 310 lg 1 ja VÕS § 134 lg 3 alusel Rita Limmarti tsiviilhagi jätta rahuldamata.

KrMS § 180 lg 1, § 175 lg 1 p-de 3,4,6 ja 9 ning § 179 lg 1 p 2 alusel välja mõista Mykhailo
Nesterchuklt riigieelarve tuludesse menetluskulud: süüdimõistva kohtuotsusega kaasnev sundraha
645 eurot, kaitsjatasu 336 eurot, sõiduki teisaldamise kulud 360 eurot ja ekspertiisitasu 846 eurot.
Menetluskulud tasuda 12 kuu jooksul alates kohtuotsuse jõustumisest Maksu- ja Tolliameti
arveldusarvele EE351010052031000004 SEB Pank, EE502200221014193355 Swedbank,
EE873300333499990003 Danske Bank või EE401700017002872300 Nordea Pank.
KrMS § 159 lg 3 alusel makseinfo menetluskulude tasumiseks lisatakse kohtuotsusele eraldi
dokumendina. Kriminaalmenetluse kulude tasumiseks vajalik makseinfo koos viitenumbri ja
selgitusega tehakse avalikult teatavaks ka kohtu kantselei kaudu ja kättesaadavaks e-toimiku
süsteemi kaudu koos lahendiga. Kui rahalised nõuded ei ole täies ulatuses tähtaegselt tasutud,
suunatakse nõuded täitemenetluse läbiviimiseks kohtutäiturile täitemenetluse seadustikus sätestatud
korras ning süüdimõistetul tuleb kanda ka kohtuotsuse täitmisega seonduvad kulud.

Kohtuotsusele võib esitada apellatsiooni, teatades Harju Maakohtule apellatsiooniõiguse kasutamise
soovist 7 päeva jooksul alates kohtuotsuse kuulutamisest ning esitades Tallinna Ringkonnakohtule
apellatsiooni 15 päeva jooksul alates päevast, mil kohtumenetluse poolel on võimalik kohtus
tutvuda kohtuotsusega ning vahistatud süüdistataval või tema kaitsjal kohtuotsuse koopia
kätteandmisele järgnevast päevast 15 päeva jooksul.
Kohtuotsuse resolutiivosa kuulutati 05.02.2016.a. Kui on esitatud apellatsiooniteade, siis
koostatakse kohtuotsus tervikuna ja see on kohtumenetluse pooltele kohtus kättesaadav
apellatsiooniteate esitamisest 15 päeva pärast.

Kohtunik
/allkirjastatud digitaalselt/




                                                                                                    2

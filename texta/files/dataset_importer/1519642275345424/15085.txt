                        KOHTUMÄÄRUS
Kohus                              Tartu Maakohus
Määruse tegemise aeg ja koht       19. mai 2016, Tartu kohtumaja

Kriminaalasja number               1-09-2000
Kohtunik                           Rutt Teeveer
Kohtuistungi sekretär              Helju Rebane
Tõlk                               Natalia Tselikova
Prokurör                           Lõuna Ringkonnaprokuratuuri abiprokurör Meelis Juursoo
                                   (istungil ei osalenud)
Kriminaalasi                       Roman Karavainikovi süüdistus KarS § 113 järgi
Menetlustoiming                    Roman Karavainikovi tingimisi enne tähtaja lõppemist
                                   vangistusest vabastamise otsustamine
Süüdimõistetu                      Roman Karavainikov (isikukood 38112270271; elukoht
                                   vabanemisel XXXX
Kaitsja                            riigi õigusabi korras vandeadvokaat Rein Napa

RESOLUTSIOON
Jätta Roman Karavainikov temale Harju Maakohtu 20.05.2009 otsusega kriminaalasjas
nr 1-09-2000 mõistetud vangistuse kandmiselt tingimisi enne tähtaega vabastamata.
Välja mõista Roman Karavainikovilt riigi tuludesse riigi õigusabi korras määratud
kaitsjale makstud tasu 72 (seitsekümmend kaks) eurot.
Makseinfo
Riigi kasuks välja mõistetud menetluskulud tuleb tasuda Maksu- ja Tolliameti arvelduskontole
nr EE351010052031000004 (SEB Pank AS) või arvelduskontole nr EE502200221014193355
(Swedbank AS) või arvelduskontole nr EE401700017002872300 (Nordea Bank Finland PLC
Eesti filiaal) või arvelduskontole nr EE873300333499990003 (Danske Bank AS Eesti filiaal),
märkides viitenumbri 99916700037591 ning selgituseks kohustatud isiku nime, kohtuasja
numbri ning makse liigi.
Vastavalt KrMS § 417 lg-le 2 ja §-le 423 on menetluskulude tasumiseks aega 1 (üks) kuu alates
kohtulahendi jõustumisest (tasumise tähtaeg 04.07.2016). Eelnimetatud tähtajaks
menetluskulude tasumata jätmise korral pööratakse kohtumäärus menetluskulude osas
sundtäitmisele täitemenetluse seadustikus ettenähtud korras. Täitemenetlusega kaasnevad
täitemenetluse kulud, mis nõutakse välja võlgnikult.
Määruse koopia saata kinnipeetavale, Tartu vanglale ja prokurörile.
Edasikaebamise kord

                                                                                           1
Käesoleva kohtumääruse peale on kohtumenetluse pooltel, samuti menetlusvälisel isikul, kui
kohtumäärusega on piiratud tema õigusi või seaduslikke huve, õigus esitada Tartu Maakohtule
kirjalik määruskaebus 15 päeva jooksul, alates päevast, mil isik sai vaidlustatavast
kohtumäärusest teada või pidi teda saama.


ASJAOLUD JA MENETLUSE KÄIK
Harju Maakohtu 20.05.2009 otsusega kriminaalasjas nr 1-09-2000 tunnistati Roman
Karavainikov süüdi KarS § 113 järgi ja teda karistati vangistusega 9 aastat ja 6 kuud. KarS §
65 lg 2 alusel liideti mõistetud karistusele Harju Maakohtu 03.05.2007 otsusega mõistetud
ärakandmata karistus, s.o 1 kuu ja 29 päeva. Lõplikuks karistuseks loeti 9 aastat 7 kuud ja 29
päeva vangistust. KarS § 68 lg 1 alusel arvestati karistusaja hulka eelvangistusaeg ja karistusaja
alguseks loeti 28.08.2008. Kohtuotsus jõustus Riigikohtu määrusega 06.01.2010.
Kinnipeetava karistusaeg algas seega 28.08.2008 ja lõppeks selle täieliku ärakandmise korral
26.04.2018.
Harju Maakohtu 01.04.2015 määrusega jäeti Roman Karavainikov tingimisi enne tähtaega
vangistusest elektroonilise valve all vabastamata.
21.04.2016 esitas Tartu Vangla maakohtule materjalid Roman Karavainikovi vangistusest
tingimisi enne tähtaega vabastamise kohta KarS § 76 lg 2 p 2 järgi. Materjalidest nähtuvalt on
Roman Karavainikov enda ennetähtaegse vabastamise korral nõus vabatahtlikult võtma
kohustuse alluda elektroonilisele valvele oma elukohas.
Vangla ei toeta Roman Karavainikovi tingimisi ennetähtaegset vabastamist, kuna leiab, et
kinnipeetav võib vabaduses jätkuvalt toime panna õigusrikkumisi.
KOHTUMENETLUSE POOLTE SEISUKOHAD
Prokurör esitas Roman Karavainikovi tingimisi enne tähtaega vabastamise võimalikkuse kohta
kirjaliku seisukoha, milles nõustub vangla arvamusega. Roman Karavainikovi eelnev
kuritegelik käitumine ning toimepandud kuritegude iseloom, samuti kinnipeetava enda
isikuomadused ja hoiakud ei anna alust tema ennetähtaegseks vabastamiseks.

Roman Karavainikov avaldas kohtus, et ta soovib ennetähtaegselt vabaneda.

Kaitsja leidis, et on olemas alused ennetähtaegseks vabastamiseks. Roman Karavainikov
kannab esimest vangistust, millest suurem osa on kantud. Ta on läbinud kaks
sotsiaalprogrammi. Samuti on tal vabaduses lähedaste toetus.


KOHTU SEISUKOHT
Roman Karavainikov kannab karistust KarS § 113 järgi, mis on tahtlik esimese astme kuritegu.
KarS § 76 lg 2 p 2 kohaselt võib kohus tahtlikus esimese astme kuriteos süüdlase katseajaga
tingimisi enne tähtaega vabastada, kui ta on tegelikult ära kandnud vähemalt kaks kolmandikku
mõistetud karistusajast, kuid mitte vähem kui neli kuud. Käesolevaks ajaks on Roman
Karavainikov temale mõistetud karistusajast vähemalt kaks kolmandikku, kuid mitte vähem
kui neli kuud ära kandnud. Seega on olemas formaalne alus tema vangistusest tingimisi
ennetähtaegseks vabastamiseks.
KarS § 76 lg 4 järgi katseajaga tingimisi enne tähtaega vangistusest vabastamise otsustamisel
arvestab kohus materiaalsete eeldustena kuriteo toimepanemise asjaolusid, süüdlase isikut,



                                                                                                2
varasemat elukäiku ning käitumist karistuse kandmise ajal, samuti tema elutingimusi ja neid
tagajärgi, mida võib süüdlasele kaasa tuua tingimisi enne tähtaega karistusest vabastamine.
Roman Karavainikovi on varem kriminaalkorras karistatud kokku kahel korral ning käesolev
vangistus on tal esmakordne. Viimati toime pandud kuritegu oli ajendatud tema ning kannatanu
vaheliste suhete keerukusest ning alkoholi koosmõjust.
Käesoleval ajal väidab Roman Karavainikov, et on muutnud. Ta on vanglas läbinud mitmeid
sotsiaalprogramme ning on neist õppinud. Ta on vangistuse jooksul teadlikult teinud samme
enda muutmiseks ning on sisemiselt arenenud. Tema mõttemaailm ja käitumine on muutunud.
Ta on aru saanud, et on oma kuriteoohvri suhtes käitunud ebaõigesti ning teinud oma
käitumisega kahju ka enda lähedastele.
Vanglas on Roman Karavainikov tõepoolest tegelenud taasühiskonnastavate tegevustega –
vangistuse kandmise ajal omandas ta riigikeeles B2 taseme. Ta läbis ka kuriteopõhised
sotsiaalprogrammid „Eluviisitreening“ (07.04.-03.06.2014) ja „Pere ja paarissuhte vägivalla
vähendamine“ (04.09.2013-22.01.2014). Ajavahemikul 01.04.2014-30.12.2015 töötas Roman
Karavainikov vangla majandustöödel. Samas õppis ta 02.09.2013-19.11.2013 10 klassis, kuid
katkestas selle vähese riigikeele oskuse tõttu.
Roman Karavainikov on vangistust reguleerivatest normidest valdavalt kinni pidanud, mistõttu
on tal vaid üks kehtiv distsiplinaarkaristus, mis määrati talle 30.12.2015. Samas nähtub kohtule
esitatud materjalidest, et ta on vangistuse vältel korduvalt rikkunud distsipliini hetkeajendite
alusel, lähtudes isiklikust kasust. Vanglateenistuse ametnikega suheldes ei ole Roman
Karavainikovil probleeme täheldatud.
Vaatamata eelnevalt viidatud positiivsetetele tendentsidele Roman Karavainikovi suhtumistes
ning käitumises, samuti sellele, et vabaduses on kinnipeetaval olemas head eeldused
taasühiskonnastumiseks, leiab kohus, et teda ei ole võimalik praegu veel vabastada. Nagu
varem märgitud, kannab Roman Karavainikov karistust tahtliku tapmise eest. Kohtuotsusest
nähtuvalt peksis Roman Karavainikov enda elukaaslast, lüües teda korduvalt käte ja jalgadega
vastu pead ja keha, mille tõttu kannatanu suri sündmuskohal. Mingit abi Roman Karavainikov
pärast peksmist kannatanule ei andnud. Ehkki tapmine toimus alkoholi joomisel tekkinud tüli
käigus, ei olnud tõendeid selle kohta, et kannatanu oleks Roman Karavainikovi füüsiliselt
rünnanud.
Selline käitumine viitab sellele, et Roman Karavainikov ei lahenda probleeme verbaalselt ning
on oma eesmärkide saavutamiseks kõhklematult valmis kasutama vägivalda. Kohus ei ole
veendunud, et vangistuse viibimise ajal läbitud kaks sotsiaalprogrammi muutsid tema hoiakuid
ning käitumist olulisel määral paremuse poole. Ta pigem kaldub süüdistama faktoreid
väljaspool ennast. Ka ei ole Roman Karavainikov seniajani lõpuni tunnistanud oma sõltuvust
alkoholist ning narkootikumidest. Seega puudub tal motivatsioon tegeleda ka oma
sõltuvuskäitumise kontrolli alla saamisega. Kuna aga sõltuvusprobleemid olid Roman
Karavainikovi puhul kuritegude toimepanemist soodustavaks teguriks, siis seda suurem on oht,
et ta jätkab vabaduses oma endist kuritegelikku käitumist.
Seetõttu leiab kohus, et Roman Karavainikovi ei saa tingimisi enne tähtaega vangistusest
vabastada. On väga suur tõenäosus, et ta jätkab vabanedes süütegude toimepanekut. Töö- ning
elukoha olemasolu seda tõenäosust ei vähenda, kuivõrd need olid Roman Karavainikovil
olemas ka varem. Ka elektroonilise valve kohaldamine ei pruugi seda tõenäosust vähendada,
kuna varem on Roman Karavainikov pannud kuritegusid toime just oma lähikondsete vastu.




                                                                                              3
Menetluskulud
Käesolevas asjas on menetluskuludeks Roman Karavainikovile riigi õigusabi korras määratud
kaitsjale makstud tasu 72 eurot (KrMS § 175 lg 1 p 4). Lähtuvalt KrMS § 180 lg-st 1 tulevad
riigi õigusabi osutamisega seotud kulud hüvitada Roman Karavainikovil.



/allkirjastatud digitaalselt/
Kohtunik




                                                                                          4

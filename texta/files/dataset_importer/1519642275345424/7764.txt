 KOHTUMÄÄR
                                               US
Kohus                                  Tartu Ringkonnakohus
Kohtukoosseis                          Tanel Saar, Agu Timmi ja Einar Vene
Määruse tegemise aeg ja koht           6. september 2016, Tartu
Haldusasja number                      3-16-1680
Haldusasi                              Jaak Reinomägi taotlus riigi õigusabi saamiseks
Vaidlustatud kohtulahend               Tartu Halduskohtu 19. augusti 2016. a määrus
Kaebuse esitaja ja kaebuse liik        Jaak Reinomägi määruskaebus
Asja läbivaatamine                     Kirjalik menetlus
Menetlusosalised                       Määruskaebuse esitaja Jaak Reinomägi

RESOLUTSIOON
Jätta määruskaebus rahuldamata ja Tartu Halduskohtu 19. augusti 2016. a määrus
muutmata.

EDASIKAEBAMISE KORD
Määruse peale võib esitada määruskaebuse 15 päeva jooksul määruse kättesaamisest arvates otse
Riigikohtule.

ASJAOLUD JA MENETLUSE KÄIK

1. Jaak Reinomägi esitas 17. augustil 2016 Tartu Halduskohtule taotluse riigi õigusabi saamiseks.
Taotluses märgitu kohaselt jättis Justiitsministeerium 19. juuli 2016. a vaideotsusega nr 11-7/4986-2
rahuldamata taotleja vaide Viru Vangla 10. mai 2016. a vastusele nr 6-10/11574-2. Taotleja soovis
Viru Vangla kodukorra p 12.1. tühisuse kindlakstegemist. Taotleja soovib vaideotsust kohtus
vaidlustada, kuid ta ei saa seda teha, sest tal ei ole informatsioonile juurdepääsu. Pikka aega ei
saanud ta vanglas õigusaktidega tutvuda. Kui tal avanes võimalus arvutit kasutada, polnud vajalikud
kohtulahendid kättesaadavad.

2. Tartu Halduskohtu 14. detsembri 2015. a määrusega jäeti J. Reinomägi riigi õigusabi taotlus
rahuldamata, kuna halduskohtu hinnangul on tegemist taotlejaga, kes on võimeline ise oma õigusi
kaitsma (riigi õigusabi seaduse § 7 lg 1 p 1). Taotlusest nähtub, et taotleja on iseseisvalt koostanud
ja esitanud pöördumise Viru Vanglale ning vaide Justiitsministeeriumile. Arvestades seda, on
taotleja võimeline koostama samas asjas halduskohtule ka kaebuse. Taotleja on halduskohtule
korduvalt kaebusi esitanud, sh on taotleja alates 1. jaanuarist 2016 esitanud iseseisvalt kümme
kaebust ning mitmeid määruskaebusi ja taotlusi. Kaebustest kaks on menetlusse võetud ning üks
sisuliselt lahendatud. Ülejäänud kaebused on küll tagastatud, aga mitte kordagi seetõttu, et taotleja
ei suutnud koostada arusaadavat kaebust või kõrvaldada kaebuse puudusi. Taotleja on kõigis asjades
toonud esile oma nõuete aluseks olevad asjaolud ja esitanud põhjendused. Halduskohtul lasuva
uurimispõhimõtte kohaselt peab kohus vajadusel kaebajat suunama ja abistama. Uurimispõhimõttest
tulenevalt selgitab halduskohus enda initsiatiivil välja kaebuse menetlemiseks vajalikud asjaolud,
seadusesätted ning võimaliku kohtupraktika. Halduskohus leidis, et taotleja on soovinud riigi
õigusabi kaebuse koostamiseks, mistõttu väljuks selle hindamine, kas taotleja on võimeline oma
õigusi halduskohtumenetluses kaitsma, asja lahendamise piiridest. Seda saab hinnata lähtudes
esitatud kaebusest ja selle asjaoludest. Taotlejal on võimalus esitada kaebuses riigi õigusabi taotlus
uuesti.

MENETLUSOSALISTE PÕHJENDUSED

3. J. Reinomägi esitas määruskaebuse, milles palub Tartu Halduskohtu 19. augusti 2016. a
määruse tühistada. See, et taotleja on väidetavalt ise suutnud koostada haldusorganile pöördumisi ja
vaideid, ei ole piisav argument jaatamaks seda, et kaebaja oskaks ise ka kaebuse koostada. Taotlejal
ei ole alati olnud vajalikku juurdepääsu informatsioonile. Pöördumiste puudulik koostamine
põhjustab kahju taotleja õigustele. Halduskohus jättis hindamata, kas taotleja on võimeline kaitsma
oma õigusi kohtumenetluses ning seda põhjusel, et see väljuks praeguse asja lahendamise piiridest.
Märgitakse, et taotlejal on võimalus esitada kaebuses riigi õigusabi taotlus uuesti.

RINGKONNAKOHTU PÕHJENDUSED

4. Määruskaebus tuleb jätta rahuldamata.

5. Ringkonnakohus nõustub halduskohtu määruses esitatud seisukohtadega ega pea neid vajalikuks
korrata (halduskohtumenetluse seadustiku § 203 lg 1 ja § 201 lg 4). Ükski määruskaebuses esitatud
väidetest ei anna alust määruskaebuse rahuldamiseks.

6. Ringkonnakohus nõustub halduskohtuga, et eelkõige on taotleja soovinud riigi õigusabi saada
kaebuse koostamiseks Justiitsministeeriumi vaideotsuse vaidlustamiseks. Seega ei ole
halduskohtule etteheidetav, et ta ei andnud hinnangut sellele, kuivõrd kaebaja oleks suuteline oma
õigusi kaitsma seejärel, kui kaebus on koostatud ja halduskohtusse esitatud ning sellega seoses
halduskohtumenetlus alanud.

7. Ringkonnakohus nõustub, et kui taotleja on haldusmenetluses suutnud koostada haldusorganile
adekvaatseid pöördumisi ja muid dokumente, suudab ta eelduslikult sama vaidlust puudutavas asjas
kohtule ka kaebuse koostada. Halduskohus on õigesti märkinud, et halduskohtusse pöörduval isikul
ei pea olema õigusalaseid teadmisi, sest nende teadmiste vajakajäämise korvab halduskohus
uurimispõhimõtte ja selgitamiskohustuse rakendamisega. Kuna kaebaja on olnud mitmetes
halduskohtumenetlustes pooleks, ei saa määruskaebuses esitatud asjaolusid pidada sellisteks, mis
välistaksid taotlejal endal kaebuse koostamise.

8. Tulenevalt eelnevalt esitatud seisukohtadest jääb määruskaebus rahuldamata ja Tartu
Halduskohtu19. augusti 2016. a määrus muutmata.




 /allkirjastatud digitaalselt/    /allkirjastatud digitaalselt/   /allkirjastatud digitaalselt/
          Tanel Saar                      Agu Timmi                        Einar Vene




                                                   2

                                                                                    2-15-21980




                          KOHTUMÄÄRUS
 Kohus                                Pärnu Maakohus
 Kohtunik                             Tambet Grauberg
 Kohtujurist                          Eneli Kivi
 Määruse tegemise aeg ja koht         28. märts 2016.a, Pärnu kohtumaja
 Tsiviilasja number                   2-15-21980
 Tsiviilasi                           Osaühing Aktiva Finants avaldus A.L. vastu võla
                                      nõudes
 Taotlus                              OÜ Aktiva Finants avaldus menetluse lõpetamiseks
 Menetlusosalised ja nende            Hageja: Osaühing Aktiva Finants, registrikood 10746479;
 esindajad                            asukoht: A.Weizenbergi 20, 10150 Tallinn; e-post:
                                      inkasso@julianus.ee
                                      Hageja lepinguline esindaja: Kadri Timuska, A.
                                      Weizenbergi 20, 10150 Tallinn; e-post: jurist@julianus.ee
                                      Kostja: A.L., isikukood: xxxxxxxxxx; elukoht:
                                      Xxxxxxxxxx
 Menetlustoiming                      Menetluse lõpetamine
 RESOLUTSIOON
 1. Rahuldada hageja avaldus menetluse lõpetamiseks.
 2. Lõpetada tsiviilasja nr 2-15-121980 menetlus seoses hagist loobumisega.
 3. Pärnu Maakohtul tagastada OÜ-le Aktiva Finants ½ tasutud riigilõivust, so summas
    112,50 (sada kaksteist eurot ja 50 senti) eurot Julianus Inkasso OÜ arveldusarvele nr
    EE222200221015269783.
    3.1 Julianus Inkasso OÜ tasus Pärnu Maakohtu Haapsalu kohtumajale maksekäsu
        kiirmenetluse avalduse esitamise eest 15.10.2015 riigilõivu 59,21 eurot. Makse on
        sooritatud Rahandusministeeriumi kontole ja kontrollitud Pärnu Maakohtu
        maksekäsuosakonna poolt.
    3.2 Julianus Inkasso OÜ tasus Pärnu Maakohtu Pärnu kohtumaja hagiavalduse esitamise eest
        25.01.16 maksekorraldusega nr 45 riigilõivu 165,79 (selgitusega Riigilõiv Osaühingu
        Aktiva Finants hagilt A.L. vastu tsiviilasjas nr 2-15-121980). Makse on sooritatud
        Rahandusministeeriumi kontole nr EE06 2200 2210 5922 3099
    3.3 Saata käesoleva määruse ärakiri hagejale.

Menetluskulude jaotus

Jätta kõik seoses tsiviilasja nr 2-15-121980 menetlusega tekkinud kulud hageja kanda.
Edasikaebamise kord
Määruse peale võib esitada määruskaebuse menetluse lõpetamise osas 15 päeva jooksul arvates
kohtumääruse määruskaebuse esitajale kättetoimetamisest Tallinna Ringkonnakohtule Pärnu
Maakohtu Pärnu kohtumaja kaudu.

Asjaolud ja menetluse käik

Osaühing Aktiva Finants esitas 14.10.2015 Pärnu Maakohtule maksekäsu kiirmenetluse avalduse
võlgnikult 1665,21 euro saamiseks. Kohus tegi 26.10.2015 võlgnikule makseettepaneku, mida ei
õnnestunud mõistliku aja jooksul kätte toimetada.

04.01.2016.a määrusega lõpetati maksekäsu kiirmenetlus ja anti Osaühing Aktiva Finants nõue
A.L. vastu üle Harju Maakohtule menetluse jätkamiseks hagimenetluses, kuna kostjale ei
õnnestunud mõistliku aja jooksul makseettepanekut kätte toimetada. Harju Maakohus kohustas
hagejat esitama nõuetekohast hagiavaldust.

OÜ Aktiva Finants esitas 26.01.2016.a hagiavalduse, mille kohaselt Tele2 Eesti AS ja kostja
sõlmisid 18.04.2014.a liitumislepingu nr 30109032, mille alusel Tele2 Eesti Aktsiaselts kohustus
pakkuma kostjale telekommunikatsiooniteenust ning kostja kohustus saadud teenuste ja kauba eest
vastavalt esitatud arvetele õigeaegselt ja regulaarselt tasuma. Tele2 Eesti Aktsiaselts on endale
võetud kohustusi täitnud ja esitanud kostjale igakuiseid arveid teenuste kasutamise eest. Kostjale
esitati arved, mida ta ei ole tähtaegselt tasunud. Tele2 Eesti Aktsiaselts ütles kostjaga sõlmitud
lepingu 28.07.2014. a ühepoolselt üles võlgnevuse tõttu, s.t enne tähtajalise kohustuse lõppemist.
Arvetest nähtub, et tasumata on 990,68 eurot. Hageja on maha arvestanud arvel nr 42985014
märgitud viivise summas 3,83 eurot. Eeltoodust lähtuvalt on kostjal arvete eest tasumata
põhivõlgnevus 986,85 euro ja sissenõutavaks muutunud viivised 577,31 eurot, mille välja
mõistmist kostjalt hageja palub. Lisaks taotleb hageja viiviste väljamõistmist põhinõudelt kuni
nõude täitmiseni ning menetluskulude ja menetluskuludelt viivise välja mõistmist. Tele2 Eesti
Aktsiaselts loovutas 28.05.2015 kostja vastase nõude põhisummas 986,85 eurot Osaühingule
Aktiva Finants koos õigusega nõuda kõrvalnõudeid.

Harju Maakohus keeldus 28.01.2016.a hagi menetlusse võtmisest ning andis hagiavalduse
menetlemiseks üle Pärnu Maakohtule.

Pärnu Maakohus võttis 29.02.2016.a OÜ Aktiva Finants nõude A.L.i vastu menetlusse.
11.03.2016.a helistas kohtusse A.L.i õde ning teatas, et A.L. on surnud. Rahvastikuregistri kohaselt
kostja suri xxxxxxxxxx.a.

Kohus teatas 15.03.2016.a hagejale, et kostja A.L. suri xxxxxxxxxx.a.

Taotlus

OÜ Aktiva Finants esitas 28.03.2016.a Pärnu Maakohtule taotluse menetluse lõpetamiseks
tsiviilasjas 2-15-121980 hagist loobumise tõttu. Hageja taotleb poole riigilõivu, s.o 112,50 euro
tagastamist.

Kohtu seisukoht

Tsiviilkohtumenetluse seadustiku (edaspidi TsMS) § 428 lg 1 p 3 kohaselt lõpetab kohus menetluse
otsust tegemata, kui hageja on hagist loobunud. TsMS § 429 lg 1 kohaselt võib hageja hagist
loobuda kuni hagi kohta tehtud lahendi jõustumiseni, esitades selleks avalduse.
TsMS § 429 lg 2 järgi kui hagist loobumine on esitatud kohtule kirjalikus avalduses, võetakse
avaldus toimikusse. Sama paragrahvi lõike 3 järgi kui hagist loobumise avaldus esitatakse
väljaspool kohtuistungit, teatab kohus enne menetluse lõpetamise otsustamist kostjale avalduse
esitamisest, määrates kostjale vastamise tähtaja. Kui kostja soovib menetluskulude väljamõistmist
hagejalt, peab ta seda vastuses märkima.

TsMS § 353 lg 1 kohaselt füüsilisest isikust poole surma või juriidilisest isikust poole lõppemise
korral peatub üldõigusjärgluse puhul menetlus, kuni seda jätkab poole üldõigusjärglane või
menetluse jätkamiseks õigustatud muu isik. Pärija ei ole kohustatud menetlust jätkama enne
pärandi vastuvõtmist või vastuvõtmisest loobumiseks ettenähtud tähtaja möödumist. Menetlus
peatus kostja surma korral alates xxxxxxxxxx.a. Hageja esitas taotluse menetluse lõpetamiseks
seoses hagist loobumisega. Käesoleval hetkel ei ole kostja õigusjärglased jätkanud menetlust. A.L.i
üldõigusjärglased on käesolevaks hetkeks välja selgitamata ning nad ei ole astunud menetlusse
kostja asemele. Eelnevast tulenevalt kohus ei pea vajalikuks küsida A.L.i üldõigusjärglastelt
seisukohta menetluse lõpetamiseks.

TsMS § 431 lg 1 järgi kohus lõpetab menetluse määrusega. TsMS § 432 kohaselt kui menetlus on
lõpetatud, ei saa hageja uuesti pöörduda kohtusse hagiga sama kostja vastu vaidluses samal alusel
sama hagieseme üle. Kui menetlus on lõpetatud hagist loobumise tõttu või kompromissiga, on
lõpetamisel samad materiaalõiguslikud ja protsessuaalsed tagajärjed nagu menetluse lõpetamisel
kohtuotsusega, kui seadusest ei tulene teisiti.

TsMS § 433 lg 1 sätestab, et menetluse lõpetamise määruse peale võib esitada määruskaebuse.

Menetluskulude jaotus

TsMS § 173 lg 1 kohaselt esitab asja menetlenud kohus menetluskulude jaotuse menetlusosaliste
vahel kohtuotsuses või menetlust lõpetavas määruses.

TsMS § 168 lg 4 kohaselt kui hageja loobub hagist või võtab selle tagasi, kannab ta kostja
menetluskulud, välja arvatud juhul, kui ta loobub hagist või võtab selle tagasi seetõttu, et kostja on
nõude pärast hagi esitamist rahuldanud. TsMS § 429 lg 3 järgi kui kostja soovib menetluskulude
väljamõistmist hagejalt, peab ta seda vastuses märkima. Kohus ei pea vajalikuks oodata ära kostja
üldõigusjärglaste välja selgitamist ning nendelt seisukoha küsimist. Kostjale ei olnud võimalik
menetlusse võtmise määrust ning hagimaterjale kätte toimetada ning kohtu hinnangul kostja ei
olnud teadlik kohtumenetlusest käesolevas tsiviilasjas. Seega kohus asub eeldusele, et kostjal
puudusid menetluskulud, mida vastuses välja tuua.

TsMS § 150 lg 2 p 2 kohaselt tagastatakse pool menetluses tasutud riigilõivust, kui hageja loobub
hagist. Hageja esitas kohtule taotluse ½ riigilõivu tagastamiseks. Kohus leiab, et ½ riigilõivust
112,50 eurot kuulub hagejale tagastamisele TsMS § 150 lg 2 p 2 alusel, so pool menetluses tasutud
riigilõivust tagastatakse, kui hageja loobub hagist.

Riigilõivu summas 59,21 eurot tasus Julianus Inkasso OÜ 15.10.2015.a maksekäsu kiirmenetluses
ning riigilõivu hagiavalduselt tasus Julianus Inkasso OÜ 25.01.2016.a summas 165,79 eurot.

TsMS § 150 lg 4 alusel tagastab riigilõivu kohus, kelle menetluses asi viimati oli, üksnes selle
menetlusosalise avalduse alusel, kes riigilõivu tasus või kelle eest riigilõiv tasuti. Riigilõiv
tagastatakse menetlusosalisele, kes selle pidi tasuma, või tema korraldusel muule isikule.
Eeltoodust tulenevalt tuleb OÜ Aktiva Finants taotluse alusel tagastada ½ riigilõivust, so 112,50
eurot Julianus Inkasso OÜ kontole nr EE222200221015269783.


/allkirjastatud digitaalselt/
Tambet Grauberg
kohtunik

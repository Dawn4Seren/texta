                         KOHTUMÄÄRUS
Kohus                                Tartu Ringkonnakohus
Määruse tegemise aeg ja koht         1. märts 2016, Tartu (kirjalik menetlus)
Kriminaalasja number                 1-15-4248
Kohtukoosseis                        Tiit Lõhmus, Mati Kartau, Maarika Kuusk
Vaidlustatud kohtulahend             Tartu Maakohtu (Tartu kohtumaja) 5. veebruari 2016
                                     määrus süüdimõistetu Margus Toomsalu vangistusest
                                     tingimisi enne tähtaega vabastamata jätmise kohta
Kaebuse esitajad ja kaebuse liik     süüdimõistetu   Margus     Toomsalu        (isikukood
                                     36702086520), määruskaebus

RESOLUTSIOON
   1. Tartu Maakohtu 5. veebruari 2016 määrus jätta muutmata.
   2. Süüdimõistetu Margus Toomsalu määruskaebus jätta rahuldamata.

Edasikaebamise kord
KrMS § 384 lg 2 ja § 387 lg 1 kohaselt võib määrusele esitada määruskaebuse Tartu
Ringkonnakohtu kaudu Riigikohtule prokuratuur, advokaadist kaitsja või advokaadi
vahendusel teised kohtumenetluse pooled 15 päeva jooksul, alates päevast, mil isik sai
vaidlustatud määrusest teada või pidi teada saama.

Asjaolud ja menetluse käik
1. Tartu Maakohtu 26.10.2015 otsusega kokkuleppemenetluses tunnistati Margus Toomsalu
süüdi KarS § 25 lg-te 1, 2 ja KarS § 199 lg 2 p-de 7, 9 järgi ja karistuseks mõisteti 7 kuud
vangistust.
KarS § 68 lg 1 alusel arvati M. Toomsalu eelvangistuses 21.10.2014-23.10.2014, 07.01.2015-
08.01.2015, 10.03.2015-12.03.2015 viibitud 8 päeva karistusaja hulka ja kandmisele
kuuluvaks karistuseks jäi 6 kuud 22 päeva vangistust.
KarS § 68 lg 1 alusel arvati M. Toomsalu eelvangistuses viibitud aeg karistusaja hulka ja 6
kuu 22 päeva vangistuse kandmise alguseks loeti 10.09.2015.
Karistuse kandmise aja lõpp 01.04.2016.

Maakohtu määrus
2. Tartu Maakohtu 05.02.2016 määrusega jäeti M. Toomasalu vangistusest tingimisi
ennetähtaega vabastamata. Maakohtu hinnangul on süüdimõistetu täitnud formaalsed eeldused
ennetähtaegseks vabanemiseks. Materiaalsed eeldused on täitmata.
2.1. M. Toomsalu on varem kriminaalkorras korduvalt karistatud, põhiliselt varavastaste
kuritegude eest. Ka käesolevat vangistust kannab ta varguse toimepanemise eest. Reaalset
vangistust kannab ta kaheksandat korda. Tingimusliku vangistusega koos käitumiskontrollile
allutamisega on teda karistatud kahel korral. Mõlemal juhul tuli kohtul arutada tema kohta
esitatud erakorralist ettekannet, kuna M. Toomsalu ei suutnud käitumiskontrolli nõuetest kinni
pidada. Mõlemal korral kuulutati ta ka tagaotsitavaks ning karistused pöörati täitmisele.
Sellest saab järeldada, et mõistetud karistused ei avaldanud loodetud mõju ega mõjutanud
isikut elama õiguskuulekat elu.
2.2. Praeguseks on M. Toomsalu enda sõnul oma suhtumisi muutnud ja soovib vabaduses uut
elu alustada, kuid maakohut kinnipeetava sõnad ei veennud. Tema väärtushinnangud on
kujunenud kuritegelikul foonil ning nende muutmine ei toimu kergelt. Ta ei ole püstitanud
endale kindlaid eesmärke ega edasist tegevuskava. Samuti ei ole ta enda jaoks selgeks
mõelnud, kuidas loobuda kuritegelikust käitumisest. Seetõttu leidis maakohus, et M.
Toomsalu puhul on endiselt suur risk, et kinnipeetav jätkab vabaduses õigusrikkumiste
toimepanekut.
Riski võimendab seegi, et M. Toomsalul puudub vabaduses toimiv tugivõrgustik, st inimesed,
kes saaksid teda toetada ja aidata, mõjutades teda seeläbi uusi õigusrikkumisi mitte toime
panema. Maakohtule esitatud materjalidest nähtuvalt on perekond ja suguvõsa loobunud
M. Toomsalu aitamisest, sest kinnipeetav varastas neilt, oli vägivaldne ja tekitas probleeme.
M. Toomsalul on ema, kuid maakohtule esitatud materjalidest saab järeldada, et ta ise on
raske puudega hooldatav, mistõttu ei saa tema toetusega arvestada. M. Toomsalul on ka
endine abikaasa, kellega aga ei ole ta pikki aastaid suhelnud. Oma nelja lapse käekäigu kohta
ei tea ta midagi.
2.3. M. Toomsalul puudub vabaduses ka kindel eluase. Enne kinnipidamist elas M. Toomsalu
lühikest aega Tartu linna varjupaigas. Varjupaigas kasutas ta aga seal viibivate isikute suhtes
vägivalda ning talle on korduvalt kutsutud politsei. Samas kindla eluaseme puudumine
raskendab käitumiskontrolli teostamist, mis kaasneks ennetähtaegse vabastamisega. Samuti
suurendab see uute kuritegude toimepanemise riski M. Toomsalu poolt, kuna ta peaks
peatuma oma tuttavate juures, kelle seas on ka kriminaalsete kalduvustega isikuid.
2.4. Lisaks ei ole kinnipeetaval kokkuleppeid kindla töökoha osas. Arvestades kinnipeetava
madalat haridustaset, vähest töötegemise kogemust ja tervislikku seisundit, on tema
väljavaade leida endale äraelamist võimaldav töökoht olematu. Puuduvad lähedased inimesed,
kes saaks teda materiaalselt toetada. Samas on majanduslik toimetulematus M. Toomsalu
puhul, keda on karistatud peamiselt varavastaste kuritegude eest, üheks uue kuriteo
toimepanemise riskifaktoriks.
Samuti on oluliseks riskifaktoriks M. Toomsalu sõltuvus alkoholist, kuna seegi takistab
kriminaalhoolduse läbiviimist ning võib soodustada M. Toomsalu antisotsiaalset käitumist.

Määruskaebus
3. Tartu Maakohtu määruse peale esitas määruskaebuse süüdimõistetu, kes taotleb talle
valeandmete põhjal ja inimõiguste rikkumise eest tekitatud kahju hüvitamist summas 1000
eurot. Maakohtu määruses on esitatud andmeid, mis on isikut äärmiselt solvavad ja alandavad.
On vale, et M. Toomsalul on madal haridustase ja tema suguvõsa on loobunud tema
aitamisest. Samas süüdimõistetu leiab, et ta ei soovi uut kohtuistungit. Määruskaebuse lisas
toob süüdimõistetu välja, et ta on lõpetanud Padise Õhtukooli 12 klassi, Kutsekool nr 3 1.
aasta autolaadurijuhi eriala ja TTÜ ettevalmistuskursuse 1. aasta.

Ringkonnakohtu poolt tuvastatud asjaolud ja järeldused
4. Ringkonnakohus nõustub maakohtu määruses toodud seisukohtadega ja ei pea
põhjendatuks süüdimõistetu taotlust väidetavalt tekitatud kahju hüvitamiseks.
5. Ringkonnakohtu hinnangul puudub alus rääkida, et maakohus on määruses väljatoodud
andmetega tekitanud M. Toomsalule kahju ja on rikkunud tema inimõigusi. Maakohus on oma
määruse koostamisel lähtunud vangla poolt koostatud kinnipeetava iseloomustusest ja
kriminaalhooldaja arvamusest. Seega ei saa väita, et maakohus oleks alusetult asunud sellisele
seisukohale. See, et süüdimõistetu ei ole avaldanud andmeid oma hariduskäigu osas, on
süüdimõistetu risk.
Lisaks ei ole tegemist kahju hüvitamise taotlusega süüteomenetluses tekitatud kahju
hüvitamise seaduse mõttes.
Kuna määruskaebuses ei ole vaidlustatud maakohtu määrust M. Toomsalu ennetähtaegselt
vabastamata jätmise osas, siis ringkonnakohus ei pea vajalikuks siinkohal maakohtu määruses
toodud asjaolusid üle korrata ja nõustub toodud põhistustega.
6. Eeltoodud põhjustel ja juhindudes KrMS §-st 390 ja § 337 lg 1 p-st 1 tuleb jätta Tartu
Maakohtu 05.02.2016 määrus muutmata ning süüdimõistetu määruskaebus rahuldamata.

         /allkiri/                    /allkiri/                    /allkiri/

       Tiit Lõhmus                  Mati Kartau                   Maarika Kuusk

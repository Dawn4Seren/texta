                                  TARTU HALDUSKOHUS
                                     Tartu kohtumaja
                             KOHTUMÄÄRUS
                                  menetluse lõpetamise kohta

 Kohtuasja number                3-15-2938

 Määruse kuupäev                 28.06.2016

 Kohtunik                        Mare Priks

 Kohtuasi                        OÜ Kupas kaebus Põllumajanduse Registrite ja
                                 Informatsiooni     Ameti     kohustamiseks  vaadata    läbi
                                 pindalatoetuste taotluse nr 110151110988 muudatusavaldus ja
                                 võimaldada parandada selles esinenud vead

 Resolutsioon                       1. Lõpetada haldusasja nr 3-15-2938 menetlus;
                                    2. Tagastada OÜ Kupas kaebuselt tasutud riigilõiv
                                       summas 15 eurot Kupas OÜ arveldusarvele nr
                                       EE701010602002468009 pärast käesoleva määruse
                                       jõustumist;
                                    3. Ülejäänud menetluskulud jätta poolte endi kanda;
                                    4. Kohtumäärus saata kaebajale ja vastustajale.

 Edasikaebamise kord             Kohtumääruse peale võib esitada määruskaebuse Tartu
                                 Ringkonnakohtule Tartu Halduskohtu kaudu 15 päeva jooksul
                                 arvates määruse kättesaamisest.


Asjaolud ja menetluse käik

1. 24.11.2015 esitas OÜ Kupas Tartu Halduskohtule kaebuse Põllumajanduse Registrite ja
Informatsiooni Ameti (PRIA) peale.
Kaebuses esitati alljärgnevad nõuded:
1) Tühistada PRIA 19.06.2015 toiming, millega keelduti vastu võtmast OÜ Kupas 19.06.2015 esitatud
pindalatoetuste taotluse nr 110151110988 muudatusavaldust ja PRIA 04.09.2015 nr 12-1/15/2617-5
sisuline otsus, millega keelduti OÜ Kupas 19.06.2015 esitatud pindalatoetuste taotluse nr
110151110988 muudatusavaldust arvestamast;
2) Kohustada PRIA-t OÜ Kupas poolt 19.06.2015 esitatud muudatusavaldust uuesti läbi vaatamata ja
võimaldama parandada selles esinenud vead.

Tartu Halduskohtu 15.01.2016 kohtumäärusega tagastati OÜ Kupas kaebus halduskohtumenetluse
seadustiku (HKMS) § 121 lg 2 p 1 alusel. Tartu Ringkonnakohtu 16.02.2016 kohtumäärusega
rahuldati OÜ Kupas määruskaebus ja tühistati halduskohtu 15.01.2016 määrus. Haldusasi saadeti
Tartu Halduskohtule ettevalmistava menetluse jätkamiseks.

Tartu Halduskohtu 15.04.2016 kohtumäärusega jäeti OÜ Kupas kaebus käiguta. Kaebajal paluti
täpsustada kohtule esitatavat nõuet või nõudeid ning esitada ka kaebetähtaja ennistamise taotlus.
Kohus asus määruses seisukohale, et kaebus oli kohtule esitatud kaebetähtaega ületades.

2. 28.04.2016 täpsustas kaebaja, et ta soovib kohustamisnõude menetlemist, s.o kaebaja palub
kohustada PRIA-t läbi vaatama pindalatoetuste taotluse nr 110151110988 muudatusavaldust ja
võimaldada parandada selles esinenud vead. 28.04.2016 vastuses leiab kaebaja, et kaebus on esitatud
tähtaegselt, kuid esitab ka taotluse tähtaja ennistamiseks.

3. Tartu Halduskohtu 02.05.2016 kohtumäärusega võeti OÜ Kupas kaebus menetlusse. Vastustajal
paluti edastada kohtule vastus kaebusele ning seisukoht kaebuse tähtaegsuse küsimuses hiljemalt
23.05.2016.

20.05.2016 saabus kohtusse PRIA vastus kaebusele, milles leitakse, et kaebus on esitatud tähtaega
rikkudes ja tähtaeg ei kuulu ennistamisele.

20.06.2016 edastas kaebaja kohtule omapoolsed täiendavad seisukohad.

Kohtu seisukoht

4. HKMS § 124 lg 1 kohaselt kontrollib kohus eelmenetluses, kas kaebus on esitatud tähtaegselt ja
lahendab kaebetähtaja ennistamise taotluse pärast teistelt menetlusosalistelt sellele kirjaliku vastuse
saamist.

4.1.Kaebaja kohtule esitatud avaldustest nähtub, et kaebaja on seisukohal, et kaebus on kohtule
esitatud tähtaegselt. Sellegipoolest on kaebaja esitanud kohtule ka taotluse kaebetähtaja
ennistamiseks. Kaebaja ei nõustu kohtu seisukohaga, et kaebaja ja PRIA vahelist kirjavahetust
perioodil 01.07.2015 – 20.07.2016 tuleks käsitleda kohtueelse menetluse läbimisena, mistõttu
kaebaja oleks pidanud kaebusega kohtu poole pöörduma 30 päeva jooksul alates PRIA 20.07.2015
vastuskirja kättesaamisest. Kaebaja märgib, et ükski PRIA vastuskirjadest ei sisaldanud
vaidlustamisviidet ega pealkirja „Vaideotsus“. Kaebaja seisukohalt tuleks vaideotsusena käsitleda
PRIA 04.09.2015 vastust nr 12-1/15/2617-5, mis oli tehtud kaebaja poolt 26.08.2015 PRIA-le esitatud
vaide osas. Kaebaja ja PRIA vaheline eelnev kirjavahetus kujutas endast ärakuulamisõiguse
realiseerimist. Kaebaja hinnangul ei ole PRIA käsitlenud OÜ Kupas 01.07.2015 selgitust ja
12.07.2015 kirja vaietena, mistõttu ei ole ka kohus, vormivabaduse põhimõttest lähtuvalt, kuidagi
õigustatud hindama valikuliselt ühte kirja vaidena ja teist vaideotsusena. Alles PRIA 20.07.2015
vastuskirjast sai kaebaja aru, et PRIA ei arvesta halduse adressaadi esitatud asjaolude ja
argumentidega ning õiguse üldpõhimõtetega. Ka ringkonnakohus on 16.02.2016 määruses leidnud,
et PRIA 20.07.2015 kirjast kaebajale nähtub, et viimasele määratakse toetus vaid 25.05.2015 esitatud
andmete alusel. Kaebaja märgib, et ta ei ole andnud PRIA-le nõusolekut õigusi piirava haldusakti
(käesoleval juhul 04.09.2015 vastuskirja) teatavakstegemiseks e-posti aadressile. PRIA 04.09.2015
vastus oleks tulnud saata kaebajale tähitud kirjaga. Kaebaja seaduslik esindaja viibis PRIA e-kirja
saatmise ajal (04.09.2015) töövõimetuslehel, mis lõpetati 18.09.2015. Seejärel võttis seaduslik
esindaja puhkuse. Arusaamatutel põhjustel sattus PRIA e-kiri rämpsposti hulka ning kaebaja esindaja
avastas selle hilisemalt rämpsposti sorteerimisel. Nimetatud asjaoludest tulenes e-kirja hilinenud ja
tavapärasest erinev kättesaamine (26.10.2015) ning objektiivsetest asjaoludest tulenevalt ei olegi
kaebajal võimalik seda kuupäeva tõendada. Kaebajale jääb arusaamatuks, miks PRIA ei vormistanud


                                                  2
vastuskirja vaideotsusena ega lisanud sellele vaidlustamisviidet. See ajas kaebaja segadusse kirja
tõlgendamise osas ning eksitas tähtaegade osas. Kuna kaebajal puuduvad õigusalased teadmised, siis
ei saanud ta ilma õigusabita aru, mida nimetatud kirjaga edasi teha. Vaidlustamisviite puudumine
oleks kaebaja hinnangul piisavaks aluseks kaebuse esitamise tähtaja ennistamiseks ka juhul, kui
kaebaja oleks vastuskirja nr 12-1/15/2617-5 kätte saanud 04.09.2015. Lisaks on kaebuses esitatud ka
õigusvastasuse tuvastamise nõue, mille võib esitada tähtajatult.

4.2.Vastustaja leiab, et PRIA poolt 04.09.2015 e-kirjana välja saadetud vastuse kättesaamine kaebaja
poolt alles 26.10.2015 ei ole usutav. PRIA edastas 04.09.2015 vastuse samal päeval kaebaja e-posti
aadressile kupas@hot.ee. Tegemist on PRIA kliendiregistris oleva kaebaja ametliku
kontaktaadressiga, mida kaebaja on PRIA-ga suhtlemisel juba aastaid kasutanud. 04.09.2015
saadetud e-kiri ei ole PRIA-le saatmise ebaõnnestumise või vms tehnilise rikke tõttu tagasi tulnud.
Vastustaja leiab, et kui OÜ Kupas sai PRIA 04.09.2015 kirja nr 12-1/15/2617-5 kätte samal päeval,
siis tuleb kaebuse esitamise tähtpäevaks lugeda 05.10.2015. vastustaja leiab, et kaebus on esitatud
tähtaega rikkudes ja tähtaeg ei kuulu ennistamisele.

5. Kohus asub seisukohale, et OÜ Kupas kaebus on halduskohtule esitatud kaebetähtaega ületades.
Siinkohal märgib kohus, et kaebaja on ekslikult viidanud sellele, et tuvastamisnõude saab
halduskohtule esitada tähtajatult. Kui tegemist on haldusakti või toimingu õigusvastasuse
kindlakstegemise nõudega, siis tuleb kaebus esitada kolme aasta jooksul haldusakti andmisest või
toimingu tegemisest arvates (HKMS § 46 lg 5). Samas on käesoleva kaebuse puhul tegemist
kohustamiskaebusega ning kaebaja viited PRIA toimingute õigusvastasusele on käsitletavad
kohustamiskaebuse osana, mis eraldiseisvalt kaebaja õigusi ei riku ning seetõttu eraldiseisva nõudena
käsitlemisele ei kuulu.

Kohus on leidnud, et käesolevas asjas tuleks kohustamiskaebuse esitamise kaebetähtaja kulgemise
algust lugeda ajast, mil kaebaja sai kätte PRIA 20.07.2015 vastuskirja. Menetlusosalised on
kaebetähtaja kulgema hakkamist arvestanud PRIA 04.09.2015 vastuskirja saamisest. Kohus leiab, et
olenemata sellest, millise kirja kättesaamise ajast kaebetähtaja kulgemise algust arvestada, on
mõlemal juhul kaebus esitatud hilinenult.

6. Tulenevalt Euroopa Liidu ühise põllumajanduspoliitika rakendamise seaduse § 110 lg-st 1 tuli
kaebajal enda õiguste rikkumise korral enne halduskohtusse kaebuse esitamist läbida vaidemenetlus.
Kaebaja on pärast muudatusavalduse esitamist pöördunud PRIA poole 30.06.2015 telefoni teel,
01.07.2015 kirjaliku taotlusega, 12.07.2015 uue kirjaliku taotlusega ning 26.08.2015 kirjaliku
pöördumisega, mille pealkirjaks oli „Vaie“. PRIA on kõikidele pöördumistele vastanud.

Haldusmenetluse seaduse § 75 kohaselt tuleb vaie haldusaktile või toimingule esitada 30 päeva
jooksul, kui seadus ei sätesta teisiti, arvates päevast, millal isik vaidlustatavast haldusaktist või
toimingust teada sai või oleks pidanud teada saama.

Kohtu hinnangul tuleb käesolevas asjas vaide esitamise tähtaja kulgema hakkamist arvestada ajast,
mil kaebaja oma väidetavast õiguste rikkumisest teada sai. Kohus on seisukohal, et selleks päevaks
tuleb lugeda päev, mil kaebaja sai kätte PRIA 03.07.2015 vastuskirja nr 12-1/15/2617-1 oma
01.07.2015 taotlusele. Sellest PRIA vastuskirjast nähtub, et PRIA hinnangul ei esine taotleja
selgitustes ühtegi põhjendust, mille alusel saaks taotluse esitamise kuupäevaks ennistada 19.06.2015
(OÜ Kupas oli oma 01.07.2015 taotluses palunud lugeda muudatusavalduse esitatuks 19.06.2015).
PRIA 03.07.2015 vastuskirja lugedes, pidi kaebaja mõistma, et tema muudatusavalduse
vastuvõtmisest on keeldutud ja seda ei arvestata (arvestatakse üksnes maakasutuse näitamiseks).
Eeltoodust tulenevalt tuli kaebajal pärast PRIA 03.07.2015 vastuskirja kättesaamist 30 päeva jooksul


                                                 3
esitada vaie. Kaebaja pöördus 12.07.2015 PRIA poole uue taotlusega, millest nähtub, et kaebaja ei
nõustu PRIA 03.07.2015 vastuskirjas toodud põhjendustega ning esitab neile vastuväited. Kohtu
hinnangul saab nimetatud taotlust käsitleda tähtaegselt esitatud vaidena. Kohus märgib siinkohal, et
ei ole hinnanud valikuliselt ühte kirja vaidena ja teist vaideotsusena, vaid on lähtunud kaebaja poolt
esitatud taotluste ja PRIA poolt esitatud vastuste sisust. Riigikohtu halduskolleegium on 04.04.2003
määruses nr 3-3-1-32-03 leidnud, et avalduse või muu tahteavalduse vaideks kvalifitseerimisel tuleb
uurimisprintsiibist lähtudes arvestada isiku tegeliku tahtega ning kui puudutatud isik esitab
vaidetähtaja jooksul akti andnud või kõrgemalseisvale haldusorganile tahteavalduse haldusakti
muutmiseks või kehtetuks tunnistamiseks, tuleb eeldada, et isik soovib esitada vaiet, kuigi isik ei ole
oma tahteavaldust vaidena pealkirjastanud. Kohus leiab, et eeltoodud Riigikohtu seisukohast saab
lähtuda ka käesoleval juhul. Lisaks leiab kohus, et haldusorganiga kirjavahetuse pidamine olukorras,
kus kaebajale on juba antud keelduv vastus, ei saa lükata vaide esitamist määramata ajani edasi.

PRIA vastas kaebaja 12.07.2015 taotlusele 20.07.2015, jäädes seisukohale, et kaebaja
muudatusavaldust ei saa arvestada ja täpsustades oma 03.07.2015 vastuskirja. Kohtu hinnangul saab
PRIA 20.07.2015 vastuskirja käsitleda vaideotsusena, mille kättesaamise järgselt tuli kaebajal
pöörduda kohtu poole 30 päeva jooksul (HKMS § 47 lg 2). Kaebaja 30 päeva jooksul kohtu poole ei
pöördunud, vaid esitas 26.08.2015 PRIA-le pöördumise pealkirjaga „Vaie“. Kohtule esitati kaebus
24.11.2015, seega tähtaega ületades.

Kui asuda seisukohale, et kohtule kaebuse esitamise tähtaja kulgema hakkamist tuleks lugeda PRIA
04.09.2015 vastuskirja kättesaamisest, siis tuleks lugeda kaebus samuti esitatuks hilinemisega.
Menetlusosaliste poolt kohtule esitatud dokumentidest nähtub, et PRIA 04.09.2015 kiri nr 12-
1/15/2617-5 edastati kaebaja e-posti aadressile kupas@hot.ee samal päeval. Vaidlus puudub selles,
et PRIA 04.09.2015 e-kiri jõudis kaebaja postkasti, kuna PRIA ei ole kirja uuesti saatnud ning kaebaja
tunnistab, et leidis selle üles oma rämpsposti hulgast. Kaebaja väidetest tuleneb, et ta leidis PRIA e-
kirja ja avas selle alles 26.10.2015. Seega oleks kohtule 24.11.2015 esitatud kaebus tähtaegne. Kohus
leiab, et PRIA 04.09.2015 vastuskirja näol ei olnud tegemist haldusmenetluse seaduse § 62 lg 2 p-s 1
või 2 nimetatud otsusega, mille elektrooniliseks kättetoimetamiseks oleks vajalik olnud kaebaja
nõusolek. Vaidlus puudub selles, et kaebaja on PRIA 04.09.2015 kirja kätte saanud. Kohus nõustub
vastustajaga, et kirja kättesaamise kuupäev 26.10.2015 ei ole usutav. Kaebaja on e-posti aadressi
kupas@hot.ee kasutanud aastaid PRIA-ga suhtlemisel. Samuti nähtub kaebaja ja PRIA 2015. a
suvisest kirjavahetusest, et kaebaja jälgib oma postkasti ning seda ei ole takistanud ka perioodil 25.06-
18.09.2015 kaebaja seadusliku esindaja töövõimetuslehel olemine. Ka kaebaja enda väited annavad
alust arvata, et kaebaja oli tutvunud 04.09.2015 kirjaga varem kui 26.10.2015. Nimelt väidab kaebaja
esialgses kaebuses, et ta sai 04.09.2015 kirja kätte 26.10.2015 ning kaebus on esitatud seetõttu
tähtaegselt (üks päev enne 30-päevase kaebetähtaja möödumist). Eelnevast nähtub, et kaebajal ei
olnud probleeme võimaliku kaebetähtaja väljaselgitamisega ning selle järgimisega. Samas
20.06.2016 kohtusse saabunud seisukohas viitab kaebaja sellele, et kuna PRIA ei vormistanud
vastuskirja vaideotsusena ega lisanud sellele vaidlustamisviidet, siis ajas see kaebaja segadusse kirja
tõlgendamise osas ning eksitas tähtaegade osas. Kuna kaebajal puuduvad õigusalased teadmised, siis
ei saanud ta ilma õigusabita aru, mida nimetatud kirjaga edasi teha. Selle ärahoidmiseks ja
õigusselguse huvides oleks PRIA pidanud lisama ka vaidlustamisviite, mida PRIA aga ei teinud.
Eelnevast nähtub, et kaebaja leiab, et kaebus on esitatud tähtaegselt, kuid samas möönab kaebetähtaja
ületamist, kuna PRIA 04.09.2015 vastuskirja sisu ja vaidlustamisviite puudumine eksitas teda. Kohus
teeb sellest järelduse, et kaebaja sai PRIA 04.09.2015 vastuskirja kätte varem kui 25.10.2015
(kuupäev, mille puhul oleks kaebus veel tähtaegselt esitatud) ning olles väidetavalt segaduses kirja
sisu tõlgendamisega, esitas kohtule kaebuse tähtaega ületades.




                                                   4
Eeltoodut kogumis hinnates, leiab kohus, et kaebus haldusasjas nr 3-15-2938 on esitatud
kaebetähtaega ületades olenemata sellest, millise PRIA vastuskirja kättesaamisest kaebetähtaja
kulgemise algust arvestada.

7. HKMS § 71 lg 1 kohaselt kui menetlusosaline lasi mööda seaduses sätestatud menetlustähtaja,
ennistab kohus tähtaja menetlusosalise avalduse alusel, kui menetlusosaline ei saanud tähtaega
järgida mõjuval põhjusel.

Riigikohtu halduskolleegiumi 19.04.2006 kohtumääruses asjas nr 3-3-1-26-06 on märgitud, et
kaebuse esitamise tähtaja ennistamine on võimalik üksnes juhul, kui on esinenud olulised ja kestvad
takistused kaebeõiguse kasutamiseks ettenähtud ajaperioodi jooksul ning isiku eelduslikult rikutud
õigus kaalub üles õiguskindlusele rajanevad teiste isikute õigused ja huvid.

Kohtupraktika kohaselt on mõjuvaks põhjuseks kaebuse esitamise tähtaja ennistamisel peetud üksnes
objektiivseid asjaolusid, mis takistasid kaebuse õigeaegset esitamist ning mõjuva põhjusena on
käsitatav püsiv takistus kaebuse esitamiseks.

Kaebaja leiab, et vaidlustamisviite puudumine oleks piisavaks aluseks kaebuse esitamise tähtaja
ennistamiseks ka juhul, kui kaebaja oleks vastuskirja nr 12-1/15/2617-5 kätte saanud 04.09.2015.
Kohus märgib, et vaidlustamisviite puudumist saab pidada mõjuvaks põhjuseks kaebetähtaja
möödalaskmise korral vaid juhul, kui kaebetähtaja möödalaskmine on tingitud vaidlustamisviite
puudumisest. Kohtu hinnangul on OÜ Kupas puhul tegemist piisavalt kogenud halduskohtusse
pöördujaga, mistõttu vaidlustamisviite puudumine ei saanud takistada kaebuse õigeaegset esitamist.
Kaebaja on pöördumise nimega „Vaie“ esitanud PRIA-le 26.08.2015 ning ei ole kahe kuu jooksul
tundnud huvi, kas see on lahendatud või mitte. Ka kaebaja seadusliku esindaja viibimine
töövõimetuslehel perioodil 25.06 – 18.09.2015 ei saa olla selliseks põhjuseks, mis tooks kaasa
kaebetähtaja ennistamise. Kaebaja esindaja on samal perioodil aktiivselt suhelnud PRIA-ga. Ka
puhkusel viibimine ei saa olla selliseks põhjuseks, mis õigustaks kaebetähtaja ennistamist.

8. Lähtudes eeltoodust asub kohus seisukohale, et kaebuse esitamise tähtaeg ei kuulu ennistamisele.
Kohtu hinnangul ei ole kaebaja välja toonud selliseid mõjuvaid põhjuseid, mis tingiksid käesolevas
asjas kaebetähtaja ennistamise.

HKMS § 124 lg 2 sätestab, et kohus lõpetab määrusega asja menetluse, kui kaebus on esitatud
tähtaega rikkudes ja tähtaeg ei kuulu ennistamisele.

Tulenevalt eeltoodust ja juhindudes HKMS § 152 lg 1 p 2 ja § 124 lõikest 2, on kohus seisukohal, et
menetlus OÜ Kupas kaebuses kuulub lõpetamisele seoses kaebuse esitamise tähtaja möödumisega.
HKMS § 43 lg 1 p 2 kohaselt menetluse lõpetamise korral ei saa isik uuesti pöörduda kohtusse samas
asjas.

9. HKMS § 104 lg 5 p 4 sätestab, et tasutud riigilõiv tagastatakse, kui kohus lõpetab menetluse HKMS
§ 152 lg 1 punkti 2 või 4 alusel. Kuna käesoleval juhul kuulub menetlus lõpetamisele HKMS § 152
lg 1 p 2 alusel, siis tuleb kaebajale tagastada kaebuse esitamisel 24.11.2015 tasutud riigilõiv summas
15 eurot. Riigilõiv tagastatakse Kupas OÜ arveldusarvele nr EE701010602002468009 pärast
käesoleva kohtumääruse jõustumist.

(allkirjastatud digitaalselt)
Mare Priks
kohtunik


                                                  5

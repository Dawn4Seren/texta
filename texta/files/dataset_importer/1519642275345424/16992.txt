                            KOHTUOTSUS
                                 EESTI VABARIIGI NIMEL

Kohus                                 Tartu Ringkonnakohus
Kohtukoosseis                         Agu Timmi, Einar Vene ja Tanel Saar
Otsuse tegemise aeg ja koht           28. aprill 2016, Tartu
Haldusasja number                     3-14-52844
Haldusasi                             Aleksei Pokrase kaebus Viru Vangla tekitatud
                                      mittevaralise kahju hüvitamiseks summas 5000 eurot
Vaidlustatud kohtulahend              Tartu Halduskohtu 27. mai 2015 otsus
Menetluse alus ringkonnakohtus        Aleksei Pokrase apellatsioonkaebus
Asja läbivaatamine                    Kirjalikus menetluses
Menetlusosalised                      Kaebaja – Aleksei Pokras
                                      Vastustaja - Viru Vangla

RESOLUTSIOON
   1. Jätta rahuldamata Aleksei Pokrase taotlus A. Kooli ja I. Gumenaja tunnistajana
      ülekuulamiseks.
   2. Jätta apellatsioonkaebus rahuldamata ning Tartu Halduskohtu 27. mai 2015 otsus
      muutmata.
   3. Jätta kaebaja menetluskulud apellatsiooniastmes (riigilõiv) Eesti Vabariigi kanda.


EDASIKAEBAMISE KORD
Otsuse peale võib esitada kassatsioonkaebuse otse Riigikohtule 30 päeva jooksul otsuse avalikult
teatavakstegemisest. Kassatsioonkaebuse esitamise viimane päev on 30. mai 2016.
ASJAOLUD JA MENETLUSE KÄIK
 1.     4. augustil 2014 esitas kinnipeetav Aleksei Pokras Viru Vanglale taotluse kahju
 hüvitamiseks. Taotluse kohaselt tekkis A. Pokrasel mittevaraline kahju 19. juuli 2014. a õhtuse
 loenduse ajal ravimite ja magamistarvete väljastamata jätmise tõttu. Viru Vangla ametniku
 tegevus alandas A. Pokrase inimväärikust ja tekitas kahju tema tervisele.
 2.      22. oktoobri 2014 otsusega nr 6-16/216-4 jättis Viru Vangla A. Pokrase kahju hüvitamise
 taotluse rahuldamata.
        3.      17. novembril 2014 esitas A. Pokras Tartu Halduskohtule hiljem täiendatud
        kaebuse, mille lõpliku nõudena taotles kaebaja hüvitist mittevaralise kahju eest, kuna 19.
        juuli 2014 õhtul jättis vanglaametnik kaebajale väljastamata vooditarbed ja arsti määratud
        ravimid.
Kaebuse kohaselt ei viidud kaebajat vaidlusalusele intsidendile eelnenud päevadel üldse
kambrist välja, madratsi tõid ja viisid valvurid. Ka kaebuse esitamise perioodil tõid ja viisid tema
vooditarbed valvurid. Vanglaametnik jättis kaebaja 19. juuli 2014 ilma vooditarvetest olukorras,
kus arsti ettekirjutuse kohaselt ei olnud kaebajal lubatud tõsta üle viie kilogrammi raskuseid
esemeid, samas on vooditarvete massiks 6,8 kilogrammi. Samal õhtul ei antud kaebajale arsti
määratud ravimeid. Vastustaja tegevusega tekitati kahju kaebaja tervisele ja alandati tema
inimväärikust.
       4.      Viru Vangla vaidles kaebusele vastu, leides, et kahjunõue on alusetu.
Vastustaja osutas, et Viru Vangla direktori 23. jaanuari 2013. a käskkirjaga nr 1-1/19 kinnitatud
Viru Vangla kodukorra p 5.1 ja päevakava koostoimest tulenevalt on vooditarvete toomine
kinnipeetavate, mitte vangla ametnike ülesanne. Kaebajal puhul ei esinenud selliseid
meditsiinilisi näidustusi, mis takistanuks toimingu teostamist. Isegi, kui voodivarustus oli talle
liialt rasked korraga tassimiseks, oli võimalik viia esemed kambrisse mitmes jaos.
19. juuli 2014 õhtuse loenduse ajal kaebaja kambris andis vastustaja ametnik kaebajale korduvalt
korralduse püsti tõusta. Kaebaja eiras korraldusi. Kaebaja ei allunud ka korraldusele püsti tõusta
tablettide manustamiseks. Kui kaebajale anti võimalus minna võtta endale madrats, ütles
kaebaja, et tooge mulle madrats. Ametnik järeldas kinnipeetava käitumisest ja suhtlusest, et ta ei
soovi madratsit. Seega jättis kaebaja korduvalt täitmata korraldused, jättes end ilma
voodivarustusest, sest ei läinud seda laost tooma. Kinnipeetav ei palunud 19. juuli 2014. a õhtuse
loenduse ja voodivarustuse kätteandmise ajal meditsiinitöötaja informeerimist väidetavast
seljavalust, mis annab Viru Vanglale põhjendatud aluse eeldada, et seljavalu oli otsitud põhjus
vanglaametnike poolt antud korralduste mittetäitmiseks. Kaebajal hakkas selg valutama öösel
ning ta palus, et talle kutsutaks meditsiinitöötaja, mida vanglaametnikud ka tegid.
HALDUSKOHTU PÕHJENDUSED
       5.      27. mai 2015 otsusega jättis Tartu Halduskohus kaebuse rahuldamata.
       6.      Otsuse põhjenduste kohaselt ei ole vaidlust selles, et kaebajale määratud ravimid
       19. juulil 2014 õhtuse loenduse ajal manustamiseks oli meditsiiniosakond juba
       ravimipinalisse jaganud. Ravimite manustamise juures meditsiinitöötaja olema ei
       pidanud. Viru Vangla kodukorra p 20.7 sätestab, et ravimeid annavad kinnipeetavaile
       vangla ettenähtud aegadel osakonna valvurid. Kinnipeetavad on kohustatud ravimid
       manustama kohe vanglaametniku juuresolekul, avama ametnikule manustamise
       kontrollimiseks korralikult suu ja vajaduse korral liigutama keelt. Justiitsministri
       5. septembri 2011. a määruse nr 44 „Järelevalve korraldus vanglas“ § 38 lg-te 1 ja 3
       kohaselt jagavad vanglateenistuse ametnikud kinnipeetavatele ravimeid, järgides vangla
       tervishoiutöötaja poolt ettenähtud kogust ja aega. Vanglateenistuse ametnik on kohustatud
       kontrollima, et kinnipeetav manustab ravimi.
       7.     Asja materjalidest nähtub, et kaebajale ei meeldi ravimite manustamise kord Viru
       Vanglas ja ta peab seda alandavaks. Tervisekaardi väljavõttest nähtub, et 5. juuli 2014
       hommikul ei võtnud kaebaja tablette ning nõudis, et õde tuleks ja annaks talle vajalikud
       ravimid; 7. juuli 2014 õhtul on kaebaja arstile kurtnud rahulolematust ravimite
       jagamisega; rohtude võtmiseks mittetõusmine kaebaja isiklik protest; 10. juulil 2014
       kaebaja keeldus valuvaigistavat tabletti ravimipinalist võtmast (tunnistas, et ta on
       võimeline tõusma püsti, aga ei soovinud alluda valvuri korraldusele); 14. juulil 2014
       hommikuse loenduse ajal ei võtnud kaebaja valvuritelt ravimeid vastu. Kaebaja on
       väitnud, et ei saa tõusta, kuna selg valutab. Samas nähtub anamneesist, et toidu järgi või
       meditsiiniprotseduuridele minnes saab kaebaja küll vabalt püsti tõusta ja kõndida.
       8.     Vanemvalvur selgitustest nähtub, et 19. juuli 2014 õhtuse loenduse ajal eiras
       kaebaja vastustaja ametniku korraldusi püsti tõusmiseks ja vee võtmiseks, jätkates
                                               2
       lamamist. Vanemvalvuri selgitustest ja kaebaja varasemast käitumisest ilmneb, et kaebaja
       ei kuuletunud valvuri korraldusele, seega ta ise keeldus ravimeid võtmast. Ravimi
       manustamise üle kontrolli teostamine on kõige tõhusam, kui kinnipeetav seisab ravimit
       andva ametniku ees. Sellekohane korraldus on igati loomulik ja seda ei saa pidada
       õigusvastaseks ega kinnipeetava inimväärikust alandavaks. Korralduse täitmisest
       keeldumist aga võib käsitleda ravimi võtmisest keeldumisena. Kuna vangla kodukorra p
       20.7 ei luba vanglateenistuse ametnikul anda kinnipeetavale ravimit nii, et ta selle
       tegelikku manustamist ei kontrolli, saab ametnik jätta ravimi kehtestatud korrale
       mitteallunud kinnipeetavale ka andmata.
Kohtu hinnangul on vastustaja tegutsenud õiguspäraselt kaebajale 19. juulil 2014 ravimi
väljastamata jätmisel ja kaebaja inimväärikust ei ole rikutud.
       9.        19. juuli 2014. õhtuse loenduse ajal kaebaja ravimeid ei saanud, kuid juba kell
       23.45 on talle antud ravimeid. Järgmisel päeval on toimunud kaebaja meditsiiniline
       üldläbivaatus ja talle on antud ravimeid. Seega nähtub kaebaja tervisekaardi väljavõttest,
       et talle on olnud tagatud arstiabi ja kaebaja tervist ei ole kahjustatud.
       10.     Kohus nõustus kaebajaga, et 19. juulil 2014 ei tohtinud ta meditsiinilistel
       näidustustel tõsta üle viie kilogrammi kaaluvaid esemeid. Samas nõustus kohus
       vastustajaga, et kui voodivarustus (vastustaja selgituste kohaselt oli selleks
       poroloonmadrats, tekk, padi, padjapüür ja 2 lina) oli kaebajale liialt raske korraga
       tõstmiseks, oli tal võimalik viia esemed kambrisse mitmes jaos. Vanglaametnikud ei
       nõudnud, et kaebaja viiks kogu voodivarustuse korraga kambrisse. Vanglaametnike
       teenistuskohustuste hulka ei kuulu kinnipeetavatele kambrisse voodivarustuse kandmine,
       v.a juhul, kui selleks on meditsiiniline vajadus. Kaebaja puhul ei ole sellist meditsiinilist
       vajadust tuvastatud.
MENETLUSOSALISTE PÕHJENDUSED RINGKONNAKOHTUS
       11.    A. Pokras esitas Tartu Ringkonnakohtule apellatsioonkaebuse, milles taotleb
       Tartu Halduskohtu 27. mai 2015 otsuse tühistamist ja uue otsuse tegemist, millega kaebus
       rahuldada.
       12.      A. Pokras on seisukohal, et halduskohtu otsus on vastuolus seaduste ja vangla
       sisekorra eeskirjadega, millest tulenevalt just valvurid annavad kinnipeetavatele ravimeid
       ja vooditarbeid. Neist ei tulene aga, et ebakaines olekus valvuri käskude täitmisest
       keeldumine tähendab nende vastuvõtmisest keeldumist. Halduskohus on jätnud
       tähelepanuta, et kaebaja pöördus samal päeval kaebusega teise (kaine) valvuri poole, kes
       väitis, et ei saa midagi teha.
Samuti on halduskohus jätnud tähelapanuta (ega ole kogunud sellekohaseid tõendeid), et
eelnevatel päevadel kaebaja vooditarbeid tõid ja viisid valvurid, kuna kaebajal oli üldse keelatud
kambrist lahkuda.
       13.    Vooditarbed keeratakse madratsi ja lina sisse, et nad mahuksid hoiuruumis riiulile.
       Selles ruumis ei ole reaalne madratsit lahti keerata, kuna asjad satuksid mustale
       põrandale. Keegi ei ole teinud kaebajale ettepanekut vooditarbeid eraldi kanda ega neid
       kaalunud.
       14.    Viru Vangla vaidleb apellatsioonkaebusele vastu ja palub jätta selle rahuldamata.
RINGKONNAKOHTU PÕHJENDUSED
       15.    Ringkonnakohtu hinnangul on halduskohtu otsusega põhjendatult rahuldamata
       jäetud A. Pokrase kaebus mittevaralise kahju rahas hüvitamiseks. Halduskohus on õigesti
       hinnanud asjas kogutud tõendeid ja kohaldanud seadust. Halduskohus on põhjalikult

                                               3
       selgitanud kinnipeetavatele ravimite andmise korda Viru Vanglas ning seda, miks ei ole
       alust pidada Viru Vangla tegevust 19. juulil 2014 kaebajale ravimite ja vooditarvete
       väljastamata jätmisel õigusvastaseks ega kaebaja inimväärikust rikkuvaks või
       tervisekahju põhjustanuks. Ringkonnakohus nõustub halduskohtu otsuses toodud
       põhjendustega ja ei pea HKMS § 201 lg 4 alusel vajalikuks neid korrata.
Vastuseks apellatsioonkaebusele märgib ringkonnakohus järgnevat.
       16.    A. Pokrase halduskohtule esitatud kaebuses ja apellatsioonimenetluses esitatud
       väidetest ilmneb, et ta ei sea kahtluse alla, et 19. juulil 2014 õhtul kaebaja elukambris
       A. Pokras ei järginud vanglaametniku korraldust püsti tõusta loenduse tarbeks ega
       ravimite võtmiseks. Samuti ei teinud kaebaja katset endale vooditarbeid tuua.
       17.     Nendel asjaolude puudub alus hinnata Viru Vangla tegevust kaebajale ravimite
       väljastamata jätmisel erinevalt halduskohtust. Ringkonnakohus rõhutab veelkord, et
       halduskohus on ammendavalt selgitanud, miks ei ole nõutav, et ravimid annaks
       kinnipeetavale vahetult meditsiinitöötaja ning meditsiinitöötaja poolt ravimipinalisse
       valmis pandud ravimeid võivad kinnipeetavale anda ka valvurid. Samuti, miks on vajalik,
       et kinnipeetav võtaks ravimid valvuri juuresolekul selliselt, et viimane saab veenduda
       ravimi manustamises. Kui kinnipeetav keeldub täitmast vanglateenistuse ametniku
       korraldusi nii, et ametnikul ei ole võimalik täita Justiitsministri 5. septembri 2011
       määruse nr 44 § 38 lg-s 3 sätestatud kohustust kontrollida ravimi manustamist, saab
       pidada õiguspäraseks kinnipeetavale ravimi andmata jätmist. Käesoleval juhul sellise
       olukorraga tegemist ongi. Vaidlust ei ole selles, et ravim ei olnud vajalik kaebajale
       vältimatu arstiabi osutamiseks. Seetõttu ei olnud vastustajal kohustust A. Pokrasele
       ravimit anda olukorras, kus viimane keeldus järgimast ravimite võtmiseks kehtestatud
       korda. Vastavalt tuleb lugeda, et kaebaja ise on keeldunud ravimi võtmisest. Ravimi
       võtmata jätmise võimalik mõju kaebaja tervisele aga ei ole vastustajale etteheidetav.
Olukorras, kus 19. juulil 2014 oli kaebajal tegelik võimalus ravimite saamiseks, kuid ta jättis
selleks nõutavad toimingud ise tegemata, ei ole asja lahendamisel tähendust kaebaja väidetud
vangalateenistuse ametnikele varasemalt antud korraldusel kaebajale ravimeid mitte anda.
       18.     Ringkonnakohus on seisukohal, et kaebaja leiab ekslikult nagu tuleneks kehtivast
       õigusest vastustaja kohustus tagada õhtuti kinnipeetavale kartserikambrisse
       voodivarustuse toomine kaebaja osavõtuta ning sellele vastav kinnipeetava subjektiivne
       õigus keelduda toimingute tegemisest voodivarustuse saamiseks. Vangistusseaduses,
       vangla sisekorraeeskirjas ja Viru Vangla kodukorras puuduvad sätted, mis kaebajale
       sellesisulise subjektiivse õiguse kehtestaksid.
       19.    Pooled ei vaidle selles, et tervislikel põhjustel oli arst keelanud kaebajal tõsta
       esemeid, mille mass ületab viis kilogrammi, muid piiranguid ei olnud kaebajale
       liikumiseks ette nähtud. Seetõttu tuleb nõustuda vastustajaga, et kaebaja pidi olema ise
       hoolas ning vajadusel tooma oma voodivarustuse mitmes jaos. Vastustaja ei pidanud
       kaebajale selleks ettepanekut tegema.
19. juulil 2014 ei võtnud kaebaja samme endale voodivarustuse toomiseks, mistõttu on
hüpoteetilised kaebaja väited nagu oleks see olnud tehniliselt võimatu. Kuna kaebaja 19. juulil
2014 õhtuse loenduse ajal ega ka vahetult vaidlusaluse intsidendi toimumise ajal ei esitanud
kaebusi oma tervise kohta, siis tuleb eeldada, et kaebaja tervis ei olnud erakorraliselt sedavõrd
halvenenud, et see oleks takistanud liikuda arsti poolt varasemalt seatud piire arvestades.
Seetõttu on kaebaja vanglateenistuse ametnike korralduste täitmisest keeldumisega ise loobunud
voodivarustusest 19. juuli 2014 õhtul. Vastavalt ei ole voodivarustuse saamata jäämine ega selle
võimalik mõju kaebaja tervisele vastustajale etteheidetav. Ringkonnakohus peab siinjuures
määravaks, et kaebajale oli tagatud tegelik võimalus voodivarustuse saamiseks.

                                              4
       20.    Järeldust ei muuda see, kui 19. juulile 2014 eelnevatel päevadel või sama aasta
       sügisel mõnel perioodil tõid vastustaja ametnikud voodivarustuse kaebaja kambrisse.
       Vastustaja vastutulek ei loonud kaebajale subjektiivset õigust, et tema suhtes soodne
       olukord jätkub. Ka ei ole asjas määrava tähendusega see, kui eelnevatel päevadel oli
       kaebajal keelatud kambrist väljuda õhtuse loenduse ajal voodivarustuse toomiseks.
       Kaebaja ei ole väitnud, et 19. juulil 2014 oleks vastustaja ametnik andnud talle
       korraldused voodivarustuse toomiseks, keelates samaaegselt kambrist väljumise.
Samuti ei sõltu asja lahendamine kaebaja väitest, et talle 19. juulil 2014 õhtuse loenduse ajal
korraldusi andnud vastustaja ametnik oli alkoholi tarvitanud. Kuigi alkoholijoobes
teenistusülesannete täitmine ei ole lubatud, ei oleks selles käesoleva vaidluse asjaoludel ei ole
iseseisvat tähendust, kuna kaebajale oli tagatud tegelik võimalus nii ravimite kui voodivarustuse
saamiseks. Ringkonnakohus rõhutab siiski, et vastustaja ei ole tuvastanud oma ametniku
alkoholijoobes teenistuses viibimise. Ka kaebaja ei ole sellekohast väidet esitanud vahetult
intsidendi toimumise järel. Hiljem, halduskohtule kaebuse esitamise ajal, olid võimalused väite
kontrollimiseks oluliselt ahenenud. Puudub ka igasugune alus eeldada, et ametnik oli
alkoholijoobes.
       21.     Ringkonnakohus märgib veel, et eeltoodud põhjustel ei ole asja lahendamiseks
       vajalik tõendina koguda ega uurida Viru Vangla P-2 osakonna koridoride ega kambri nr
       1292 valvekaamerate salvestisi või P-2 osakonna vanglasisese elektronposti E-kontakt
       koopiat ajavahemikul 28. juuni kuni 1. juuli 2014, selgitamaks kaebaja kohtlemise kohta
       korralduste andmist. Kuigi kohus ei ole määruses otsesõnu lahendanud kaebaja taotlust
       tõendite kogumiseks, nähtub halduskohtu seisukoht täiendavate tõendite kogumise
       vajaduse puudumise kohta 9. aprilli 2015 määruse põhjendustest. Eelnevast sõltumata ei
       anna apellatsioonkaebuse väited alust halduskohtu otsuse tühistamiseks olukorras, kus
       asja lahendamine nendest tõenditest ei sõltu.
       22.     Apellatsioonimenetluses jääb rahuldamata A. Pokrase taotlus tunnistajate
       ülekuulamiseks. Vastavalt HKMS § 182 lg-le 2 tuleb apellatsioonimenetluses uute
       tõendite kogumise taotlemisel märkida põhjendused, miks neid tõendeid ei saanud esitada
       või nende hankimist taotleda halduskohtus. Kaebaja ei ole selgitanud, miks tal ei olnud
       võimalik taotleda tunnistajate ülekuulamist halduskohtumenetluses. Ringkonnakohtule ei
       ole sellise takistuse esinemine äratuntav. Lisaks ei ole A. Pokras esile toonud, milliseid
       asjaolusid ta soovib tunnistajate ütlustega tõendada (HKMS § 62 lg 3 p 3). Seetõttu ei pea
       ringkonnakohus        põhjendatuks      A.     Pokrase   taotletud    tõendi    kogumist
       apellatsioonimenetluses.
       23.    Eeltoodud põhjendustel jääb apellatsioonkaebus rahuldamata ning halduskohtu
       otsus muutmata. HKMS § 108 lõike 1 järgi kannab menetluskulud pool, kelle kahjuks
       otsus tehti. Viru Vangla ei ole apellatsioonimenetluses esitanud kuludokumente ega
       menetluskulude nimekirja. Seetõttu tulenevalt HKMS § 109 lg 1 ls-st 3 vastustaja kasuks
       menetluskulusid välje ei mõisteta ning vastustaja menetluskulud jäävad tema enda kanda.
       Kaebaja oli ringkonnakohtus menetlusabi korras riigilõivu tasumisest vabastatud. HKMS
       § 118 lg 3 sätestab, et kui menetlusabi saaja on kohustatud hüvitama menetluskulud ja
       vastaspoolelt neid tema kasuks välja ei mõisteta, jätab kohus menetluskulud riigi kanda.
       Seega jääb kaebaja riigilõiv apellatsiooniastmes Eesti Vabariigi kanda.


        Agu Timmi                        Einar Vene                        Tanel Saar
 allkirjastatud digitaalselt        allkirjastatud digitaalselt      allkirjastatud digitaalselt


                                               5
6

                                                                               2-15-8376




                       KOHTUMÄÄRUS
Kohus                           Harju Maakohus

Kohtunik                        Kristiina Kruusel

Kohtujurist                     Gerli Võimre

Määruse tegemise aeg ja koht    29. märts 2016, Tallinn, Tartu mnt kohtumaja

Tsiviilasja number              2-15-8376

Tsiviilasi                      Xxx AS-i hagi Xxx vastu põhivõlgnevuse 201 euro ja
                                viivise 27,74 euro saamiseks

Tsiviilasja hind                228,74 eurot

Menetlustoiming                 Kohtuotsuse tühistamine, hagist loobumise vastuvõtmine ja
                                asjas menetluse lõpetamine

Menetlusosalised ja nende       Hageja XxxAS (registrikood XXX, asukoht Sõpruse pst
esindajad                       145, 13417 Tallinn)
                                Hageja lepinguline      esindaja   Piia   XXX      (e-post
                                XXX@XXX.ee)
                                Kostja Xxx(isikukood xxx, elukoht XXX, e-post XXX)

Asja läbivaatamine              Kirjalik menetlus

RESOLUTSIOON
   1. Tühistada Harju Maakohtu 30. novembri 2015 otsus tsiviilasjas nr 2-15-8376.
   2. Võtta vastu Xxx AS-i hagist loobumine.
   3. Lõpetada menetlus tsiviilasjas nr 2-15-8376.
   4. Toimetada kohtumäärus menetlusosalistele kätte.

Menetluskulude jaotus ja väljamõistmine
   1. Jätta menetluskulud Xxx kanda.
   2. Välja mõista XXX XxxAS-i kasuks menetluskuludena tasutud riigilõiv summas
      37,50 eurot.
Edasikaebamise kord

                                                                                       1
                                                                                        2-15-8376

Kohtumääruse peale võib esitada määruskaebuse Tallinna Ringkonnakohtule Harju Maakohtu
kaudu 15 päeva jooksul määruse kättetoimetamisest alates.
Kohus selgitab, et vastavalt tsiviilkohtumenetluse seadustiku (TsMS) § 187 lg-le 6 peab
menetlusabi taotlemise korral menetlusabi taotleja seaduses sätestatud tähtaja järgimiseks
tegema tähtaja kestel ka menetlustoimingu, mille tegemiseks ta menetlusabi taotleb, eelkõige
esitama kaebuse. Kaebuse põhjendamiseks või riigilõivu tasumiseks või kaebuses esineva
sellise puuduse kõrvaldamiseks, mis on seotud menetlusabi taotlemisega, annab kohus sellisel
juhul mõistliku tähtaja pärast menetlusabi andmise taotluse lahendamist, kui nimetatud taotlus
ei olnud esitatud põhjendamatult või tähtaja pikendamise eesmärgil. See ei välista
menetlustähtaja ennistamist.

ASJAOLUD JA MENETLUSE KÄIK
1. XxxAS (hageja) esitas 02.06.2015 Harju Maakohtule hagi Xxx(kostja) vastu, mida täpsustas
10.06.2015. Hageja palus kostjalt välja mõista võlgnevuse 201 eurot ja viivise 27,74 eurot.
Hagiavalduse kohaselt sõlmisid pooled 09.12.2014 liitumislepingu nr 3560547 ja selle lisana
osamaksetega vara müügilepingu nr 3561870 mobiiltelefoni Sony Xperia Z1 Compact/D5503
omandamiseks. 18.12.2014 taganes kostja osamaksetega vara müügilepingust ning poolte vahel
allkirjastati (18.12.2014) vara tagastuse akt, milles pooled leppisid kokku, et tagastatav seade
saadetakse väärtuse vähenemise kindlaks tegemiseks ekspertiisi ning et seadme väärtuse
kindlakstegemise kulud, sh võimalikud ekspertiisikulud, tuleb katta kostjal. 13.02.2015
väljastas hageja kostjale arve nr 2011752673, milles esitas kostjale nõude väärtuse vähenemise
(summas 201 euro) hüvitamiseks.

2. Kohus võttis 11.06.2015 määrusega hagiavalduse menetlusse.

3. Kohus rahuldas 30.11.2015 otsusega hagi ning mõistis kostjalt hageja kasuks välja
põhivõlgnevuse 201 eurot ja viivise 27,74 eurot. Menetluskulud jättis kohus kostja kanda ning
mõistis kostjalt hageja kasuks menetluskuludena välja riigilõivu summas 75 eurot ja määras, et
hüvitamisele kuuluvatelt menetluskuludelt tuleb kostjal tasuda hagejale otsuse jõustumisest
alates kuni täitmiseni viivist võlaõigusseaduse § 113 lg 1 teises lauses ettenähtud ulatuses.
Kohus selgitas mh, et kohus täiendab otsust TsMS § 448 lg-s 41 sätestatu kohaselt puuduva
osaga, kui menetlusosaline teatab kümne päeva jooksul otsuse kättetoimetamisest arvates
kohtule soovist esitada otsuse peale apellatsioonkaebus. Kostja sai otsuse kätte 07.12.2015.

4. 07.12.2015 e-kirjaga teatas kostja, et ta ei ole kohtuotsusega nõus ja soovib esitada selle peale
apellatsioonkaebuse. Samuti soovis kostja, et kohus täiendaks otsust kirjeldava ja põhjendava
osaga.

5. 01.02.2016 esitas hageja kohtule hagist loobumise avalduse. Hageja selgitas, et 15.01.2016
tasus kostja hagejale võlgnevuse summas 201,60 eurot. Hageja soovis kostjalt kohtukuluna
riigilõivu hüvitamist vastavalt TsMS § 168 lg-le 5 summas 75 eurot.

6. Kostja teatas 09.02.2016 e-kirjas kohtule, et on hageja hagist loobumisega nõus.

KOHTUMÄÄRUSE PÕHJENDUSED
7. TsMS § 431 lg 2 teine lause sätestab, et kui menetluse lõpetab asja lahendanud kohus
edasikaebetähtaja jooksul esitatud avalduse alusel, tühistab ta asjas tehtud lahendi või lahendid.
Kohus on teinud 30.11.2015 otsuse, kuid selle edasikaebamise tähtaja jooksul on hageja
esitanud kohtule avalduse hagiavaldusest loobumiseks. Juhindudes TsMS § 431 lg-st 2 tühistab
kohus nimetatud otsuse.

                                                                                                  2
                                                                                        2-15-8376



8. Kohus on seisukohal, et hageja poolt esitatud avaldus hagist loobumiseks tuleb TsMS § 429
lg 1 alusel vastu võtta. Ühtlasi lõpetab kohus TsMS § 428 lg 1 p-st 3 ja § 429 lg-st 1 juhindudes
käesoleva tsiviilasja menetluse.

9. Kohus ei näe aluseid hagist loobumise vastuvõtmata jätmiseks. Kohus peab seejuures
vajalikuks osundada TsMS §-le 432, mille kohaselt ei saa hageja menetluse lõpetamise korral
uuesti pöörduda kohtusse hagiga sama kostja vastu vaidluses sama hagieseme üle samal alusel.
Kui menetlus on lõpetatud hagist loobumise tõttu või kompromissiga, on lõpetamisel samad
materiaalõiguslikud ja protsessuaalsed tagajärjed nagu menetluse lõpetamisel kohtuotsusega,
kui seadusest ei tulene teisiti.

10. Tulenevalt TsMS § 174 lg-st 1 määrab menetluskulude rahalise suuruse menetluskulude
jaotuse alusel vajalikus ja põhjendatud ulatuses kindlaks asja menetlev kohus samas tsiviilasjas,
millega seoses kulud tekkisid. Vastavalt TsMS § 168 lg-s 2 sätestatule kannab menetluse
lõpetamise korral menetluskulud hageja, kui sama paragrahvi lõigetest 3-5 ei tulene teisiti.
TsMS § 168 lg-st 4 tuleneb, et kui hageja loobub hagist või võtab selle tagasi, kannab ta kostja
menetluskulud, välja arvatud juhul, kui ta loobub hagist või võtab selle tagasi seetõttu, et kostja
on nõude pärast hagi esitamist rahuldanud. Antud paragrahvi viies lõige näeb ette, et kui hageja
loobub hagist või võtab selle tagasi seetõttu, et kostja on pärast hagi esitamist tema nõude
rahuldanud, kannab kostja hageja menetluskulud. Kuivõrd (01.02.2016) hagist loobumise
avalduse kohaselt loobus hageja hagist seetõttu, et kostja on pärast hagi esitamist hageja nõude
rahuldanud, siis jätab kohus menetluskulud TsMS § 168 lg 5 alusel kostja kanda.

11. Hageja on kohtule esitanud menetluskulude nimekirja, millest nähtuvalt on hageja
menetluskuludeks hagimenetluses tasutud riigilõiv summas 75 eurot. Seejuures taotles hageja
hagist loobumise avalduses kostjalt kogu menetluses tasutud riigilõivu (summas 75 eurot)
hageja kasuks väljamõistmist. Seoses eeltoodud hageja taotlusega peab aga kohus vajalikuks
märkida järgmist. TsMS § 150 lg 2 p 2 kohaselt tagastatakse pool menetluses tasutud
riigilõivust, kui hageja loobub hagist. Vastavalt TsMS § 150 lg-le 4 tagastab kohus, kelle
menetluses asi viimati oli, riigilõivu üksnes selle menetlusosalise avalduse alusel, kes riigilõivu
tasus või kelle eest riigilõiv tasuti. Riigilõiv tagastatakse menetlusosalisele, kes selle pidi
tasuma, või tema korraldusel muule isikule. Seega on hagejal võimalik poole menetluses
tasutud riigilõivu (s.o 75/2=37,50 eurot) tagasisaamiseks esitada kohtule vastav taotlus ning
märkida, kellele ning millisele kontonumbrile riigilõiv tagastada. Kuivõrd hagejal on seega
lähtudes TsMS § 150 lg 2 p-st 2 võimalik pool menetluses tasutud riigilõivust tagasi taotleda,
siis peab kohus põhjendatuks kostjalt üksnes riigilõivu summas 37,50 eurot hageja kasuks
väljamõistmist.

12. TsMS § 178 lg-st 1 tulenevalt saab menetluskulude jaotust vaidlustada üksnes selle
kohtulahendi peale edasi kaevates, millega menetluskulude jaotus kindlaks määrati.
Hüvitatavate menetluskulude suurust saab vaidlustada selle kohtulahendi peale edasi kaevates,
millega menetluskulude rahaline suurus kindlaks määrati.


/allkirjastatud digitaalselt/
Kristiina Kruusel
kohtunik




                                                                                                 3

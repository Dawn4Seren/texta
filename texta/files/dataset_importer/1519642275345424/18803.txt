                                                                                     1-10-2866




                           KOHTUMÄÄRUS
Kohus                               Tallinna Ringkonnakohus, kriminaalkolleegium

Määruse tegemise aeg ja koht        11. aprill 2016. a, Tallinn, kirjalik menetlus

Kriminaalasja number                1-10-2866

Kohtukoosseis                       Sten Lind, Meelika Aava ja Ivi Kesküla

Vaidlustatud kohtulahend            Harju Maakohtu 8. märtsi 2016. a määrus, millega jäeti
                                    Aleksandr Kurkov tingimisi enne tähtaega vangistusest
                                    elektroonilise valve alla vabastamata

Kaebuse esitaja ja kaebuse liik     süüdimõistetu Aleksandr Kurkov (ik. 37602130311,
                                    viibimiskoht Tallinna Vangla), määruskaebus


RESOLUTSIOON
Jätta esitatud määruskaebus rahuldamata ja Harju Maakohtu 8. märtsi 2016. a määrus
muutmata.

Edasikaebamise kord
Määruse peale saab esitada määruskaebuse Riigikohtule Tallinna Ringkonnakohtu kaudu.
Süüdimõistetu saab esitada määruskaebuse advokaadi vahendusel. Määruskaebuse saab esitada
15 päeva jooksul alates päevast, mil kaebuse esitaja sai vaidlustatavast kohtumäärusest teada või
pidi teada saama.

ASJAOLUD JA MENETLUSE KÄIK
1. Harju Maakohus mõistis 12.01.2010 otsusega A. Kurkovi süüdi KarS § 200 lg 2 p 4, 7, 8, 10
- § 25 lg 2 ja § 22 lg 3, KarS § 199 lg 2 p 4, 7, 8 ja KarS § 202 lg 2 p 1, 2 järgi. KarS § 64 lg 1
alusel mõistis kohus nende tegude eest A. Kurkovile liitkaristuse 3 aasta ja 6 kuud vangistust.
KarS § 74 lg-te 1, 3 alusel jättis kohus mõistetud karistuse tingimisi täitmisele pööramata, kui
A. Kurkov ei pane 3-aastase katseaja vältel toime uut tahtlikku kuritegu ning järgib KarS § 75
lg 1 p-des 1-5 sätestatud käitumiskontrolli nõudeid.
Harju Maakohtu 05.04.2010 otsusega tunnistati Aleksandr Kurkov süüdi KarS § 424 järgi ning
talle mõisteti karistuseks vangistus 6 kuud, mida vähendati KrMS § 238 lg 2 alusel 4 kuuni. Selle
karistuse luges kohus KarS § 65 lg 1 ja § 64 lg 1 alusel kaetuks Harju maakohtu 12.01.2010
otsusega mõistetud 3 aasta 6 kuu pikkuse vangistusega.



                                                                                              1
29.04.2011 määrusega pööras Harju Maakohus A. Kurkovile Harju Maakohtu 05.04.2010
otsusega mõistetud ja ärakandmata karistuse 3 aastat ja 6 kuud vangistust KarS § 74 lg 4 alusel
täitmisele. Määruse kohaselt ei elanud A. Kurkov kohtu määratud elukohas ega taotlenud luba
elukoha vahetamiseks.
13.03.2015 määrusega jättis Harju Maakohus A. Kurkovile Harju Maakohtu 12.01.2010 otsusega
nr 1-09-12960 KarS § 64 lg 1 alusel mõistetud liitkaristusest välja KarS § 202 lg 2 p 1, 2 alusel
mõistetud 3-kuulise vangistuse. Liitkaristuse jättis maakohus aga muutmata.
A. Kurkovi karistuse kandmise algus oli 13.05.2014 ja lõpp on 08.11.2017.

2. Tallinna Vangla esitas 09.02.2016 Harju Maakohtule materjalid kinnipeetava A. Kurkovi
tingimisi enne tähtaega vangistusest vabastamiseks koos elektroonilise valve kohaldamisega.

3. Maakohus palus A. Kurkov palus vabastada ta tingimisi enne tähtaega vangistusest, kohaldades
elektroonilist valvet. Tallinna Vangla toetas kinnipeetava tingimisi ennetähtaegset vabastamist,
prokurör ei toetanud.

Maakohtu seisukoht
4. Harju Maakohus jättis 08.03.2016 määrusega A. Korkovi tingimisi ennetähtaegselt
vangistusest elektroonilise valve vabastamata.
Kohus võttis arvesse asjaolu, et A. Kurkovit on kriminaalkorras korduvalt karistatud (Eestis neljal
korral ning Saksamaal ühel korral juveelipoe röövi eest) ja ta viibib vangistuses teist korda. Praegu
kannab ta liitkaristust röövimise, varguse ja mootorsõiduki joobeseisundis juhtimise eest. Varem
on teda karistatud erinevate kuritegude, sh varavastaste kuritegude eest ja mootorsõiduki juhtimise
eest joobeseisundis. Arvukad kriminaalkaristused kinnitavad seda, et A. Kurkovi suhtes varem
kohaldatud karistused ei ole täitnud KarS § 56 lg-s 1 sätestatud karistuse eesmärki mõjutada
süüdlast edaspidi hoiduma süütegude toimepanemisest.
A. Kurkovi poolt toime pandud kuriteod on läinud raskemaks. Katseajal pani ta Saksamaal toime
uue kuriteo. Kuritegude soodusteguriks oli narkootikumide tarvitamine ja kindla sissetuleku
puudumine. Kuigi kinnipeetav on enda väitel narkosõltuvusest vabanenud, esineb kohtu hinnangul
endiselt risk, et ta ei suuda vabaduses endale püsitatud eesmärke täita. Kohus võttis arvesse, et
A. Kurkov süstis end enne vangistust iga päev, ta sai Saksamaa vanglas metadoonravi ning et
korduvad seaduserikkumised viitavad riskivale ja hoolimatule elustiilile.
Kuigi A. Kurkov on olnud varasemalt kriminaalhooldusel, on ta rikkunud mitmel korral
kriminaalhoolduse nõudeid.
Kohus tugines ka sellele, et prokurör ei toeta A. Kurkovi ennetähtaegset vabastamist. Kuigi
Tallinna Vangla toetab kinnipeetava tingimisi ennetähtaegset vabastamist koos elektroonilise
valve kohaldamisega, ei ole ka vangla välistanud isiku ohtlikkust avalikkusele.
Kohus leidis, et ennetähtaegne vabastamine ei ole põhjendatud isegi vaatamata sellele, et
A. Kurkov on vangistuse ajal osalenud resotsialiseerivas tegevuses ja tal on vabanemisel olemas
elukoht. Eelduslikult toetab resotsialiseeriv tegevus kinnipeetava edasist toimetulekut vabaduses
ning aitab mõista õiguskuuleka käitumise vajalikkust, kuid programmide läbimine iseenesest ei
ole aluseks kinnipeetava ennetähtaegseks vabastamiseks. Korduv kriminaalhoolduse nõuete
rikkumine ja välisriigis raske kuriteo toimepanemine katseajal seda, et käitumiskontroll ei ole isiku
käitumise mõjutamiseks piisav.

                                                                                                2
Maakohus leidis, et elektroonilist valvet saab kohaldada isikute suhtes, kes on tahtekindlad ja
soovivad järgida ennetähtaegse vabastamisega kaasnevaid kontrollnõudeid ja kohustusi.
A. Kurkovi varasema elukäigu alusel on tegemist impulsiivse isikuga, kelle puhul elektroonilise
valve kohaldamine ei suuda ära hoida uute kuritegude toimepanemist.
Kohus leidis, et elukoha ja lähedaste toetuse olemasolu ei kaalu üles sooritatud kuritegude rohkust
ja raskust, samuti ohtu, mida võib kinnipeetava ennetähtaegne vabastamine ühiskonnale kujutada.
Kohus leidis, et A. Kurkovi vabastamine enne tähtaega ei oleks kooskõlas karistuse mõistmise
üldiste eesmärkidega. Kohus märkis, et tal puudub veendumus, et A. Kurkov oleks asunud
paranemise teele ning vabanedes ei jätkaks kuritegelikku käitumist.

Määruskaebus
5.     A. Kurkov esitas Harju Maakohtu 08.03.2016 määruse peale esitas määruskaebuse, milles
palub sisuliselt maakohtu määrus tühistada ja vabastada ta tingimisi enne tähtaega vangistusest
elektroonilise valve alla.
A. Kurkov märgib kaebuses, et ta viibib Tallinna Vanglas alates 13.05.2014. Enne seda, alates
11.11.2010, kandis ta karistust Saksamaal. Ta läbis vanglas eesti keele kursused ning sooritas
vastava eksami. Ta lõpetas müürsepa erialal kutsekooli ja ta töötas 2015. a sügisel kaks kuud
Tallinna Vanglas kokana.
Kuna A. Kurkovil puudusid distsiplinaarkaristused, paigutati ta ümber avavanglasse, kus ta töötas
majandustöödel. Seejärel asus ta tööle väljaspool vanglat xxx. 17.12.2015, naastes töölt
avavanglasse, leiti A. Kurkovi jope taskust üks tuletikk, mistõttu ta suunati tagasi Tallinna
Vanglasse. Kuigi süüdimõistetul oli psühholoogiliselt väga raske, asus ta tööle Tallinna Vangla
poodi.
Tänaseks on ta kõik kohtukulud ja hagid ära tasunud. A. Kurkov märgib, et ta kahetseb toime
pandud tegusid ja möönab, et ta tarvitas narkootikume, millega tegi kõigile halba. Kinnipeetav
kinnitab, et ta mõistab, et ta oli tihti teiste isikute mõju all, kellel olid sarnased eluhoiakud.
Tänaseks on ta oma vigadest aru saanud ja tal puudub soov naasta tagasi vana eluviisi juurde.
Kinnipeetav soovib elada õiguskuulekalt, luua pere ja hoolitseda oma 78-aastase abivajava ema
eest.
Tingimisi enne tähtaega elektroonilise valve alla vabastamisel allutatakse ta kriminaalhooldusele.
See annaks talle võimaluse tõestada, et ta soovib elada õiguskuulekalt. Ta annab endale aru, mida
elektrooniline valve tähendab, ja on kindel, et suudab sellega kaasnevaid kohustusi järgida.

6.      Ringkonnakohtu antud tähtaja raames esitas oma seisukoha A. Kurkov, kes soovib
selgitada, et enne Saksamaal kinnipidamisasutusse sattumist oli ta Eestis metadooni eluaegsel
programmil. Kuna talle Saksamaa vanglas metadooni ei antud, siis mõjus see tema tervisele ja
mõtlemisele väga positiivselt. Seega on ta alates 11.11.2010 kaine ja tal puudub soov tarvitada
narkootikume või metadooni. A. Kurkov kinnitab, et on vanglas olles mõistnud oma vigu, ta on
teinud järeldused ja soovib elada edaspidi õiguskuulekalt.

RINGKONNAKOHTU SEISUKOHT
7.    Ringkonnakohus, vaadanud esitatud määruskaebuse ja toimiku materjalid läbi, leiab, et
määruskaebus tuleb jätta rahuldamata.


                                                                                              3
8. A. Kurkovi keskne väide on see, et ta on karistuse kandmise ajal mõistnud oma toimepandud
kuritegude taunitavust ja tahab edaspidi käituda õiguskuulekalt.
See, kas juba ära kantud karistus on olnud piisav süüdimõistetu mõjutamiseks käituma edaspidi
õiguskuulekalt, on tema ennetähtaegsel vangistusest vabastamisel oluline. Prognoose isiku edasise
käitumise kohta saab teha tema senise käitumise põhjal. Vastavalt KarS § 76 lg-le 3 peab kohus
arvestama kuriteo toimepanemise asjaolusid, süüdimõistetu isikut, tema varasemat elukäiku ning
käitumist karistuse kandmise ajal, samuti tema elutingimusi ja neid tagajärgi, mida võib
süüdimõistetule kaasa tuua tingimisi enne tähtaega karistusest vabastamine.
Seega peab kohus arvestama nii isiku käitumist karistuse kandmise ajal kui ka enne seda. Seadus
ei anna juhtnööre selle kohta, millist asjaolu tuleb ennetähtaegsel vabastamisel teistest
kaalukamaks pidada, vaid kohus hindab kõiki asjaolusid oma siseveendumuse alusel kogumis.
Kinnipeetava ennetähtaegseks vabastamiseks on alust siis, kui kohtul on piisav veendumus, et isik
suudab edaspidi käituda õiguskuulekalt ning läbida katseaja edukalt.

9.     Maakohus tõdes määruses, et A. Kurkov on vanglas osalenud resotsialiseerivates
tegevustes, tema väitel on ta oma toimepandud kuritegude tähendusest aru saanud, samuti on tal
on vabaduses olemas kindel elukoht ja toetavad lähedased. Samas pidas maakohus tähelepanu
väärivaks seda, et A. Kurkovit on korduvalt kuritegude eest karistatud ning ta pani katseajal toime
kuriteo. Just viimaseid asjaolusid pidas maakohus kaalukamaks: nende tõttu pidas maakohus
võimalikuks, et A. Kurkov võib vabanedes panna siiski toime uusi kuritegusid.
Ka ringkonnakohus peab oluliseks seda, et A. Kurkov pani katseajal Saksamaal toime uue kuriteo.
Harju Maakohtu 29.04.2011 määrusest selgub, et A. Kurkov rikkus ka kontrollnõudeid. Maakohus
pööras A. Kurkovile mõistetud, kuid tingimisi täitmisele pööramata jäetud vangistuse
kriminaalhooldusametniku erakorralise ettekande alusel täitmisele, kuna A. Kurkov ei elanud
kohtu määratud elukohas ega taotlenud kriminaalhooldaja luba elukoha vahetamiseks.
Eelnevast tulenevalt on A. Kurkov juba korra näidanud, et ta ei pea kinni kontrollnõuetest ning
võib ka katseajal panna toime uusi kuritegusid. Uute kuritegude toimepanemise ohtu mööndakse
ka vangla antud iseloomustuses, kuigi vangla toetab A. Kurkovi tingimisi ennetähtaegset
vabastamist koos elektroonilise valve kohaldamisega.

10.    Eelnevast tulenevalt leiab ringkonnakohus sarnaselt maakohtuga, et süüdimõistetu
ennetähtaegset vabastamist toetavad asjaolud ei kaalu üles tema ennetähtaegsest vabastamisest
keeldumist õigustavaid asjaolusid. Maakohus on oma määruses kõiki KarS § 76 lg-s 3 nimetatud
asjaolusid arvesse võtnud, määrus on seadusega kooskõlas ning selle tühistamiseks ei ole alust.
Juhindudes KrMS § 337 lg 1 p-st 1, §-st 390 jätab ringkonnakohus vaidlustatud kohtumääruse
muutmata ja esitatud määruskaebuse rahuldamata.


/allkirjastatud digitaalselt/    /allkirjastatud digitaalselt/     /allkirjastatud digitaalselt/
        Sten Lind                       Meelika Aava                      Ivi Kesküla




                                                                                                   4

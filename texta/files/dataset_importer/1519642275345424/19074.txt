                      KOHTUMÄÄRUS

Kohus                             Tartu Ringkonnakohus

Määruse tegemise aeg ja koht      7. aprill 2016 Tartu (kirjalik menetlus)

Kriminaalasja number              1-12-3557

Kohtukoosseis                     Mati Kartau, Maarika Kuusk, Aarne Sarjas


Vaidlustatud kohtulahend          Tartu Maakohtu (Jõgeva kohtumaja) 18. märtsi 2016
                                  määrus Sergei Agarkovi (ik 37310144237) tingimisi
                                  enne tähtaega vangistusest vabastamata jätmise kohta
Kaebuse esitaja ja kaebuse liik   Süüdimõistetu Sergei Agarkovi kaitsja vandeadvokaat
                                  Rainer Objartel, määruskaebus
RESOLUTSIOON
1. Tartu Maakohtu 18. märtsi 2016 määrus jätta muutmata ja määruskaebus
   rahuldamata.
2. Välja maksta Advokatuurile eraldatud eelarveliste vahendite arvelt Advokaadibüroo
   Objartel & Partnerid kaudu 120 eurot (sh käibemaks 20 eurot) vandeadvokaat
   Rainer Objartelile määruskaebemenetluses Sergei Agarkovile riigi õigusabi
   osutamise eest.
3. Mõista Sergei Agarkovilt välja menetluskulud 120 eurot, s.o kaitsja tasu
   vandeadvokaat Rainer Objarteli poolt osutatud õigusabi eest.
4. Sergei Agarkovilt väljamõistetud summa tuleb tasuda ühele järgnevatest
   Rahandusministeeriumi arvelduskontodest: SEB a/a EE891010220034796011,
   Danske Bank AS Eesti filiaal a/a EE403300333416110002, Nordea Bank Finland PLC
   Eesti filiaal a/a EE701700017001577198 või Swedbank a/a EE932200221023778606.
   Tasumisel märkida viitenumber 2800049858 ja selgitus: „Sergei Agarkov, 1-12-3557,
   menetluskulud“.
5. Menetluskulud tasuda 30 päeva jooksul käesoleva määruse jõustumisest arvates. Kui
   rahalised nõuded pole täies ulatuses tähtaegselt tasutud, suunatakse nõuded
   täitemenetluse läbiviimiseks kohtutäiturile täitemenetluse seadustikus sätestatud
   korras.
   Edasikaebamise kord
   KrMS § 384 lg 2 ja § 387 lg 1 kohaselt võib käesoleva määruse peale esitada
   määruskaebuse Tartu Ringkonnakohtu kaudu Riigikohtule prokuratuur, advokaadist
   kaitsja või advokaadi vahendusel teised kohtumenetluse pooled 15 päeva jooksul, alates
   päevast, mil isik sai vaidlustatud määrusest teada või pidi teada saama.


   Asjaolud ja menetluse käik
1. Harju Maakohtu 12. märtsi 2013 otsusega mõisteti Sergei Agarkovile KarS § 141 lg 2 p 6; § 199
   lg 2 p 5 ja § 120 järgi KarS § 64 lg 1 alusel karistuseks 9 aastat vangistust. KrMS § 238 lg 2
   alusel vähendati karistust 6 aastani. KarS § 68 lg 1 järgi arvati eelvangistus karistusaja hulka ja
   loeti S. Agarkovi ärakandmisele kuuluvaks karistuseks 5 aastat 11 kuud ja 28 päeva vangistust
   alates 7. jaanuarist 2012.
2. Tartu Vangla esitas 30. detsembril 2015 Tartu Maakohtule materjalid kinnipeetava S. Agarkovi
   vangistusest tingimisi enne tähtaega vabastamise otsustamiseks.
3. Tartu Maakohtu 18. märtsi 2016 määrusega jäeti süüdimõistetu vangistusest tingimisi enne
   tähtaega vabastamata. S. Agarkovi vabastamise välistasid eelkõige kuriteo toimepanemise
   asjaolud, käitumine karistuse kandmise ajal, vabanemisjärgsed elutingimused ja süüdlase isik.
   S. Agarkov vähendab oma süüd toimepandud kuritegudes, mistõttu ei saanud kohus olla
   veendunud, et karistus on täitnud eesmärgi ja isik ei pane enam toime uusi seksuaalse
   enesemääramise vastaseid kuritegusid. Kinnipeetaval on kehtivad distsiplinaarkaristused ning
   ta katkestas sotsiaalprogrammi läbimise. Kuigi S. Agarkov on vangistuses õppinud, ei ole
   kuritegude toimepanemise riskid siiski maandatud. Süüdlasel on küll elukoht, kuid talle pole
   tagatud töökohta.


   Määruskaebus
4. Maakohtu määruse peale esitas kaebuse S. Agarkovi kaitsja vandeadvokaat Rainer Objartel,
   kes taotleb Tartu Maakohtu määruse tühistamist ja kinnipeetava vangistusest tingimisi enne
   tähtaega vabastamist. Kaitsja arvates jättis maakohus arvestamata S. Agarkovi iseloomustavad
   positiivsed asjaolud. Kinnipeetav on motiveeritud seaduskuulekalt käituma ning soovib asuda
   tööle. S. Agarkov on vanglas õppinud põhikoolis ja osalenud sotsiaalprogrammis. Süüdlasel on
   haigus, mille tõttu ta ei ole viimased 3,7 aastat rääkinud. Vanglas määratud diagnoosi kohaselt
   on tegemist kaitsereaktsiooniga, mistõttu ei ole kinnipidamisasutus parim keskkond
   probleemiga tegelemiseks. Tuttavas keskkonnas ravi jätkamine suurendaks oluliselt paranemise
   tõenäosust. S. Agarkovil on vabaduses sissetulek töövõimetuspensioni näol ning võimalus leida
   töökoht, et panustada oma alaealiste laste kasvatamisesse. Kinnipeetav vajab kantud vangistuse
   järel abi ühiskonda sulandumiseks ning seda saaks pakkuda kriminaalhooldusele allutamine.
   See minimeeriks võimalikke ohte ja kergendaks oluliselt S. Agarkovi toimetulekut.


   Ringkonnakohtu järeldused
5. Maakohus on kõiki asjas tähtsust omavaid asjaolusid arvestanud ning jõudnud motiveeritud
   järeldusele mitte kinnipeetavat vabastada. Arvestades KarS § 76 lg-s 4 nimetatud asjaolusid
   kogumis ei vabasta ka ringkonnakohus S. Agarkovi tingimisi enne tähtaega vangistuse
   kandmisest. Süüdlane on toime pannud rasked seksuaalkuriteod, mida ta ei ole hukka mõistnud.
   S. Agarkovi käitumine karistuse kandmise ajal ei ole olnud eeskujulik ning kinnipeetava
   iseloomustusest nähtuvalt ei ole isik motiveeritud muutuma. Eelöeldu tähendab, et S. Agarkov
   võib tingimisi enne tähtaega vangistusest vabanedes panna toime uusi kuritegusid, mistõttu on
   tema vabastamine välistatud. Isikut iseloomustavad positiivsed asjaolud ei muuda seda
   järeldust.
6. KrMS § 425 näeb ette eraldi korra süüdimõistetu ennetähtaegseks karistuse kandmisest
   vabastamiseks tema haiguse tõttu. Kriminaaltoimiku materjalidest tulenevalt ei esine
   S. Agarkovi puhul nimetatud paragrahvis kirjeldatud eeldusi ning arstlik komisjon ei ole näinud
   tervislikke takistusi tema edasisel vangistuse kandmisel. KarS § 76 lg-s 4 nimetatud asjaolusid
   kogumis hinnates ei ole S. Agarkovi tervislik seisund ka hetkel selline, mis kaaluks üles
   ennetähtaegset vabastamist välistavad asjaolud.
7. Kriminaalhooldus võib tõesti isiku motiveerituse korral aidata suunata teda õiguskuulekale
   käitumisele. Samas tuvastasid kohtud, et S. Agarkov ei ole näidanud ülesse suurt tahet muutuda.
   Lisaks tuleb arvestada, et kinnipeetav ei ole suutnud vangla kontrollitud keskkonnas käituda
   seal kehtivate reeglite kohaselt. Seega ei ole kindel, et kriminaalhooldus suudaks S. Agarkovi
   piisavalt distsiplineerida ja tagada katseaja õnnestumise. Kui ennetähtaegse vabastamise
   tingimused ei ole täidetud, ei saa kinnipeetavat vabastada üksnes selleks, et allutada ta
   kriminaalhooldusele.
8. Eeltoodud põhjustel ja juhindudes KrMS §-st 390 ja § 337 lg 1 p-st 1 tuleb jätta Tartu Maakohtu
   18. märtsi 2016 määrus muutmata, S. Agarkov vangistusest tingimisi ennetähtaegselt
   vabastamata ning määruskaebus rahuldamata.
9. S. Agarkovi kaitsja esitas taotluse riigi õigusabi tasu suuruse ja riigi õigusabi kulude hüvitamise
   ulatuse kindlaksmääramiseks. Taotluse kohaselt kulus kaitsjal määruskaebuse koostamiseks ja
   kaitsealusega kohtumiseks kokku 2,5 tundi, mille eest taotleb ta tasu 120 eurot, sh käibemaks
   20 eurot). Ringkonnakohus leiab, et kaitsja taotlus on põhjendatud ja tuleb riigi õigusabi
   seaduse § 23 lg-st 1, § 22 lg-st 7, § 21 lg-st 3 ning Eesti Advokatuuri juhatuse
   15. septembri 2015 otsuse p-dest 1, 2 ja 23 juhindudes rahuldada. Kuna kolleegium teeb
   KrMS § 337 lg 1 p-s 1 nimetatud lahendi, jääb eelmärgitud menetluskulu KrMS § 187 lg 2
   alusel S. Agarkovi kanda.

      /allkiri/                             /allkiri/                                     /allkiri/

   Mati Kartau                            Maarika Kuusk                                 Aarne Sarjas

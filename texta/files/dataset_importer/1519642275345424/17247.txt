                          KOHTUOTSUS
                        EESTI VABARIIGI NIMEL



Kohus                            Tartu Ringkonnakohus

Otsuse tegemise aeg ja koht      26. aprill 2016 Tartu

Kriminaalasja number             1-15-5043

Kohtukoosseis                    Mati Kartau, Aarne Sarjas, Tiit Lõhmus

Kohtuistungi sekretär            Mailika Ilisson

Istungi toimumise aeg            19. aprill 2016

                                 Kaider Viljati süüdistuses KarS § 424 järgi
Kriminaalasi
                                 üldmenetluses
Apelleeritud kohtuotsus          Tartu Maakohtu (Põlva kohtumaja) 9. novembri
                                 2015 otsus

Apellatsiooni esitaja            Kaider Viljati kaitsja vandeadvokaat Rene Varul

Prokurör                         Ringkonnaprokurör Ülle Hõrak


                                 Kaider Viljat
                                 isikukood 38811016520;
                                 elukoht XXX;
Süüdistatav
                                 ei tööta;
                                 varem karistatud Tartu Maakohtu 11. aprilli 2011
                                 otsusega KarS 424 järgi



RESOLUTSIOON


Jätta Tartu Maakohtu 9. novembri 2015 otsus muutmata ja apellatsioon rahuldamata.
   Edasikaebamise kord
   Kohtuotsus tehakse teatavaks ringkonnakohtu kantselei kaudu 26. aprillil 2016 ja samast
   kuupäevast on kohtumenetluse pooltel sellega võimalik tutvuda.
   Kassatsiooniõiguse kasutamisel tuleb kassatsioon esitada kirjalikult Riigikohtule 30 päeva
   jooksul alates 27. aprillist 2016.


   Maakohtu otsus
1. Tartu Maakohtu 9. novembri 2015 otsusega tunnistati Kaider Viljat süüdi KarS § 424 järgi ja
   mõisteti karistuseks 1 aasta 6 kuud vangistust. KarS § 74 lg-te 1-3 järgi määras kohus, et
   mõistetud vangistusest kuulub koheselt ärakandmisele 3 kuud. Ülejäänud vangistust 1 aasta
   3 kuud ei pöörata täitmisele, kui K. Viljat 2-aastase katseajal jooksul ei pane toime uut kuritegu
   ja täidab KarS § 75 lg 1 p-des 1-6 toodud kontrollnõudeid ning § 75 lg 2 p-des 2 ja 8 sätestatud
   kohustusi. KarS § 50 lg 1 p 1 alusel võeti K. Viljatilt 1 aastaks ja 6 kuuks ära juhtimisõigus.
2. KarS § 424 järgi mõisteti K. Viljat süüdi selles, et ta juhtis 10. jaanuaril 2015 kella 22.31 paiku
   Põlvamaal Kanepi vallas Põlgaste-Roosi tee esimesel kilomeetril mootorsõidukit Audi
   registreerimismärgiga XXX , kui alkoholisisaldus tema veres oli 2,35±0,07 mg/g.
3. Maakohus tuvastas, et sõiduautos Audi A4 viibis selle peatamise hetkel kuus inimest: G.K. ,
   C.M. , M.H. , M.O. , M.F. ja K. Viljat. Tunnistajate politseiametnike A.S. ja T.E. i ütluste
   kohaselt lahkus sõiduki juht vahetult pärast politsei märguande peale peatumist juhikohalt ja
   ronis tagaistmele. Kui politseipatrull auto juurde jõudis, ei olnud juhikohal enam kedagi. Kuna
   politseiauto tuled valgustasid Audit, nägid sõiduki peatanud politseiametnikud A.S. ja T.E. , et
   tagaistmele ronis sinise pusaga noormees. Tagaistmel istusid G.K. , M.F. , M.H. ja M.O. .
   Nende süles oli pikali asendis K. Viljat. Kuna ainult süüdistataval oli sinine dressipluus ning ta
   lamas teiste tagumisel istmel olijate peal, kutsusid politseiametnikud just tema autost välja.
   Maakohus tegi kindlaks, et ühelgi teisel sõidukis viibinud isikul ei olnud sinist dressipluusi. Ka
   süüdistatava paiknemine tagaistmel teiste peal viitab, et just tema oli vahetult hüpanud sinna
   esiistmelt.
4. Kohtueelsel menetlusel rääkis T.E. , et K. Viljat tunnistas sündmuskohal sõiduki juhtimist, kuid
   kohtuistungil tunnistaja neid ütlusi ei kinnitanud. T.E. selgitas, et sündmuskohal oli neli
   ametnikku ning konkreetselt talle ei öelnud süüdistatav sõiduki juhtimise kohta midagi.
   Maakohus järeldas, et K. Viljat võis teha ülestunnistuse sõiduauto juhtimise kohta mõnele
   teisele ametnikule, kuna sündmuskohal viibis veel üks patrull. Ilmselt kuulis T.E. mõnele
   teisele politseinikule avaldatut. A.S. kinnitas kohtuistungil, et süüdistatav tunnistas
   sündmuskohal auto juhtimist.
5. T.E. i ja A.S. ütlused erinevad mõnevõrra selle osas, milline oli vahemaa sõiduauto Audi ja
   patrullauto vahel. A.S. väidab, et vahemaa oli maksimaalselt 10 meetrit. T.E. i arvates oli
   autode vahe umbes 1,5 meetrit. Kohtu hinnangul ei andnud kumbki tunnistaja autode vahemaa
   kohta kuigi täpseid ütlusi ning tegemist oli umbkaudse hinnanguga. Seetõttu ei lugenud kohus
   tunnistajate ütluste sellist erinevust niivõrd oluliseks, et pidada ametnike ütlusi
   ebausaldusväärseks.
6. Maakohus jättis tõendikogumist välja G.K. , C.M.         ja M.O. ütlused. Tunnistajad ei
   põhjendanud veenvalt, miks nad andsid kohtueelses menetluses ja kohtus erinevaid ütlusi selle
   kohta, kes juhtis süüdistuses märgitud ajal sõiduautot Audi. Kohus jättis kõrvale ka M.H. i


                                                    2
   ütlused, sest joobes oleku tõttu ei mäletanud ta sündmuse asjaolusid.
7. Kohus ei pidanud süüdistatava ütlusi, et autot juhtis M.F. , usaldusväärseks. Nimelt on need
   vastuolus A.S. ja T.E. i ütlustega, kelle usaldusväärsuses ei olnud maakohtul mingit alust
   kahelda. Kuigi ka M.F. kinnitas sõiduauto Audi juhtimist, leidis maakohus, et sellised ütlused
   on kantud soovist vabastada oma sõber kriminaalvastutusest. Lisaks on kahtlust äratav, M.F. ei
   öelnud juba sündmuskohal, et tema oli kaine autojuht. Maakohus ei pidanud ka usutavaks, et
   tunnistaja oli sellel õhtul kaine, sest politseiametnike ütluste kohaselt oli M.F. i suust tunda
   alkoholilõhna ning tema kõndimine oli taaruv.
8. Tõendina esitati kohtule ka 10. jaanuari 2015 õhtul enne süüdistuses kirjeldatud sündmusi
   tehtud foto, kus sõiduki auto esiistmel on näha M.F. ja C.M. . Maakohus leidis aga, et kuna
   pilt on tehtud enne süüdistuses mainitud aega, oli noormeestel aega sõidukis kohad vahetada.
9. Maakohus pidas K. Viljati süüd suureks. Sõidukis viibis peale süüdistatava veel viis noort
   inimest. K. Viljati joove oli väga suur ning ta rikkus ka muid liiklusseaduse nõudeid (sõidukis
   oli rohkem sõitjaid kui istekohti, sõiduk liikus pimedal ajal tuledeta). Ka on süüdistatavat
   varasemalt joobes mootorsõiduki juhtimise eest karistatud. Lisaks on K. Viljatil 10 kehtivat
   väärteokaristust liiklusrikkumiste eest. Karistust kergendavaid ja raskendavaid asjaolusid
   kohus ei tuvastanud. Kuna K. Viljatit on varasemalt joobes juhtimise eest karistatud, ei pidanud
   maakohus põhjendatuks rahalise karistuse mõistmist. Seda enam, et süüdistataval on mitmeid
   väärteomenetluses määratud tasumata rahatrahve. Eelnevast lähtuvalt mõistis kohus K. Viljatile
   karistuse sanktsiooni keskmises määras.


   Esitatud apellatsioon
10. Maakohtu otsuse peale esitas apellatsiooni K. Viljati kaitsja vandeadvokaat R. Varul, kes palub
    tühistada Tartu Maakohtu 9. novembri 2015 otsus K. Viljati süüditunnistamises
    ja mõista isik KarS § 424 järgi õigeks.
11. Kaitsja põhiväide on, et K. Viljat ei juhtinud süüdistuses toodud ajal mootorsõidukit Audi. Kõik
    sõiduautos viibinud isikud on kinnitanud, et autot juhtis M.F. . Ka auto kinni pidanud
    politseiametnikud ei teinud kindlaks, et pärast sõiduki kinnipidamist hüppas tagaistmele just
    süüdistatav. Ametnikud kirjeldasid hüppajat kui sinise dressipluusiga noormeest. Samal ajal oli
    M.F. il seljas hallikassinine jope. Kohus ei ole kõrvaldanud kahtlust sõidukit juhtinud isiku
    osas.
12. Kohus jättis tõendikogumist välja autos viibinud tunnistajate G.K. , C.M. , M.O. ja M.H. i
    ütlused, kuid pidas piisavalt usaldusväärseks sõiduki peatanud politseiametnike ütlusi. Samas
    on ametnike A.S. ja T.E. i ütlused omavahel vastuolus. A.S. ütluste järgi jäi politseiauto seisma
    Audist 10 m kaugusele. T.E. i ütluste järgi oli sõidukite vahe u 1,5 m. Kohtu hinnangul
    kinnitavad T.E. i ütlused, et Audit juhtis just K. Viljat. Tegelikult see nii ei ole.
13. Ka isikute paiknemine tagaistmel ei anna kinnitust sellest, kes neist sõiduautot juhtis. See saaks
    olla vaid toetuseks mõnele otsesele tõendile. Kuna tagaistmel oli viis inimest, siis on mõistetav,
    et nad paiknesid seal ebaloomulikult. Kohtus uuritud foto kohaselt viibis u 15 minutit enne
    süüdistuses kirjeldatud aega juhikohal M.F. , kellel oli samuti seljas sinakas jope.
14. Kui ringkonnakohus nõustub maakohtuga järeldusega K. Viljati süüditunnistamises, siis
    alternatiivina palub kaitsja kontrollida mõistetud karistuse vastavust kehtivale praktikale.
    Süüdistatav ei ole varem vanglakaristust kandnud. Kuigi K. Viljatit on u 5 aastat tagasi
    samalaadse teo eest karistatud, ei nähtu tema käitumises siiski retsidiivi. Apellatsioonis
    peetakse 3 kuu pikkust reaalset vangistust liiga raskeks karistuseks.



                                                    3
    Ringkonnakohtu seisukoht
15. Ringkonnakohus, olles tutvunud maakohtus peetud istungi protokolli, kohtuotsuse,
    apellatsiooni, kohtutoimiku materjalidega ning ära kuulanud ringkonnakohtu istungil esitatud
    seisukohad, nõustub täielikult maakohtu põhjendustega K. Viljati süüdimõistmise osas.
    Apellatsioonis ega kohtuistungil ei ole esitanud kaitsja selliseid argumente, millele maakohus
    juba vastanud ei oleks. Ka on põhjendatud K. Viljatile mõistetud karistus. Kuna kolleegium
    peab maakohtu otsust õiguslikult korrektseks, jääb lahend muutmata ja apellatsioon
    rahuldamata.
16. Maakohus on teinud kindlaks, et just K. Viljat juhtis 10. jaanuaril 2015 kella 22.31 paiku
    mootorsõidukit Audi. Kuigi kõik sõidukis viibinud isikud kinnitasid maakohtu istungil, et
    sõidukit juhtis hoopis M.F. , ei pidanud kohus neid ütlusi õigustatult usaldusväärseks (vt otsuse
    lk 7-8). G.K. , C.M. ja M.O. andsid võrreldes kohtueelse menetlusega täiesti vastupidiseid
    ütlusi ega osanud vastuolu mõistlikult põhjendada. M.H. ei mäletanud sündmusi adekvaatselt.
    K. Viljati ja M.F. i ütlused ei ole eluliselt usutavad ning on täielikus vastuolus politseiametnike
    T.E. i ja A.S. ütlustega.
17. Sarnaselt maakohtule peab ka ringkonnakohus politseiametnike ütlusi täiesti usaldusväärseks.
    A.S. ja T.E. i ütlused ei ole omavahel vastuolus. Mõlemad ametnikud kinnitasid, et patrullauto
    pargiti Audi lähedale. A.S. ütles, et vahe oli maksimaalselt 10 meetrit kui sedagi (tl 57 pöördel).
    T.E. hindas vahemaaks ligikaudu poolteist meetrit (tl 58 pöördel). Selline erinevus ütlustes
    võib tuleneda sellest, et sündmustest on juba aega möödas. Samuti sellest, et inimesed
    hindavadki vahemaad erinevalt. Sellel hetkel oli pime ja ametnikud tegutsesid ruttu. Igatahes
    on ilmselge, et politseiauto ja K. Viljati juhitud auto olid väga lähestikku ning A.S. ja T.E.
    nägid Audis toimunut. Ülejäänud osas on ametnike ütlused täielikult kooskõlas ning kohus ei
    tuvastanud, et A.S. l või T.E. il oli põhjust anda valeütlusi.
18. A.S. ja T.E. nägid, kuidas sinise dressipluusiga noormees ronis peale sõiduki Audi seiskamist
    tagumisele istmele. A.S. ütles, et isik, kes tagaistmele ronis, oli seal risti teiste peal. See
    noormees oli K. Viljat (tl 57). Sama on kinnitanud ka T.E. (tl 58). T.E. teadis süüdistatavat ka
    varasemast ajast ning tegi koheselt kindlaks, et sinise dressipluusiga noormees, kes lamas
    tagumisel istmel teiste peal, oli K. Viljat. Kuna juhil oli tagumisele istmele ronimiseks väga
    vähe aega, siis on eluliselt usutav, et just teiste peal olnud K. Viljat juhtis ka sõidukit. Sealjuures
    on mõlemad ametnikud kinnitanud, et ainsana kandis sinist dressipluusi süüdistatav. A.S.
    ütluste järgi tunnistas K. Viljat sündmuskohal lõpuks, et tema juhtis sõidukit (tl 57). T.E. i
    ütlused (tl 58 pöördel-59) selle kohta, kas K. Viljat tunnistas sündmuskohal sõiduki juhtimist
    või mitte, on vastuolulised. Samas on ametnik usutavalt põhjendanud, et sündmusest on palju
    aega möödas ning ta ei mäleta täpselt, kellele K. Viljat sõiduki juhtimist tunnistas. Sealjuures
    ei öelnud T.E. ka kohtueelses menetluses, et sõiduki joobes juhtimist tunnistas K. Viljat just
    talle.
19. Kõike eelnevat arvestades jättis maakohus õigustatult kõrvale ka süüdistatava ja M.F. i ütlused,
    mis ei ole usaldusväärsed. K. Viljati ja M.F. i ütlused on A.S. ja T.E. i ütlustega täielikus
    vastuolus ega ole ka eluliselt usutavad. Kui M.F. oli kaine ning juhtis sõidukit Audi, on täiesti
    arusaamatu, miks ei avaldanud ta seda juba sündmuskohal. Tunnistajal ei olnud seljas sinist
    dressipluusi, mida kirjeldasid ametnikud, ning ta ei oleks saanud nii kiiresti võtta sisse oma
    kohta tagumisel istmel. Lisaks kinnitasid A.S. ja T.E. , et M.F. il esinesid alkoholi tarvitamise
    tunnused. Ka C.M. Facebooki foto ei kinnita, et autot juhtis M.F. . Pilt on tehtud enne
    süüdistuses kirjeldatud aega ning koos M.F. iga viibib esiistmel C.M. , kes istus auto peatamise
    hetkel samuti tagumisel istmel. Maakohus leidis põhjendatult, et isikutel oli küllalt aega, et
    K. Viljat saaks juhiistmele minna.


                                                      4
20. K. Viljatile mõistetud karistus on kooskõlas kehtiva praktika ja KarS §-ga 56. Maakohus luges
    õigustatult süüdistatava süü suureks. K. Viljati joove oli küllaltki suur, ta rikkus mitmeid
    liiklusreegleid ja autos viibis palju isikuid. Süüdistatavat on ka varem joobes juhtimise eest
    karistatud ning tal on mitmeid väärteokaristusi liiklusrikkumiste eest. Eeltoodu näitab, et
    K. Viljat ei ole suhtunud hoolikalt juhi kohustustesse ning on potentsiaalseks ohuks teistele
    liiklejatele. Maakohus põhjendas asjakohaselt, miks tuleb süüdistatavat karistada just
    vangistusega ja seda sanktsiooni keskmises määras (vt otsus lk 12). Kuna eelmisest
    KarS § 424 järgi mõistetud karistusest kandis K. Viljat reaalselt ära vaid 2 päeva, on ilmselge,
    et nüüd peab kantav karistus olema pikem. Karistus peab olema piisavalt karm, et mõjutada
    süüdistatavat edaspidi sarnaste süütegude toimepanemisest hoiduma. Seega on igati
    põhjendatud, et K. Viljatil tuleb reaalselt ära kanda 3 kuud vangistust.
21. Eeltoodu alusel ja juhindudes KrMS § 337 lg 1 p-st 1 jääb Tartu Maakohtu 9. novembri 2015
    otsus muutmata ja apellatsioon rahuldamata.



   allkirjastatud digitaalselt
   Mati Kartau, Aarne Sarjas, Tiit Lõhmus




                                                   5

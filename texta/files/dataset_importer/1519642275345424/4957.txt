                              KOHTUMÄÄRUS

 Kohus                           Tallinna Ringkonnakohus

 Tsiviilasja number               2-14-60530

 Määruse tegemise aeg ja koht    17. oktoober 2016, Tallinn

 Kohtukoosseis                   Indrek Soots, Gaida Kivinurm, Mati Maksing

 Kohtuasi                        RD hagi Akciné draudimo bendrové "Gjensidige"
                                 Eesti filiaali (endine ärinimi UAB DK "PZU Lietuva"
                                 Eesti filiaal) vastu kindlustushüvitise saamiseks

 Vaidlustatud kohtulahend        Harju Maakohtu 06.04.2016 otsus


 Kaebuse esitaja ja kaebuse liik RD apellatsioonkaebus


 Apellatsioonkaebuse hind        68 069,90 eurot

 Menetlusosalised     ja   nende Hageja: RD (isikukood XXXXXXXXXX), lepinguline
 esindajad                       esindaja advokaat Aleksei Vassiljev

                                 Kostja: Akciné draudimo bendrové "Gjensidige" Eesti
                                 filiaal (registrikood 12378577), lepinguline esindaja
                                 vandeadvokaat Andrus Kattel

 Kohtuistungi toimumise aeg      10.10.2016, avalik kohtuistung

 Menetlustoiming                 Kompromissi kinnitamise taotluse lahendamine

Resolutsioon:
   1. Tühistada Harju Maakohtu 06.04.2016 otsus ja kinnitada RD ja Akciné draudimo
       bendrové "Gjensidige" Eesti filiaali vahel sõlmitud alljärgnev kompromiss:
   1.1 Akciné draudimo bendrové "Gjensidige" Eesti filiaal maksab RD’le kompromissi
       korras kahju hüvitamiseks 12 500 eurot 5 päeva jooksul alates kohtumääruse
       jõustumisest arvele XXXXXXXXXXXXXXXXXXXX.
   1.2 Sellest tsiviilasjast tulenevalt ei ole pooltel teineteise vastu rohkem nõudeid.
   1.3 Menetluskulud jäävad poolte endi kanda.
   1.4 Pooled lühendavad edasikaebe tähtaega 1 päevale.
   2. Tsiviilasja nr 2-14-60530 menetlus lõpetada.

   3. Poolte menetluskulud maa- ja ringkonnakohtus jätta poolte endi kanda.

   4. Tagastada RD’le apellatsioonkaebuse esitamisel tasutud riigilõivust pool, s.o 550
      eurot.    Riigilõiv      tagastada      RD        arvelduskontole        number
      XXXXXXXXXXXXXXXXXXXX Swedbank AS-is.

Edasikaebamise kord
Määruse peale võib esitada määruskaebuse Riigikohtule 1 päeva jooksul määruse
kättetoimetamisest alates.

Hagimenetluses Riigikohtus võib menetlusosaline menetlustoiminguid teha ning avaldusi ja
taotlusi esitada üksnes vandeadvokaadi vahendusel. Menetlusosaline võib ise esitada
Riigikohtule menetlusabi saamise taotluse, samuti esitada teise menetlusosalise kaebuse või
muu taotluse kohta seisukohti ja vastuväiteid. Menetlusabi andmise taotlus ei peata seaduses
sätestatud ega kohtu määratud menetlustähtaja kulgemist. Seaduses sätestatud tähtaja
järgimiseks peab menetlusabi taotleja tegema tähtaja kestel ka menetlustoimingu, mille
tegemiseks ta menetlusabi taotleb, eelkõige esitama kaebuse. Kaebuse põhjendamiseks või
riigilõivu tasumiseks või kaebuses esineva sellise puuduse kõrvaldamiseks, mis on seotud
menetlusabi taotlemisega, annab kohus mõistliku tähtaja pärast menetlusabi andmise taotluse
lahendamist, kui nimetatud taotlus ei olnud esitatud põhjendamatult või tähtaja pikendamise
eesmärgil. See ei välista menetlustähtaja ennistamist.

Asjaolud ja menetluse käik
1. 10.11.2014 esitas RD (hageja) Harju Maakohtule hagiavalduse Codan Forsikring A/S Eesti
   filiaali vastu, milles palus välja mõista kindlustushüvitise 62 195,50 eurot ja viivise alates
   01.10.2014 kuni põhinõude tasumiseni. 17.11.2014 täpsustas hageja viivise nõuet ning
   palus 17.11.2014 seisuga välja mõista sissenõutavaks muutunud viivise summas 805,47
   eurot ja edaspidi protsendina põhinõudelt kuni põhinõude täitmiseni VÕS § 113 lg-s 1
   sätestatud määras.

2. 15.12.2014 määrusega asendas maakohus kostja Codan Forsikring A/S Eesti filiaali
   üldõigusjärgluse korras UAB DK "PZU Lietuva" Eesti filiaaliga, mille ärinimi on alates
   22.04.2016 Akciné draudimo bendrové "Gjensidige" Eesti filiaal (kostja). Hagiavalduse
   kohaselt on hageja ja kostja õiguseellase vahel 31.07.2012 sõlmitud kodukindlustuse leping,
   mille kohaselt olid kindlustatud esemeteks Nõmmemõisas, Avinurme vallas asuv hoone ja
   töökoda-abihoone. 03.12.2013 avastas hageja, et kindlustatud objektil oli toimunud
   kahjujuhtum. Hageja nõudis töökoda-abihoone taastamismaksumuse osalist hüvitamist.

3. Kostja vaidles hagiavaldusele vastu ja palus jätta selle rahuldamata.

4. Harju Maakohus jättis 06.04.2016 otsusega hagi kindlustushüvitise saamiseks rahuldamata
   ning mõistis hagejalt kostja kasuks välja menetluskulud summas 9416 eurot ja viivise
   menetluskuludelt VÕS § 113 lg-s 1 sätestatud määras.

5. Hageja esitas 05.05.2016 Harju Maakohtu 06.04.2016 otsuse peale apellatsioonkaebuse,
   milles palus maakohtu otsuse kogu ulatuses tühistada ning saata asi uueks läbivaatamiseks
   esimese astme kohtule. Alternatiivselt palus hageja tühistada otsuse kogu ulatuses ning teha


                                                                                               2
    asja esimese astme kohtule uueks läbivaatamiseks saatmata uus otsus, millega rahuldada
    hagi täies ulatuses.

6. Kostja vaidles apellatsioonkaebusele vastu ja palus jätta selle rahuldamata.

7. 10.10.2016 kohtuistungil sõlmisid menetlusosalised kompromissi, mille paluvad kohtul
   kinnitada ja tsiviilasja menetluse lõpetada. Samuti taotles hageja apellatsioonkaebuse
   esitamisel tasutud riigilõivust poole tagastamist.

Ringkonnakohtu määruse põhjendused
8. Ringkonnakohus, tutvunud tsiviilasja materjalidega, leiab, et poolte poolt kohtule esitatud
   kompromiss tuleb kinnitada, maakohtu otsus tuleb kompromissi kinnitamise tõttu tühistada
   ja tsiviilasja menetlus lõpetada.

9. Tsiviilkohtumenetluse seadustiku (TsMS) § 430 lg 1 kohaselt võivad pooled kuni hagi
   kohta tehtud lahendi jõustumiseni lõpetada menetluse kompromissiga. Kohus kinnitab
   kompromissi määrusega, millega ühtlasi lõpetab asja menetluse. Kompromissi kinnitamise
   määruses märgitakse kompromissi tingimused. Ringkonnakohtu hinnangul puuduvad
   käesoleval juhul TsMS § 430 lg 3 tähenduses kompromissi kinnitamist takistavad asjaolud
   ning seega kuulub kompromiss kinnitamisele. Vastavalt TsMS § 645 lg-le 1 tühistab
   ringkonnakohus apellatsioonimenetluses kompromissi kinnitamisel määrusega esimese
   astme kohtu otsuse ja lõpetab asja menetluse. Pooled on kinnitanud, et nad on teadlikud
   kompromissi sõlmimise õiguslikest tagajärgedest.

10. TsMS § 168 lg 3 sätestab, et kompromissi sõlmimise korral kannavad pooled oma
    menetluskulud ise, kui nad ei ole kokku leppinud teisiti. Pooled on leppinud kokku, et nad
    kannavad ise oma menetluskulud. Seega tuleb poolte menetluskulud maa- ja
    ringkonnakohtus jätta poolte endi kanda.

11. Hageja taotles seoses kompromissi sõlmimisega apellatsioonkaebuse esitamisel tasutud
    riigilõivust poole tagastamist. TsMS § 150 lg 2 p 1 alusel kuulub see taotlus rahuldamisele.
    Hageja on apellatsioonkaebuse esitamisel 01.05.2016 tasunud riigilõivu 1100 eurot (II kd
    lk 160). Seega tuleb hagejale tagastada riigilõiv summas 550 eurot. Hageja on palunud
    tagastada riigilõivu samale arvelduskontole, millelt see tasuti. Hageja on tasunud riigilõivu
    Swedbank AS arvelduskontolt nr XXXXXXXXXXXXXXXXXXXX.

12. Vastavalt TsMS § 661 lg-le 4 võib poolte kokkuleppel määruskaebuse esitamise tähtaega
    hagimenetluses lühendada või määruskaebuse esitamise õiguse välistada. Pooled on
    kompromissis palunud lühendada määruskaebuse esitamise aega ühe päevani. Seega
    lühendab ringkonnakohus käesoleva määruse peale määruskaebuse esitamise tähtaega ühe
    päevani.


(allkirjastatud digitaalselt)     (allkirjastatud digitaalselt)    (allkirjastatud digitaalselt)
       Indrek Soots                    Gaida Kivinurm                      Mati Maksing




                                                                                                   3

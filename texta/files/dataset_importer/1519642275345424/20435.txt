                            KOHTUOTSUS
                            Eesti         Vabriigi              nimel

 Kohus                               Tallinna Halduskohus
 Kohtunik                            Sirje Kaljumäe
 Otsuse tegemise aeg ja koht         24. märts 2016, Tallinn
 Haldusasja number                   3-15-2305
 Haldusasi                           V.T.i kaebus Tallinna Vangla 18.06.2015 käskkirja nr
                                     5-2/837 ning 21.08.2015 vaideotsuse nr 5-15/15/21171-2
                                     tühistamiseks
 Menetlusosalised                    Kaebaja – V.T.
                                     Vastustaja –Tallinna Vangla, volitatud esindaja Kerli Lubja
 Asja läbivaatamine                  Kohtuistungil 16.02.2016

RESOLUTSIOON
   1. Jätta V.T.i kaebus rahuldamata.

   2. Jätta menetlusosaliste menetluskulud nende enda kanda.


EDASIKAEBAMISE KORD JA SELGITUSED
Otsuse peale võib Tallinna Ringkonnakohtule esitada apellatsioonkaebuse 30 päeva jooksul
otsuse avalikult teatavakstegemisest arvates, s.o hiljemalt 25. aprillil 2016.
Vastuseks       esitatud  apellatsioonkaebusele     võib     teine    menetlusosaline      esitada
vastuapellatsioonkaebuse 14 päeva jooksul apellatsioonkaebuse vastuapellatsioonkaebuse
esitajale kättetoimetamisest arvates või ülejäänud apellatsioonitähtaja jooksul, kui see on pikem
kui 14 päeva (HKMS § 184 lg 3).
Kui apellant soovib asja arutamist kohtuistungil, tuleb tal seda apellatsioonkaebuses märkida,
vastasel korral eeldatakse, et ta on nõus asja lahendamisega kirjalikus menetluses (HKMS §
182 lg 1 p 9).


ASJAOLUD JA MENETLUSE KÄIK
1.       Tallinna Vangla karistas 18.06.2015 käskkirjaga nr 5-2/837 V. T.
vangla kodukorra punkti 1.11.1 rikkumise eest ja määras talle
distsiplinaarkaristuseks kartserisse paigutamise kümneks ööpäevaks katseajaga viis kuud (tl 3–4).
                                                                                         3-15-2305

2.     Distsiplinaarmenetluse alustamise aluseks oli Tallinna vangla finants- ja
majandusosakonna (FMO) spetsialisti Elmo Lepiku poolt 27.05.2015 kirjutatud ettekanne nr
1510 (tl 20). Käskkirja kohaselt nähtub E. Lepiku 27.05.2015 ettekandest nr 1510 ning samal
kuupäeval esitatud täiendavatest selgitustest juhtunu kohta (tl 21), et kinnipeetav suhtles
ettekande kirjutajaga ebaviisakal toonil, mõnitavalt ning agressiivselt (vehkides kätega ning
suheldes kõrgendatud hääletoonil/karjudes, solvanguid kasutades). Distsiplinaarmenetluse
materjalidele tuginedes on Tallinna Vangla välja selgitanud, et kinnipeetavale anti võimalus
rahuneda ning korraldus käituda edaspidi viisakalt. Samuti anti kaebajale hoiatus, et ebaviisaka
käitumise jätkumine võib kaasa tuua edasise töölt eemaldamise. V.T. ei kasutanud võimalust oma
käitumist muuta.

3.     Tallinna Vangla jättis 21.08.2015 vaideotsusega nr 5-15/15/21171-2 (tl 5–6) rahuldamata
V.T.i vaide käskkirja nr 5-2/837 kehtetuks tunnistamiseks.

4.     Tallinna Halduskohtule saabus 14.09.2015 V.T.i kaebus Tallinna Vangla 18.06.2015
käskkirja nr 5-2/837 ja 21.08.2015 vaideotsusega nr 5-15/15/21171-2 tühistamiseks.
5.     Tallinna Vangla esitas 19.10.2015 kaebusele vastuse, milles palub jätta kaebuse
rahuldamata ning kaebaja menetluskulud tema enda kanda.
6.      Kohus on esmalt määranud asjaläbivaatamise kirjalikus. Kaebaja soovis 17.11.2015
taotluses tunnistajate ülekuulamist kirjalikult. Kohus määras 29.12.2015 määrusega asja
läbivaatamise kohtuistungil.


POOLTE SEISUKOHAD
7.      Kaebaja taotleb distsiplinaarkaristuse määramise        käskkirja   ja   selle     peale
esitatud
vaideotsuse tühistamist, esitades järgmised seisukohad.

7.1. Vangla kodukorra punktis 1.11.1 on ammendavalt sätestatud isikute ring, kellega
suhtlemisel peab järgima üldtunnustatud           viisakusreegleid. Vangla finants- ja
majandusosakonna töötaja ei ole ametnik. Seega ei saa kaebajale ette heita kodukorra punkti
1.11.1. rikkumist.

7.2. Käskkirjas ei ole selgitatud, milliste ühiskonnas kehtivate tavade ja normide kohaselt on
kõrgendatud toonil rääkimine või karjumine või kätega žestikuleerimine agressiivne käitumine.
Kaebaja leiab, et agressiivsus väljendub eelkõige kallaletungi- või ründeohuna. Vanglas töötava
isiku suhtes rahulolematuse väljendamine ei tähenda agressiivset või ebaviisakat käitumist.
Arvamuse avaldamine ja rahulolematuse väljendamine ei pruugi alati tähendada agressiivset
või ebaviisakat käitumist ka juhul, kui see toimub kõrgendatud toonil rääkides või
žestikuleerides.

7.3. E. Lepiku ettekanne ja täiendav seisukoht on vastuolulised selles, kas kaebaja käitus
ebaviisakalt ning kasutas ebatsensuurseid ja labaseid väljendeid.

7.4. Tallinna Vangla on rikkunud distsiplinaarmenetluse norme: ettekanne koostati 27.05.2015,
kuid seda tutvustati alles 05.06.2015; menetluses pole võetud seletusi juhtumit pealt näinud
isikutelt. Asjaolusid pole korrektselt välja selgitatud ning see muutis menetluse ja selle
lõpptulemuse erapoolikuks.




                                                                                             2(11)
                                                                                         3-15-2305

7.5. Käskkirjast ei selgu, kuidas kujunes järeldus, et tegu oli raske ning julgeolekut ohustava
rikkumisega ning miks selline karistus valiti. Kui rikkumine oli raske, siis kuidas peeti piisavaks
10 päeva pikkust kartserikaristust ja veel katseajaga.

7.6. Vaideotsuse on teinud ebapädev isik. Kuna käskkirja andis inspektor-kontaktisik, pidi
vaide vangla sisekorraeeskirja (VSKE) § 12 lg 21 kohaselt selle lahendama üksuse juht, kuid
vaideotsuse on allkirjastanud direktor.

8.     Vastustaja palub jätta        kaebus   rahuldamata    ja   menetluskulud    kaebaja
enda kanda.
Vastustaja väidab järgmist.
8.1. Kodukorra punktis 1.11.1 kasutatud väljend „vanglateenistuja“ on üldmõiste
vanglaametnike ja vangla töötajate kohta, hõlmates mõlemaid. Kinni peetavatel isikutel lasub
kohustus käituda viisakalt kõigi vanglas töötavate isikutega. Töökorralduslikult ei ole mõeldav,
et kinnipeetaval oleks kohustus käituda viisakalt vaid ametnikega. Kinnipeetavad puutuvad
kokku suure osa vanglateenistujatega – laotöötajad, kokad, meedikud jne ning finants- ja
majandusosakonna spetsialist juhendab tööhõives osalevaid kinnipeetavaid nende
igapäevatöös. Viisakusreeglite järgimist ja lugupidavat suhtumist kaaskodanikesse eeldatakse
ka kinnipidamisasutusest väljaspool ning vangla ülesandeks on tagada kinnipeetavate
taasühiskonnastamine vabanemiseks.
8.2. 18.06.2015 käskkirjas on põhjalikult kirjeldatud, milles väljendus kaebaja lugupidamatu ja
ebaviisakas käitumine ning millist ohtu tajus E. Lepiku kinnipeetavaga suheldes. Konflikti
puhul ei pruukinud esineda konkreetset ründeohtu, kuid kodukorra punkti 1.11.1 kohaselt tuleb
kinnipeetavatel järgida kõiki üldtunnustatud viisakusreegleid. E. Lepiku poolt kirjeldatud
intsidendi puhul nähtub selgelt, et kinnipeetav kasutas mõnitavat tooni, ei allunud korduvalt
korraldustele ega täitnud korrektselt oma töökohustusi. E. Lepiku on oma selgitustes märkinud,
et kinnipeetava hääletoonist ja käitumisest võis välja lugeda ähvardusi. Seega puudub kahtlus,
et V.T. ei järginud kodukorra punkti 1.11.1.
Agressiivsus ei ole ainult ründe- või kallaletungiohuna tajutav käitumine, vaid võib väljenduda
ka solvamise, mõnitamise, ironiseerimise või karjumisena. Ettekandest lähtuvalt võib asuda
seisukohale, et kaebaja on praeguse juhtumi puhul käitunud agressiivselt ning kindlasti mitte
viisakusreeglite piires.
8.3. Kinnipeetavatel on õigus väljendada oma seisukohti ja rahulolematust, kuid seda tuleb teha
viisakusreeglite piires. Kinnipeetavatel on võimalik rääkida probleemidest inspektor-
kontaktisikutega, pöörduda teiste ametnike poole või kirjutada pöördumine vangla juhtkonnale
või üksuse juhile. Kui kinnipeetaval esineb töö juures konflikte temaga koos töötavate
isikutega, on tal võimalik pöörduda otsese ülemuse poole või teiste vangla töötajate poole.
Aktsepteeritav ei ole aga vanglateenistuja vastu suunatud ebaviisakas käitumine, agressiivsus
või karjumine. Käesoleval juhul ei ole kinnipeetav suutnud täita vangla kodukorrast tulenevat
nõuet järgida viisakusreegleid ning talle distsiplinaarvastutuse kohaldamine on põhjendatud.
8.4. Distsiplinaarmenetlus on läbi viidud õiguspäraselt. Kaebajale on antud võimalus
omapoolseteks selgitusteks, mida on menetluses arvestatud. Teised finants- ja
majandusosakonna töötajad kuulsid intsidendist E. Lepiku vahendusel, seega polnud
täiendavate selgituste kogumine neilt põhjendatud. V.T. tunnistab 08.06.2015
selgitustes et kasutas oma otsese ülemuse E. Lepikuga suhtlemisel kõrgendatud tooni, žeste
ning väljendas rahulolematust talle jagatavate tööülesannetega. Puudus vajadus täiendavaid
selgitusi koguda, kuna asjaolud oli võimalik välja selgitada V.T.i ja E. Lepiku
selgitustega.


                                                                                              3(11)
                                                                                        3-15-2305

8.5. Vaidlustatud käskkiri on antud menetlusnorme järgides, on proportsionaalne ja
eesmärgipärane. Kaebuse esitajat on varasemalt korraldusele allumatuse eest noomitusega
distsiplinaarkorras karistatud, seega ei oleks eesmärgipärane määrata uut noomitust või
kergemat distsiplinaarkaristust, kuna nimetatu ei oleks kooskõlas karistuse määramise
eesmärkidega. Katseajaga määratud kartserikaristus on iseenesest hoiatava iseloomuga ning
seda ei pöörata täitmisele, kui kinnipeetav ei pane katseaja jooksul toime uut
distsipliinirikkumist. Seega ei ole tegemist liiga range karistusega.
8.6. Vaideotsusest nähtuvalt on vaidemenetluses kontrollitud vaide aluseks olevaid asjaolusid
ning hinnatud käskkirja õiguspärasust, seega on vaideotsus tehtud kehtivast õigusest lähtudes.
Kehtiva õiguse järgi ei ole keelatud, et vaide lahendab isik, kes on samas asjas viinud läbi
distsiplinaarmenetluse. Puudub alus kahelda ametnike erapooletuses ja õiguspärase menetluse
läbiviimises. Üksuse juhil on vaide läbivaatamise pädevus.
KOHTU SEISUKOHT
9.     Vaidlus asjas on kaebajale distsiplinaarkaristuse määramise õiguspärasuse üle.
Vaidlustatud distsiplinaarkaristuse määramise käskkirja õiguslikuks aluseks on
vangistusseaduse (VangS) § 63 lg 1 p 4, § 64 lg 4 ja § 65 lg 2 ning kaebajale on ette heidetud
Tallina Vangla direktori 31.01.2013 käskkirjaga nr 20 kinnitatud „Tallinna Vangla kodukord“
(Kodukord) punkti 1.11.1 rikkumist

10.     VangS § 67 p 1 sätestab, et julgeoleku tagamiseks vanglas on kinnipeetav kohustatud
täitma vangla sisekorraeeskirju ja alluma vanglateenistuse ametnike seaduslikele korraldustele.

Kodukorra p 1.11.1 järgi peab kinnipeetav vanglateenistujatega, vangla külastajatega ning
kaaskinnipeetavatega      suhtlemisel järgima kõiki üldtunnustatud viisakusreegleid.
Vanglateenistuse ametniku poole pöördumisel peab kinnipeetav kasutama Teie-vormi.
Kohtumisel teenistujatega ning vanglat külastavate ametiisikutega peab kinnipeetav neid
tervitama püsti seistes. Üheski vestluses ega pöördumises ei tohi kasutada ebatsensuurseid,
kahemõttelisi, ähvardava sisuga ning väärikust riivavaid väljendeid. Kinnipeetava hääletoon ja
kehakeel ei tohi olla agressiivsed.
Tulenevalt VangS § 63 lg-st 1 on selle seaduse, vangla sisekorraeeskirjade või muude
õigusaktide nõuete süülise rikkumise eest kinnipeetavale lubatud kohaldada samas sätestatud
distsiplinaarkaristusi, sh ka kartserisse paigutamist kuni 45 ööpäevaks.
11.    Vaidlustatud käskkirja aluseks olnud ettekande nr 1510 (tl 20) kohaselt käitus
kinnipeetav abitööline V.T. 26.05.2015 töötsoonis üleolevalt, ebaviisakalt, ei allunud
korraldustele, muutus agressiivseks ja ohtlikuks. Ettekande koostanud FMO spetsialist leidis, et
kinnipeetav eiras korraldusi korduvalt ning rikkus distsipliini ega sobi töökohale. Ühtlasi tegi ta
ettepaneku V. T. töölt kõrvaldada. Samal päeval koostatud pikemas ettekandes (tl 21–21p) on
FMO peaspetsialist juhtunut üksikasjalikumalt selgitanud. Kaebaja on juhtunu kohta saanud
oma selgitused anda 08.06.2015 (tl 22–22p).

12.     Kaebaja on seisukohal, et kodukorra punktis 1.11.1 on ammendavalt loetletud isikute
ring, kelle suhtes viisaka suhtluse kohustus kehtib ning finants- ja majandusosakonna töötaja
nende hulka ei kuulu, kuna ta ei ole vanglateenistuja.

Kohus selle seisukohaga ei nõustu. Kodukorra viidatud sätte eesmärgiks ei saa olla lubada
ebaviisakat käitumist isikute suhtes, kes mingi formaalse kriteeriumi tõttu ei kvalifitseeru
loetelus selgesõnaliselt nimetatud isikute hulka, sh ei kuulu vanglateenistuse mõiste alla VangS


                                                                                             4(11)
                                                                                         3-15-2305

§ 111 mõttes. Finants- ja majandusosakonna töötajad viivad kinnipeetavatega kokku puutudes
samamoodi ellu vangistuse eesmärke nagu teised vanglas töötavad isikud ning pole mõistlik, et
kinnipeetav    peaks     erinevate vanglatöötajatega      suhtlemisel   järgima    erinevaid
käitumisstandardeid. Kodukorra p 1.11.1 kohustab kinnipeetavat viisakalt käituma ka teiste
kinnipeetavate ning vanglat külastavate isikutega. Seega siis kõikide inimestega, kellega ta
vanglas kokku puutub. Kohus nõustub vastustajaga, et suunates kinnipeetavat viisakale
suhtlemisele täidetakse vangistuse elluviimise üht ülesannet – valmistada isikut ette
tagasipöördumiseks vanglavälise elu juurde, mh ka süvendada harjumust üleüldiselt viisakalt
suhelda.

13.    Käskkirja järgi heitis vastustaja kaebajale ette nii üleolevat kui ka ebaviisakat käitumist
ja ähvardavat ning ohtlikuna näivat suhtlemist, mis seisnes nii tema poolt kasutatud väljendites
kui ka kehakeeles ja žestikuleerimises.

13.1. E. Lepiku ettekandest ja selle täiendusest ilmneb, et kaebaja distsiplinaarkaristuseni
viinud käitumine seisnes järgnevas. E. Lepiku sisenes 26.05.2015 kella 14.50 paiku ruumi, kus
kaebaja (abitöölisena töötav kinnipeetav) istus toas pehmel tugitoolil, jalg üle teise. E. Lepikut
märgates liigutas kinnipeetav toolil lamades pika kivipuuriga laual olevat tööülesannet
(saatmisülesanne), andes märku, et töö on tehtud ja tulgu võtku E. Lepiku dokument ise laualt.
Kaebaja otseselt nii ei öelnud, kuid toimunu nägi E. Lepiku hinnangul nii välja. Seepeale ütles
E. Lepiku kaebajale, et pole viisakas sellisel moel ülesannet tagastada ja seletas, et kui keegi
ametnikest või teenistujatest siseneb, on viisakas tõusta toolilt püsti. Samuti ütles, et samal
teemal on eelnevalt 1-2 kuud tagasi räägitud ja teised abitöölised peavad sellest korrast kinni.
Seepeale vastas kaebaja, et on väsinud ning ta ei kavatsegi iga kord püsti tõusta, kui iga 15
minuti järel siseneb keegi. Lõpuks kaebaja siiski tõusis, kuid ei reageerinud korraldusele anda
viisakalt laual olev saatmisülesanne üle. Seejärel lahkus E. Lepiku koos teise kinnipeetavaga
(A. G.) täitma kiireloomulist ülesannet.

13.2. Hiljem (umbes kell 15.40) vestles kaebaja sama ruumi ukse juures teiste kinnipeetavatega
ning E. Lepikut nähes demonstreeris tema suhte lugupidamatust, lamades küünarnukk
ukselingil ning hakkas E. Lepikuga üleoleval toonil rääkima, samal ajal käega vehkides. E.
Lepiku tegi kaebajale märkuse, et sellisel viisil ei ole viisakas rääkida ei ülemusega ega ükskõik
kellega ning nõudis, et kinnipeetav seisaks viisakalt ja räägiks rahulikult. Kaebaja võttis korraks
ironiseerides valveseisaku ja seejärel taas lömitava hoiaku, toetudes ukselingile. E. Lepiku ütles
kaebajale, et kui viimane oma käitumist ei paranda ega viisakalt ja rahulikult ei räägi, on ta
sunnitud kaebaja töölt kõrvaldama. Seepeale andis kaebaja E. Lepikule märku, et ei soovita
ennast õpetama hakata. Kaebaja hääletooni ja käitumist arvestades tundus öeldu E. Lepikule
pigem ähvardusena. Korraldusele ülbe käitumine lõpetada reageeris kaebaja labaste
ebatsensuursete väljenditega. E. Lepiku pöördus tagasi kaebaja juurde paberilehega, et lasta
kirjutada seletuskiri (miks kinnipeetav käitub ebaviisakalt, ei allu korraldustele ja rikub korda).
Seepeale karjus kaebaja, et E. Lepiku pole vormikandja ja tema korraldusi ei peagi täitma ning
ta ei kavatsegi kirjutada. Rääkimise (karjumise) ajal vehkis kaebaja kätega ja kasutas labaseid
ebatsensuurseid väljendeid, lubades kasutusele võtta venekeelsed ropud sõnad, kui teda rahule
ei jäeta. Ta ei öelnud küll ühtegi roppu sõna, kuid ütles, et E. Lepiku on väga ülbeks ja
nõudlikuks muutunud. E. Lepiku arvates muutus vestlus liiga ohtlikuks, kaebaja pidas ennast
üleval väga agressiivselt. E. Lepiku ütles kaebajale, et viimane on kõvasti üle piiri läinud ning
lahkus ruumist. Pärast nõupidamist otsese ülemusega helistas E. Lepiku järelevalveosakonna
juhatajale ja palus kaebaja töölesaatmiskavast maha võtta.

13.3. Kaebaja väitel on E. Lepiku erineval ajal koostatud ettekanded vastuolulised. Kohus
sellega ei nõustu. Esimeses ettekandes (nr 1510, tl 20) on E. Lepiku lühidalt
märkinud, et

                                                                                              5(11)
                                                                                           3-15-2305

kinnipeetav käitus üleolevalt, ebaviisakalt ega allunud korraldustele, rikkus distsipliini ja
muutus agressiivseks ning ohtlikuks. Samal päeval esitatud pikemas ettekandes (tl 21 ja 21p) on
ettekande aluseks olnud sündmusi ja kaebaja käitumist kirjeldatud põhjalikumalt, kuid selles
sisalduvad kõik esimeses ettekandes märgitud etteheited.

14.    Ebaviiskus väljendus ettekande ja selle alusel antud käskkirja kohaselt nii verbaalses
suhtluses (üleolev kõnepruuk ja labaste väljendite kasutamine) kui ka kaebaja poosides ja
kehaasendis (E. Lepikuga suhtlemisel lamasklemine tugitoolis ja lösutav hoiak toetudes
ukselingile). Ettekandest ega selle järel esitatud E. Lepiku seletustest ei selgu, milliseid
ebatsensuurseid või ebaviisakaid väljendeid kaebaja täpsemalt kasutas ning kas ta kasutas
ebatsensuurseid väljendeid.

Ettekandest ja E. Lepiku seletustes ilmneb ka, et kaebaja kasutas temaga suhtlemisel ähvardavat
kõnepruuki ja karjus. Ähvardavaks pidas E. Lepiku järgmisi momente suhtluses: „ei soovita
ennast õpetama hakata“; „et E. Lepiku on väga ülbeks ja nõudlikuks muutunud“ ning lubas
kasutusele võtta venekeelsed ropud sõnad, kui teda rahule ei jäeta. Sellele lisandus
žestikuleerimine – kätega vehklemine.

E. Lepiku pidas taolist käitumist agressiivseks ning ähvardavaks ja teda ohustavaks.

15.     Kaebaja ei eita konfliktse olukorra kujunemist tema ja E. Lepiku vahel ning möönab
seda nii distsiplinaarmenetluses antud seletuses (tl 22 ja 22p) kui ka kohtumenetluses. Ta ei eita
ka kõrgendatud toonil kõnelemist, kuid väidab, et seda tegid nad E. Lepikuga mõlemad.

15.1. Kaebaja kirjeldas lisaks distsiplinaarmenetluses antud seletustele kohtuistungil, esimese
vahejuhtumi osas toimunud vestlust järgmiselt. Ta tuli töölt ning istus laua taha toolile ning
lohistas saatelehte edasi ja tagasi. Elmo Lepik tuli sisse ning küsis, mida ta teeb. Kaebaja ütles, et
ei tee midagi ning panin puuri ära ja lükkas saatelehe laua äärele. Seejuures ütles kaebaja, et tal
on kõik valmis. E. Lepiku küsis, miks ta seda (saateleht) veeretab mööda lauda. Kaebaja vastas,
et mis vahet sellel on, mida ta teeb, ta puhkab praegu. Samuti lisas, et ega ta ei riku ju seda lehte
ära. E. Lepiku küsis, aga kuidas kaebaja seda lehte ulatab talle.

15.2. Ajaliselt mõnevõrra hiljem (ettekande kohaselt umbes 15.40) toimunu kohta selgitas
kaebaja kohtuistungil täiendavalt, et juhtunu nägi välja nii nagu tunnistaja M. rääkis (vt otsuse p
16.2). Kaebaja väljendas pahameelt, et pidi M. järelt koristama ning ütles seda ka E. Lepikule
(„Mina tulen alles töölt, ma ei jõudnud istudagi, paar minutit võib-olla. Teie tulete ja ütlete, et
läheme koristama“.) Tema ütles, et sina teed seda, mida ma käsin. Mina üritasin talle selgeks
teha, et nii asjad ka ei peaks käima ning et see ei ole inimlik suhtlemine. Kui E. Lepiku hakkas
ära minema, seisis kaebajas väljas, toetudes õlaga ukse peale. Kui E. Lepiku ringi keeras ja
kaebaja poole vaatas, oli ta näost üleni punane ning oli näha, et inimene on närvis. E. Lepiku
küsis kaebajalt: „Kuidas sa seisad minu ees?“. Kaebaja küsis vastu: „Kuidas ma pean seisma?“.
Kaebaja selgituste kohaselt on ta töötanud Elmo Lepikuga koos umbes aasta, tal on olnud
vaidlusi, kuid mitte konflikte. Vaidlused tulevad töö käigus, näiteks on antud vahepeal mõni
teine, kiirem. Tööülesanne ning on tulnud selgitada, miks teine tööülesanne siis seisab.

15.3. Kaebaja ei ole eitanud ka žestikuleerimist suhtlemisel kuid ei pea seda ähvardavaks ega
kedagi ohustavaks.

16.    Konfliktset vahejuhtumit kaebaja ja E. Lepiku vahel kinnitasid ka kohtuistungil üle
kuulatud kinnipeetavad.

                                                                                                6(11)
                                                                                        3-15-2305

16.1. Tunnistaja A. G. ütluste kohaselt arenes konflikt olukorras, kus E. lepiku andis oma
erialast tööd teinud kinnipeetavtele (sh kaebajale) korralduse minna koristustöödele. Tunnistaja
sõnul provotseeris E. Lepiku konflikti esmalt sellega, et talle ei meeldinud kaebaja poos.
Tunnistaja ei näinud tema sõnul selles midagi iseäralikku ega ähvardavat. Seejärel andis E.
Lepiku kaebajale korralduse seista sirgelt käed kõrval. Seejärel, kui kinnipeetavad pärast töö
lõpetamist suundusid puhkeruumi, kus kaebaja istet võttis, andis ruumi sisenenud E. Lepiku
kaebajale taas korralduse püsti tõusta, Tunnistaja ütluse kohaselt tõusis kaebaja püsti ning
tunnistaja ei täheldanud mingeid temapoolseid ähvardusi. Tunnistaja selgitas veel, et E. Lepikul
on üldse harjumus nõuda töölistelt püstitõusmist, talle ei meeldi, kuidas inimesed räägivad ning
ta kritiseerib pidevalt nende inimeste tööd, kes oma tööd tunnevad ja tegid seda juba enne E.
Lepiku ülemuseks saamist. Vastuseks kohtu küsimusele kaebaja pingetaluvuse kohta vastas
tunnistaja, et see sõltub olukorrast nagu kõikide inimeste puhul ning lisas, et kaebaja on väga
hea spetsialist keevitajana, kuid talle ei meeldi, kui tema töösse sekkuvad inimesed, kes seda ei
tunne.

16.2. Tunnistaja G. M. ütluse kohaselt väljendas kaebaja talle oma pahameelt, et pidi oma töö
pooleli jätma ja minema teise isiku (M.) järelt koristama. Tunnistaja nägi kaebaja ja E. Lepiku
suhtlust töökoha sissepääsu juures, mis toimus osaliselt eesti ja osaliselt vene keeles. Tunnistaja
ei mõista eesti keelt, kuid sai aru, et vaidlus oli tööalane. Tunnistaja selgitas, et tema enda
suhted E. Lepikuga olid varem pingelised, kuid on nüüdseks paranenud. Tunnistaja
iseloomustas kaebajat impulsiivse inimesena, kellel on „vastav“ kõnemaneer. Tunnistaja vastas
kohtu küsimusele, et tavaliselt tõustakse püsti, kui ruumi siseneb vangla töötaja. Vastuseks
kohtu küsimusele, kas seda tehakse igas situatsioonis, sh tööl viibides, märkis tunnistaja, et
tööpäeva alguses ülemuse ruumi sisenedes tõuseb ta püsti saab tööülesande, millest ka
räägitakse ja sellega suhtlus piirdub Tunnistaja sõnul ei ole mõeldav, et selline püstitõusmine
toimub igakordselt töö tegemise ajal, kui vanglatöötaja pidevalt sisse-välja käib.

17.     Kaebaja märgib kaebuses, et ei mõista, milliste õigusnormide alusel on sisustatud
agressiivsus. Kaebaja väitel pole selge, milliste ühiskonnas kehtivate tavade ja normide
kohaselt on kõrgendatud toonil rääkimine või karjumine või kätega žestikuleerimine
agressiivne käitumine. Kaebaja leiab, et agressiivsus väljendub eelkõige kallaletungi- või
ründeohuna, mitte aga vanglas töötava isiku suhtes rahulolematuse väljendamises. Vastustaja
hinnangul ei ole agressiivsus ainult ründe- või kallaletungiohuna tajutav käitumine, vaid võib
väljenduda ka solvamise, mõnitamise, ironiseerimise või karjumisena.

18.     Tallinna Vangla kodukorra p-s 1.11.1 on sätestatud üldisem viisaka käitumise kohustus
ning välja toodud ka selle täpsemad sisuelemendid, sh kohustus mitte väljenduda agressiivselt
ei sõnas ega käitumises. Agressiivsust pole vangistusõiguse normides üheselt defineeritud ja
tuleb lähtuda tavatähendusest. Seejuures annab esmase hinnangu käitumisele, sh selle viisakuse
ja agressiivsuse aspektist konkreetne isik (vanglateenistuja) kes seda käitumist tajub.

Kaebaja ise on 08.06.2015 seletuses ning eelnevalt esitatud seletustes kohtuistungil, et
märkinud, et tema ja E. Lepiku vahel toimus vestlus, kus mõlemad rääkisid kõrgendatud toonil.
Kaebaja ei eita ka žestikuleerimist vestluse ajal, kuid leiab, et see ei ohusta kedagi.
Kohtuistungil tunnistajana üle kuulatud kaaskinnipeetavad kinnitasid suhtluse pingelisust.
Kuigi tunnistaja A. G. väitis E. Lepiku provotseerivat käitumist kõnealuses situatsioonis ning
tunnistaja M. mainis tema enda varasemalt pingelisi suhteid E. Lepikuga, ei ole käesoleva
haldusasja tõendite põhjal alust järeldada, et kinnipeetava käitumise põhjustas FMO töötaja
provokatiivne käitumine.



                                                                                             7(11)
                                                                                         3-15-2305

Kohtupraktika kohaselt ei saa distsipliinirikkumise koosseisuvälised asjaolud (nt
vanglaametniku käitumine) mõjutada otsustust, kas isik on karistatava distsipliinirikkumise
toime pannud ning kuidas see tegu tuleb kvalifitseerida. Küll aga võib selliseid asjaolusid
arvesse võtta karistuse liigi ja määra üle otsustamisel (Riigikohtu 06.06.2012 otsus haldusasjas
nr 3-3-1-91-11, p 12).

Kaebaja ei varja oma rahulolematust töökorralduste andmise suhtes ning on püüdnud seda ka
põhjendada. Arvestades Kodukorra punktis 1.11.1 sätestatut ja vangistuse täideviimise
eesmärke ja olemust üldisemalt ei saa kinnipeetav aga väljendada oma seisukohti ebaviisakas
sõnastuses, millega kaasnevad lugupidamatust väljendavad žestid või kehahoiak ning tegevus
(püsti tõusmata jätmine, lösutav hoiak, korraldustele viivitusega reageerimine). Asjas ei ole
tuvastatav konkreetselt ebatsensuursete sõnade kasutamine, mida E. Lepiku küll ettekandes
märkis. Tuvastatud on suhtlus kõrgendatud hääletoonil ja žestikuleerides. Samuti ei ole kaebaja
väitnud, et ta pole kasutanud selliseid väljendeid, mida E. Lepiku oma ettekande kohaselt
ähvardusena tajus (vt otsuse p 14, teine lõik).
Kohus nõustub vastustajaga, et distsiplinaarmenetluses välja selgitatud asjaoludel oli tegemist
Tallinna Vangla kodukorra p-s 1.11.1 sätestatud käitumiskohustuse rikkumisega.
19.    Kaebaja väitel ei selgu vaidlustatud käskkirjast, miks tema tegu on peetud raskeks ja
julgeolekut ohustavaks ning kuidas see mõjutas karistuse valikut.

Vastustaja on käskkirjas esmalt kirjeldanud distsiplinaarmenetluses välja selgitatud käitumist
(tl 4, esimene lõik) ning on selgitanud vangistuse täideviimise eesmärgi ja vangla ülesannete
taustal, miks on vajalik sellise käitumise eest kohaldada distsiplinaarvastutust (tl 4, teine lõik).
Eelnevale tuginedes on vastustaja teinud järelduse, et tegemist on raske ja vangla julgeolekut
ohustava rikkumisega (tl 4, kolmas lõik). Seega ei ole kohtu hinnangul tegemist meelevaldse
järeldusega, vaid vastustaja on tuvastatud tegu hinnanud vangistuse täideviimise eesmärgi ja
vangala ülesannete (sh korra ja julgeoleku tagamine vanglas) taustal.

Vangistusseadus, sätestades § 63 lg-s 1 kinnipeetavatele kohaldatavate distsiplinaarkaristuste
loetelu, ei näe ette selget gradatsiooni nende kohaldamisel (Riigikohtu viidatud otsus
haldusasjas nr 3-3-1-91-11, p 14). Karistuse kohaldajal on igakordne kohustus õiguspärase
kaalumise teel otsustada karistamise põhjendatus, karistuse valik ja nt kartserikaristuse puhul
selle pikkus. Samuti võib kaalutlus hõlmata ka karistuse täitmise edasilükkamist ja selle kestust
(Vangs § 65 lg 2). Üldjuhul tuleb kartserikaristust pidada raskeimaks võimalikest.
Vangistusõiguse normidest ei tulene, et kartserikaristuse määramisel peaks olema tegu
määratletud raske või julgeolekut ohustava teona, kuid karistuse määrajal on kohustus valida
karistus, mis on kooskõlas teo iseloomu ja muude asjas välja selgitatud asjaoludega. VangS §
63 lg 3 kohaselt võetakse distsiplinaarkaristuse valikul arvesse vangistuse täideviimise
eesmärki(Riigikohtu viidatud otsus asjas nr 3-3-1-91-11, p 14).

20.     Kohtupraktikas on leitud, et üldjuhul ei ole alust käsitada ebaviisakat käitumist (sh
vanglaametnikega karjudes suhtlemist) raske rikkumisena. Erandlikel juhtudel võib aga näiteks
rikkumise intensiivsus, kestus ja sellega kaasnevad tagajärjed koosmõjus olla sedavõrd
ulatuslikud, et ebaviisakat käitumist saab pidada raskeks rikkumiseks (Riigikohtu otsus
haldusasjas nr 3-3-1-3-15, p-d 23 ja 24). Kohtupraktika kohaselt tuleb vanglateenistuja suhtes
lugupidamatusse käitumisse suhtuda rangelt. Lugupidamatu suhtumine vanglaametnikesse
riivab nende autoriteeti ning võib seeläbi ohustada korda ja julgeolekut kinnipidamisasutuses.
Julgeoleku tagamine vanglas kuulub vangla vastutusalasse ja selle tagamiseks
meetmete



                                                                                              8(11)
                                                                                      3-15-2305

võtmisel on tal kaalutlusruum, millesse kohus ei saa sekkuda. (Tallinna Ringkonnkohtu
21.04.2015 otsus haldusasjas nr 3-14-50250, p 15).
Eeltoodud seisukohti ei muuda ka asjaolu, et isikul kelle suhtes kaebaja väidetavalt
lugupidamatult ja ähvardavalt käitus oli FMO töötaja. Ka kinnipeetavate tööalane juhendamine ja
töö korraldamine on osa vangla igapäevaelust ning ka selles lõigus ei saa vangla lubada korda ja
julgeolekut ohustavat käitumist ning peab oma eesmärke ja vanglaolustiku eripära arvestades
reageerima.
21.     Praegusel juhul on vastustaja karistuse määramisel hinnanud umbes tunni aja jooksul
kahes erinevas, kuid omavahel seotud situatsioonis, kus kinnipeetava ebaviisakas ja/või
ähvardav suhtlusviis ei seisnenud üksikus lauses või žestis, vaid mitmetes järjestikustes
väljaütlemistes ning liigutustes ja kehahoiakus.

Lugupidamatu või ähvardava käitumisena määratlemist ei välista, et kaebaja ise oma käitumist
sellisena ei tajunud. Samuti ei muuda vastustaja järeldusi ebaõigeks asjaolu, et kaebaja on
tunnistajate sõnade kohaselt impulsiivne inimene ning ta kasutas talle omast kõnemaneeri.
Kinnipeetava käitumise hindamine ebaviisaka ja ähvardavana ei saa üldjuhul sõltuda sellest, et
selline teguviis ongi mõnele isikule omane ja tema puhul saaks sellist toimimist lubada.
Niisuguse lähenemisega antaks ülejäänud kinnipeetavatele eksitav ja segadust tekitav signaal
käitumisstandardi kohta.

22.     Kaebaja ja tunnistajad on rõhutanud, et kõnealune käitumine leidis aset töösituatsioonis
ning tegemist oli tööalase vaidlusega. Kohtu hinnangul ei saa olukorra eripära siiski tingida
madalamaid nõudeid kohustusele käituda viisakalt ja hoiduda ähvardavast või ähvardavana
mõjuvast käitumisest. Kuigi hästi toimiva tööalase suhte korral on mõistetav, et töötavate
kinnipeetavate ja nende ülemuseks oleva FMO töötja vahel võib kujuneda hea tööalane ja mitte
alati ülemäära formaalne õhkkond, ei saa ka selles olukorras lubada järeleandmisi ebaviisaka,
ähvardava või muul moel lubamatu käitumise korral. Ka tunnistaja G. M. kinnitas
kohtuistungil, et tavapäraselt tõustakse vangla töötaja ruumi sisenedes püsti, st järgitakse
kodukorras ette nähtud käitumiskohustust.

23.     Vastustaja on käskkirjas karistuse valikut põhjendanud. Vastustaja on arvestanud teo
iseloomu ja kaebaja kehtivaid karistusi. Tal oli karistuse määramise hetkel kaks kehtivat
distsiplinaarkaristust – korraldustele allumatuse ja suitsetamise eeskirjade rikkumise eest
(kinnipeeturegistri väljatrükk, tl 25). Samuti on arvestatud, et kokkusaamiste keelamine
halvendaks suhteid lähedastega ning kinnipeetaval ei ole viimasel ajal kokkusaamisi olnud.
Noomitust või elektriseadme keelamist ei pidanud vastustaja kohaseks karistuseks teo iseloomu
arvestades.

Vastustaja ei ole käskkirjas tähelepanuta jätnud kaebaja distsiplinaarmenetluses esitatud väidet,
et ka vestluse teine osaline rääkis kõrgendatud toonil. Vastustaja on seejuures selgelt
esmatähtsaks pidanud vanglas korra ja julgeoleku tagamise aspekti.

Karistus on määratud katseajaga (viis kuud). Seegi on kaebaja kaalutlusotsus, millega on
kinnipeetavale endale antud võimalus asuda õiguskuulekale käitumisele ning seeläbi vältida
kartserikaristuse kandmist. VangS § 65 lg 2 sätestab, et vanglateenistuse ametnik võib
distsiplinaarkaristuse või selle osa täitmisele pööramise edasi lükata tingimusel, et kinnipeetav
ei pane katseajal toime uut distsipliinirikkumist. Katseaeg määratakse ühest kuni kuue kuuni.
Vangistusõiguse normidest ei tulene, et katseaega ei võiks kohaldades mistahes karistuse või
kuitahes pika kartserikaristuse puhul. Ka suhteliselt pika kartserikaristuse (praegusel juhul 10


                                                                                           9(11)
                                                                                      3-15-2305

päeva) puhul võib karistuse määraja erinevate asjaolude koosmõjus jõuda kaalumist teostades
järeldusele, et karistuse täitmise edasilükkamisel võib olla kinnipeetavale piisav mõju ja
karistuse kohene täitmine poleks põhjendatud. Seega ei ole põhjendatud kaebaja seisukoht, et
sedavõrd pikka karistust ei saa pidada proportsionaalseks, kui see määratakse katseajaga.

Kohtu hinnangul ei ole vastustaja teinud karistuse valikul kaalumisviga, suhteliselt pika
kartseikaristuse mõju tasandab katseaja kohaldamine.

24.    Kaebaja on väitnud ka menetlusnormide rikkumist karistuse määramisel, mis viisid
tema arvates ebaõige lõppjärelduseni.

24.1. Kaebajat on distsiplinaarmenetluse algatamisest teavitatud 05.06.2015, mida on
ettekandel nr 1510 allkirjaga kinnitanud kaebaja ning vanglaametnik (inspektor-kontaktisik)
Riina Leepkaln (tl 20). Kaebaja on saanud menetluses omapoolsed seisukohad esitada
08.06.2015 seletuses (tl 22 ja 22p) ning talle distsiplinaarmenetluse protokolli tutvustamisel
Kaebaja on märkinud protokolli tutvustamisel, et tal vastuväiteid ei ole (tl 24p). Seega sai
kaebaja kasutada oma õigus olla distsiplinaarmenetluses ära kuulatud ning esitada oma
vastuväiteid ja seisukohti.

24.2. Kaebajal on õigus selles, et kelleltki peale tema ei võetud juhtunu kohta
distsiplinaarmenetluses seletusi. Kaebaja hinnangul viis asjaolude välja selgitamata jätmine
ebaõigele lõppjäreldusele. Vastustaja on distsiplinaarsüüteo toimepanemise tuvastanud E.
Lepiku ettekannete ja kaebaja enda seletuse alusel. Seejuures ei vaidle kaebaja vastu talle ette
heidetavate tegude osas, vaid leiab, et tõendamata on see, et tema käitumine oli tingitud E.
Lepiku käitumisest ja kujunenud konfliktsituatsioonist. Kohtuistungil üle kuulatud tunnistajad
kinnitasid, et distsiplinaarkorras karistamiseni viinud suhtlus toimus konfliktes olukorras ning
et kõrgendatud häälel rääkis ka E. Lepiku. Samas ei ole ei kaebaja enda seletustest ega asjas
kogutud tõenditega, sh tunnistajate ütlustega tõendatud, et E. Lepiku oleks kaebajat
provotseerinud ebaviisakale ja ähvardavale käitumisele. Nõudlikkuse väljendamine vanglas
kehtiva korra tagamiseks ei ole sellena käsitletav. Seega ei võimalda ka täiendav uurimine asuda
kohtul vastustajast erinevale seisukohale.

24.3. Distsiplinaarmenetlust ei muuda õigusvastaseks kaebaja poolt välja toodud asjaolu, et
kuigi ettekanne kaebaja tegevuse kohta koostati 27.05.2015, teattai kaebajale menetluse
alustamisest alles 05.06.2015. kehtivast õigusest ei tulene vangla jaoks tähtaegu
distsiplinaarmenetluse üksikute toimingute jaoks. VangS § 64 lg 41 kohaselt võib karistuse
määrata mitte hiljem kui ühe kuu jooksul rikkumise teadasaamise päevast arvates ning seda
tähtaega ei ole vastustaja rikkunud (käskkiri anti 18.06.2015).

24.4. Kohtu hinnangul ei esine ka muid, kaebaja poolt välja toomata, menetluslikke või
vormilisi puudusi, mis annaks alust pidada vaidlustatud käskkirja õigusvastaseks.

25.     Kaebaja on vaidlustanud ka tema vaide lahendamisel tehtud vaideotsuse, mis on kaebaja
väitel allkirjastatud pädevust mitteomava ametniku poolt. Vaideotsuse (tl 5–6) on allkirjastanud
Tallinna Vangla direktor. Kaebaja viitab vangla sisekorraeeskirja (VSKE) § 12 lg-le 21, mille
kohaselt vaatab üksuse juht läbi vaide, mis on esitatud inspektori-kontaktisiku või muu selle
üksuse koosseisus oleva isiku haldusakti või toimingu peale. Vastustaja väitel on ka
vaidlustatud vaideotsus õiguspärane.
VangS § 11 lg 41 kohaselt vaatab muu vanglas töötava isiku (v.a vangla direktor) haldusakti või
toimingu peale esitatud vaideid läbi vanglateenistus. Vanglateenistuse all mõeldakse vanglaid


                                                                                          10(11)
                                                                                       3-15-2305

kui valitsus- ja ametiasutusi koos nende ametnikega tervikuna (VangS § 1051 lg 2 p 2). Kaebaja
märgib küll õigesti, et VSKE § 12 lg 21 kohaselt vaatab vaide, mis on esitatud
inspektori-kontaktisiku või muu selle üksuse koosseisus oleva isiku haldusakti või toimingu
peale, läbi üksuse juht läbi. Praegusel juhul on käskkirja allkirjastanud inspektor-kontaktisik ja
vaideotsuse vangla direktor. Vangla direktori otsustuspädevus, sh vaiete läbivaatamisel, on
reguleeritud VSKE §-s 11. Selles sättes ei ole tõepoolest nimetatud vangla direktori pädevuses
olevaks inspektor-kontaktisiku haldusakti peale esitatud vaide läbivaatamist. Vaidlust ei ole, et
Tallinna Vangla (vanglateenistus) oli pädev vaiet läbi vaatama (VangS § 11 lg 41), seega ei ole
eksimust välispädevuse tähenduses. Isegi asutuse sisepädevuse rikkumise juhul ei tooks
pädevusnormi mittejärgimine kaasa haldusakti tühisust (HMS § 63 lg 2 p 3) või tühistamist
(HMS § 58), kui see ei mõjuta lõppotsustust. Vangla direktor juhib VangS § 106 järgi vangla
tööd ja täidab talle pandud muid ülesandeid. Vangla direktori poolt vaideotsuse allkirjastamine,
mis VSKE järgi on antud üksuse juhi pädevusse, ei kujuta endast asutuse sisepädevuse
rikkumist, mis võiks tingida vaidlustatud vaideotsuse tühistamise.
Kohtu hinnangul ei esine ka muid vaidlustatud vaideotsuse õigusvastasuse aluseid.
26.     Eelnevat arvestades tuleb kaebus jätta rahuldamata.

MENETLUSKULUD

27.    Halduskohtumenetluse seadustiku (HKMS) § 108 lg 1 kohaselt kannab menetluskulud
pool, kelle kahjuks otsus tehti.

Kaebaja on kaebuse esitamisel tasunud riigilõivu 15 eurot. Kuna kaebus jääb rahuldamata, jääb
see kulu kaebaja enda kanda. Vastustaja ei ole menetluskulude väljamõistmist taotlenud,
mistõttu jäävad ka tema võimalikud menetluskulud HKMS § 109 lg 1 järgi tema enda kanda.



/allkirjastatud digitaalselt/
Sirje Kaljumäe




                                                                                           11(11)

                            KOHTUOTSUS
                              EESTI VABARIIGI NIMEL


Kohus                                Tartu Ringkonnakohus
Kohtukoosseis                        Üllar Roostoja, Kai Kullerkupp, Andra Pärsimägi
Otsuse tegemise aeg ja koht          17. oktoober 2016. Tartu
Tsiviilasja number                2-1 2-15-4487
Tsiviilasi                           Valery Korsakovi (Korsakov) hagi Aktsiaseltsi Espak Narva
                                     vastu lepinguvälise kahju hüvitamiseks
Tsiviilasja hind                     2734,69 eurot
apellatsioonikohtus
Vaidlustatud kohtulahend             Viru Maakohtu 28. detsember 2015 otsus
Kaebuse esitaja ja kaebuse liik      Aktisaseltsi Espak Narva apellatsioonkaebus
Kohtuistungi toimumise aeg           27. september 2016. a
Menetlusosalised ja nende
esindajad                            Apellant (kostja): Aktsiaselts Espak Narva (registrikood
                                     10971513), lepinguline esindaja Mihhail Tuštšenko
                                     Vastustaja (hageja): Valery    Korsakov     (isikukood
                                     XXXXXXXXX), lepinguline esindaja Aleksandr Gamazin

RESOLUTSIOON                              1. Tühistada Viru Maakohtu 28. detsembri 2015
                                             otsus osaliselt väljamõistetud kahju suuruse osas
                                             ja teha selles osas uus otsus, millega mõista välja
                                             hüvitis 1367, 35 eurot.
                                       2.    Lugeda kohtuotsuse resolutsioon tervikuna
                                             sõnastatuks järgmiselt:
                                        2.1. Rahuldada hagi osaliselt.
                                        2.2. Mõista AS-lt         Espak Narva välja hüvitis
                                               1367, 35 eurot Valery Korsakovi kasuks.
                                        2.3. Ülejäänud osas, so summas 1367,34 eurot, jätta
                                               hagi rahuldamata.
                                        2.4. Jätta menetluskulud maa- ja ringkonnakohtus
                                               menetlusosaliste endi kanda.




                                            1
 Edasikaebamise kord                     Otsuse peale võib esitada kassatsioonkaebuse Riigikohtule
                                         30 päeva jooksul otsuse kättetoimetamisest.
                                         Hagimenetluses      Riigikohtus     võib    menetlusosaline
                                         menetlustoiminguid teha ning avaldusi ja taotlusi esitada

                                         üksnes vandeadvokaadi vahendusel, kui seaduses ei ole
                                         sätestatud teisiti.
                                         Juhul, kui menetlusosaline taotleb menetlusabi, peab ta
                                         esitama tähtaja kestel kassatsioonkaebuse. Kaebuse
                                         põhjendamiseks või riigilõivu tasumiseks või kaebuses esineva
                                         sellise puuduse kõrvaldamiseks, mis on seotud menetlusabi
                                         taotlemisega, annab kohus mõistliku tähtaja pärast
                                         menetlusabi taotluse lahendamist, kui nimetatud taotlus ei ole
                                         esitatud põhjendamatult või tähtaja pikendamise eesmärgil.

MENETLUSOSALISTE NÕUDED, VASTUVÄITED JA PÕHJENDUSED

1. Valery Korsakov esitas 23. märtsil 2015 hagi kostja vastu kahju hüvitamiseks summas
2734,69 eurot.
Hagiavalduse kohaselt andis hageja Sergei Nefedovile 6. detsembril 2014 sõiduauto Volvo S60
(registreerimismärgiga XXX). Sõiduk oli pargitud Narvas aadressile Rahu 36B. Kuna oli tugev
lumetorm, siis nähtavus oli halb. S. Nefedov tegi pöörde vasakule ning sõitis üle
kanalisatsioonikaevu luugi, mis oli lume all ja selle tõttu ei olnud võimalik seda näha.
Kanalisatsioonikaevu luuk oli maapinnast kõrgemal. S. Nefedov helistas politseisse. Politsei ei
tulnud kohale, kuna selleks ei olnud vajadust. S. Nefedov tegid sündmuskohast ja sõidukist
pildid. Kinnistu, kus sündmus toimus, kuulub Aktsiaseltsile Espak Narva (edaspidi AS Espak
Narva). Kinnistul puuduvad teemärgid, väravad ja liiklusmärgid, mis keelavad sissesõidu
platsile ning lähedaste majade elanikud kasutavad seda platsi parkimisalana.

2. Kostja vaidles hageja nõudele vastu. Kostja oli seisukohal, et ta ei ole käitunud
õigusvastaselt, kui jättis kanalisatsioonikaevu luugi eraldi märgistamata, kuna territoorium ei
ole mõeldud autode parkimiseks ega liikluseks. Ka ei ole liiklusmärke mis viitaksid võimalikule
teekattega alale ja lubaks teha pööret antud territooriumile. Kinnistu ei ole asfalteeritud nagu
väidab hageja oma hagis, asfalteeritud on ainult lõik, mis tähistab jalakäijate ülekäigu rada ja
viib territooriumile. Kostja ei paigaldanud ka parkimist keelavaid märke, kuna tegemist on
endise haljasalaga ja momendil ehitusjärgus oleva territooriumiga. Iga auto omanik pargib seal
omal riisikol ja kuna on näha, et territooriumil toimuvad ehitus ja pinnatööd, siis parkimise eest
vastutab iga autoomanik ise. S. Nefedovi tehtud fotolt on näha, et halva ilma korral on
kanalisatsioonikaevu luuk piisavalt hästi nähtav. LS § 33 p 2 lg 8 järgi peab juht enne paigalt
liikuma hakkamist, manöövri või sõiduki seismajäämise alustamist veenduma, et see on ohutu.
Antud situatsioonis on süüdi auto kasutaja Sergei Nefedov oma hooletusega ja kahjunõue tuleks
sõiduki omanikul (Valery Korsakov) pöörata kahju tekitaja vastu, kuna juht ja autokasutaja
oleksid pidanud hindama ilmastikuolusid ja arvestama asjaoluga, et auto ei ole pargitud selleks
ettenähtud kohta.

MAAKOHTU LAHEND

3. Viru Maakohus tegi 28. detsembril 2015 otsuse, millega rahuldas Valery Korsakovi hagi ning
mõistis välja AS-lt Espak Narva Valery Korsakovi kasuks 2734, 69 eurot. Menetluskulud jättis



                                                2
maakohus AS-i Espak Narva kanda ning mõistis AS-lt Espak Narva hageja kasuks välja 635
eurot menetluskulude katteks.

4. Pooled ei vaidle, et hageja sõidukile Volvo S60 on tekitatud kahju (tl 19-29). Hageja esitatud
hinnapakkumisest (tl 31, tõlge tl-l 30) selgub, et hinnapakkumine on tehtud hageja sõiduauto
Volvo S 60 remondiks. Kokku on hinnapakkumise alusel sõiduauto taastamise maksumus
2734,69 eurot. Kostja poolt esitatud hinnapakkumisel (tl 97, tõlge tl-l 98) on loetletud samad
detailid, kuid see ei ole tehtud just hagejale kuuluva sõiduauto kohta. Maakohus leidis, et
hageja sõiduki remondiks esitatud hinnapakkumine summas 2734,69 eurot on põhjendatud ja
selles märgitud kulud on vajalikud ja seotud hageja sõiduauto taastamisega. Maakohus leidis,
et ei ole põhjendatud kostja väide selle kohta, et kahju suurus on peaaegu võrdne sarnase auto
maksumusega, mistõttu ei ole see mõistlik. Hinnapakkumises märgitud töö maksumus ja
materjalide maksumus ei sõltu sõiduki turuväärtusest, kuna tegemist on liiklusõnnetuse
tagajärjel kahjustada saanud detailide asendamiseks soetatud uute osade ja auto taastamiseks
tehtavate remonditööga. Maakohus luges tõendatuks, et sõidukile Volvo S60 tekitati kahju
2734,69 eurot.

5. Maakohus ei nõustunud kostja väitega, et hageja ei ole tõendanud, et liiklusõnnetus toimus
kostja territooriumil ja auto rikkumine toimus kostja territooriumil asuva kanalisatsioonikaevu
tõttu. Maakohus tugines Politsei- ja Piirivalveameti 9. märtsi 2015 vastusele (tl 4),
kinnistusraamatu väljavõttele (tl 72) ja fotodele (tl 71, 18, 65) ja luges tõendatuks, et
liiklusõnnetus toimus kostja territooriumil Narvas aadressil Rahu 36B ja õnnetuse põhjustas
sellel territooriumil asuv kanalisatsioonikaevu luuk.

6. Maakohus märkis, et kostja ei esitanud tõendeid selle kohta, et tema territooriumil
liiklusõnnetuse ajal toimusid ehitus- ja pinnatööd. Hageja poolt esitatud fotod (tl 13-18)
lükkasid kostja väited ümber. Kuna kostja ei keelanud kõrvalmajade elanikele sõiduautode
parkimist saab järeldada, et ta vaikimisi nõustus sellega. Vastavalt LS § 6 lg-le 1 liikluse
korraldamise eesmärk on tagada häireteta, sujuv, võimalikult kiire, ohutu ja keskkonda
minimaalselt kahjustav liiklus. Sama paragrahvi lg 4 kohaselt liikluse korraldamise ning
liikluskorraldusvahendite õige paigutuse ja korrasoleku tagab teeomanik või teehoiu
korraldamise eest vastutav isik. Liiklusõnnetuse toimumise ajal kehtinud ehitusseaduse § 2
lg 1 kohaselt ehitis on aluspinnasega kohtkindlalt ühendatud ja inimtegevuse tulemusena
ehitatud terviklik asi. Ehitised jagunevad hooneteks ja rajatisteks. Sama paragrahvi lg 3 esimese
lause kohaselt rajatis on mis tahes ehitis, mis ei ole hoone. Seega kostja territooriumil asuv
kanalisatsioonikaev (luuk) on ehitis (rajatis). Ehitusseaduse § 3 lg-st 1 tulenevalt ehitis peab
olema projekteeritud ja ehitatud hea ehitustava ning ehitamist ja ehitusprojekti käsitlevate
õigusaktide kohaselt ega või tekitada ohtu inimese elule, tervisele või varale või keskkonnale.
Seega oli kostjal kohustus vastutada liikluskorralduse ohutuse eest.

7. Kostja käitus õigusvastaselt, kuna rikkus hoolsuskohustust ja ei kindlustanud oma
territooriumil ohutut liiklemist. Maakohus luges tõendatuks, et hageja sõiduautole kahju
tekkimist põhjustas kostja territooriumil asuv kanalisatsiooni kaev (luuk), mis oli maapinnast
kõrgem, asus lume all, ei olnud nähtav ja ei olnud märgitud. Kuna kostja on territooriumi
omanik, kus toimus liiklusõnnetus, siis oleks ta pidanud tagama ohutu liiklemise. Seega tekitas
kostja oma tegevusetusega kahju sõidukile. Kostja vabaneb vastutusest, kui ta tõendab, et ei
olnud hooletu, st tõendamiskoormis lasub kostjal. Kostja seda tõendanud ei ole. Samuti leidis
maakohus, et on olemas põhjuslik seoses kostja teel ohutu liiklemise kindlustamata jätmise ja
hagejal kahju tekkimise vahel, kuna hagejale kahjulik tagajärg ei oleks saabunud, kui kostja
oleks toiminud õiguspäraselt ja oleks hoidnud teed sellises korras, mis on vajalik ohutuks



                                                3
liiklemiseks. Maakohus ei nõustunud kostja väitega, et antud situatsioonis on süüdi auto
kasutaja Sergei Nefedov oma hooletusega, kes rikkus LS § 33 lg 2 p 8, kuna ei veendunud enne
liikumise alustamist selle ohutuses. Kuna kanalisatsiooni luuk oli lume all ning ei olnud nähtav,
siis on asjakohatu kostja väide, et S. Nefedov oli süüdi kanalisatsioonikaevule otsa sõitmises.

MENETLUSOSALISTE TAOTLUSED JA PÕHJENDUSED

8. AS Espak Narva esitas Viru Maakohtu 28. detsembri 2015. a otsuse peale
apellatsioonkaebuse, milles palub maakohtu otsuse tühistada ja saata asi tagasi esimese astme
kohtule uueks läbivaatamiseks kohtuistungil.
Apellatsioonkaebuses esitatud väidete kohaselt:
   1) kohaldas maakohus ebaõigesti materiaalõiguse norme;
   2) hindas maakohus ebaõigesti tõendeid. Politsei ja Piirvalveameti 9. märtsi 2015 a. vastus
        ei tõenda liiklusõnnetuse toimumist, kuna politsei ei tulnud kohale;
   3) rikkus maakohus menetlusõiguse normi ja apellandi põhiõigust osaleda kohtuasja
        arutamise juures (põhiseadus § 24), kui jättis rahuldamata apellandi 16. novembril 2015
        esitatud taotluse võtta tagasi nõusolek asja arutamiseks kirjalikus menetluses ja arutada
        asja kohtuistungil. Maakohus oleks pidanud asja arutama kohtuistungil või vähemalt
        kuulama ära apellandi. Seega rikkus maakohus TsMS § 403 sätteid. Menetluslik olukord
        oli selleks ajaks oluliselt muutunud, kuna apellanti hakkas esindama lepinguline
        esindaja ning paljud küsimused olid lahendamata;
   4) ei ole maakohus otsuses põhjendanud, milles seisneb põhjuslik seos apellandi tegevuse
        ja tekkinud kahju vahel.

9. V. Korsakov vaidleb apellatsioonkaebusele vastu.
Vastustaja seisukohtade järgi:
    1) ei ole apellant nimetanud ühtegi menetlusõiguse normi, mida maakohus rikkus, kui ei
       rahuldanud taotlust kirjalikust menetlusest loobumiseks. Seega on apellandi väide selles
       osas paljasõnaline ega tugine seadusele;
    2) on asjakohatu apellandi viide põhiseaduse §-le 24, kuna apellatsiooni aluseks
       tsiviilasjades on menetlusõiguse normide rikkumine (see on TsMS-s sätestatud normide
       rikkumine);
    3) on paljasõnaline apellandi väide nagu oleks maakohus rikkunud TsMS § 403 lg 1, kuna
       apellatsioonkaebuses puudub selle rikkumise kirjeldus. Vastustaja möönab, et apellant
       võis silmas pidada, et maakohus rikkus TsMS § 403 lg 3. Menetlusse ilmus
       16. novembril 2016 kostja lepinguline esindaja. Kuna sellega ei muutunud oluliselt
       menetluslik olukord (ei muutunud poolte staatus, hagi ese, kahju suurus, tõendamise ese
       jne), siis maakohus ei rikkunud TsMS § 403 lg 3 sätestatut;
    4) ei ole maakohus rikkunud tõendeid hinnates menetlusõiguse norme. Maakohus on
       otsuses kaalunud nii kostja seisukohti kui hageja tõendeid.

RINGKONNAKOHTU PÕHJENDUSED

10. Ringkonnakohus leiab, et apellatsioonkaebus tuleb osaliselt rahuldada. Ringkonnakohus
tühistab maakohtu otsuse osaliselt kahju hüvitise suuruse osas materiaalõiguse normi ebaõige
kohaldamise tõttu ning menetluskulude jaotuse ning kindlaksmääramise osas. Ringkonnakohus
teeb tühistatud osas uue otsuse, millega rahuldab hagi 1367, 35 euro ulatuses ja jätab poolte
menetluskulud nende endi kanda. Ülejäänud osas tuleb hagi jätta rahuldamata.




                                               4
11. Õige ei ole apellandi väide, et maakohus hindas ebaõigesti asjas esitatud dokumentaalseid
tõendeid. Apellant esitas maakohtule tõenditena hageja autoga sarnaste autode müügihinna ja
vigastuste remondi hinnapakkumise. Maakohus võttis nimetatud tõendid asja juurde ja hindas
neid koos asjas esitatud muude tõenditega.
Apellant ringkonnakohtule uusi tõendeid ei esitanud ega taotlenud kohtult tõendite kogumist.
Ringkonnakohus leiab, et maakohus on õigesti asjas esitatud tõendeid hinnanud ja tuvastanud,
et hageja sõiduk sai 6.12.2014 kahjustada, kui sõitis liiklusmärkidega tähistamata kostjale
kuulunud territooriumil otsa märgistamata kanalisatsioonikaevule. Sündmuse aeg ja koht on
hageja poolt esitatud tõendite alusel tuvastatud. Ringkonnakohus leiab, et hageja esitatud
tõendite kahtluse alla seadmine kostja poolt ei ole piisav. Kui kostja leidis, et hageja poolt
tõendatud sündmust ei toimunud, see ei toimunud hageja poolt märgitud ajal või kohas, siis pidi
kostja omalt poolt esitama tõendid, mis kummutaksid hageja tõendid. Kostja tõendeid esitanud
ei ole.
Apellant on vaidlustanud hagejal tekkinud kahju suuruse tõendamiseks esitatud
hinnapakkumise. Ringkonnakohus nõustub selles osas maakohtu hinnanguga.
Apellant on vaidlustanud oma süü kahju tekkimises ja põhjusliku seosese kahju ja oma
õigusvastase tegevuse vahel. Ringkonnakohus nõustub maakohtu poolt tõenditele antud
hinnanguga.

12. Apellant märkis kaebuses, et maakohus kohaldas ebaõigesti materiaalõiguse norme, kuid ei
ole esitanud väiteid ega seisukohti, milles ebaõige kohaldamine seisnes. Ringkonnakohus leiab,
et maakohus kohaldas asja lahendamisel õigesti lepinguvälise kahju hüvitamise sätteid.

13. Apellandi väitel rikuti tema õigust olla oma kohtuasja arutamise juures. Asja materjalidest
nähtub, et mõlemad pooled soovisid asja läbivaatamist kirjalikus menetluses ning maakohus
määras 3.11.2015 asja läbivaatamise kirjalikus menetluses ning andis kooskõlas TsMS § 403
lg-ga 1 pooltele tähtaja avalduste ja dokumentide esitamiseks. Kostja esitas tähtaja viimasel
päeval taotluse kahe uue tõendi juurdevõtmiseks ja asja läbivaatamiseks kohtuistungil.
Maakohus küsis hageja seisukohta, hageja vaidles taotlustele vastu ja maakohus tegi määruse,
millega jättis kostja taotluse kohtuistungil asja arutamiseks rahuldamata. Ringkonnakohus
leiab, et maakohus ei rikkunud menetlusnorme, kui jättis kostja taotluse asja arutamiseks
kohtuistungil rahuldamata. Samas leiab ringkonnakohus, et maakohus oleks pidanud sellises
olukorras kostja ära kuulama. Kostja ärakuulamata jätmist saab maakohtule ette heita. Selle
rikkumise kõrvaldamiseks määras ringkonnakohus kohtuistungi. Kostja isiklikult istungile ei
ilmunud, kostja esindaja ei selgitanud, mis asjaolud jäid kostja ärakuulamata jätmise tõttu välja
selgitamata.
Ringkonnakohus leiab, et kostjale oli tagatud kohtuistungil osalemine apellatsiooniastmes ning
sellega on kostja ärakuulamise õiguse rikkumine kõrvaldatud ning puudub alus asja tagasi saata
uueks menetlemiseks maakohtule.

14. Kostja märkis maakohtus, et hüvitis on ülemäära suur. Ringkonnakohus leiab, et maakohus
jättis põhjendamatult hüvitise suuruse vähendamata.
Ringkonnakohus leiab, et käesolevas asjas esinevad alused vähendada hageja kasuks
väljamõistetava hüvitise suurust VÕS § 139 lg 1 alusel. Maakohus on hüvitise suurust käsitlenud
kostja esitatud tõendeid hinnates ja leidnud, et hüvitise vähendamiseks ei anna alust see, et hageja
auto väärtust arvestades on remonditööde maksumus liialt suur.
VÕS § 1056 lg 1 kohaselt vastutab kahju põhjustamise korral eriti ohtlikule asjale või tegevusele
iseloomuliku ohu tagajärjel ohu allikat valitsenud isik. Riigikohus on oma praktikas leidnud, et



                                                5
VÕS § 139 tähenduses hüvitise suuruse määramisel saab arvestada nii riskist lähtuvaid kui ka
sõidukijuhtide käitumist iseloomustavaid asjaolusid. Riskist lähtuvate asjaoludena tuleb esmalt
arvestada igast avariis osalenud sõidukist objektiivselt potentsiaalselt lähtuva ohu suurust, mis
sõltub mh sõiduki massist, mõõtudest, liikumiskiirusest, tehnilisest korrasolekust,
ohutusvarustusest jms. Selline oht lähtub eelduslikult igast sõidukist ning sõltumata selle juhi
hoolsusest saab selle ohu kahju põhjusena täielikult välistada vaid erandina. (RKTKo nr 3-2-1-
7-13, p-d 30–31, 33).
Hageja esitatud asjaolude kohaselt juhtis sõiduautot kolmas isik, kes ei olnud auto parkimiskoha
ega seda ümbritsevate kinnistute omadustest ega piiridest teadlik. Sõiduki juht sooritas manöövri
hämaras, lumetuisu tõttu halva nähtavusega olukorras.
Ringkonnakohus leiab, et sõidukijuht oleks saanud manöövri sooritada ka kanalisatsioonikaevule
otsasõitmist vältides. Fotode alusel on tuvastatav, et kanalisatsioonikaev asus elamust ja pargitud
autodest piisavalt kaugel ning pidi olema auto tulede valgel nähtav ka hämaras ja lumetuisus.
Olukorras kus sõiduki juht ei ole parkimise asukohaga tuttav ja oli halb nähtavus, siis pidi
sõidukit juhtinud isik olema eriti tähelepanelik ja hoolas.
Ringkonnakohus leiab, et sõiduki juht oleks ettevaatlikumalt sõites ja piisava hoolsuse korral
pidanud nägema kanalisatsioonikaevu, mis oli ca 30 cm pinnase tasemest kõrgem. Kuna juht
sõitis hämaras ja lumetuisus parkimiseks ja sõitmiseks mittemõeldud, kuid märkidega eraldamata
territooriumil takistusele otsa, siis saab lugeda sõiduki juhist lähtuvat ohtu kahju põhjustamisel
võrdseks kostja õigusvastase käitumisega ning kahju tuleb VÕS § 139 lg 1 alusel vähendada
50 % ulatuses. Ringkonnakohus mõistab hageja kasuks välja hüvitise summas 1367, 35 eurot.
15. Ringkonnakohus jätab maa- ja ringkonnakohtus kantud menetluskulud TsMS § 163 lg 1
alusel menetlusosaliste endi kanda.



/digitaalselt allkirjastatud/      /digitaalselt allkirjastatud/      /digitaalselt allkirjastatud/
     Üllar Roostoja                      Kai Kullerkupp                    Andra Pärsimägi




                                                6

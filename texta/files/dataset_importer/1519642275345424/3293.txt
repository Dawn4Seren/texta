                      KOHTUMÄÄRUS
Kohus                               Tallinna Ringkonnakohus
Kohtukoosseis                       Mati Maksing, Gaida Kivinurm, Ulvi Loonurm
Määruse tegemise aeg ja koht        8. november 2016, Tallinn
Tsiviilasja number                  2-15-110776
Tsiviilasi                          Eccelstone OÜ (praeguse nimega Objevi Ulozene OÜ)
                                    hagi Sog Trading OÜ vastu 4 743 euro saamiseks
Vaidlustatud kohtulahend            Harju Maakohtu 26. augusti 2016 otsus
Kaebuse esitaja ja kaebuse liik     SoG Trading OÜ apellatsioonkaebus
Apellatsioonkaebuse hind            5 313, 81 eurot
Menetlusosalised ja nende           Hageja (vastustaja): Objevi Ulozene OÜ (endise nimega
esindajad                           Eccelstone OÜ, registrikood 11442480), lepinguline
                                    esindaja Sulev Mander
                                    Kostja (apellant): SoG Trading OÜ (registrikood
                                    12024767), seaduslik esindaja ES
Menetlustoiming                     Apellatsioonkaebuse menetlusse võtmisest keeldumine

RESOLUTSIOON
 1.     Keelduda SoG Trading OÜ apellatsioonkaebuse menetlusse võtmisest ja tagastada
        kaebus koos lisadega apellandile käesoleva määruse jõustumisel.
 2.     Teatada apellatsioonkaebuse menetlusse võtmisest keeldumisest kõigile
        menetlusosalistele käesoleva määruse ärakirja kättetoimetamisega.
 3.     Apellatsioonimenetluse kulud jäävad kostja kanda, kindlaksmääratavad
        menetluskulud puuduvad.
Edasikaebamise kord
Menetlusosalisel on õigus esitada käesoleva määruse peale määruskaebus vahetult Riigikohtule
15 päeva jooksul alates määruse kättesaamisest. Määruskaebuse esitamisel tuleb tasuda
kautsjon. Hagimenetluses võib määruskaebuse Riigikohtusse esitada üksnes vandeadvokaadi
vahendusel, kui seaduses ei ole sätestatud teisiti.
Seaduses sätestatud alustel võib menetlusosaline taotleda riigipoolset menetlusabi
menetluskulude kandmiseks. Tähtaja järgimiseks peab menetlusabi taotleja tegema tähtaja
kestel menetlustoimingu, mille tegemiseks ta menetlusabi taotleb, eelkõige esitama kaebuse.
Kaebuse põhjendamiseks või kautsjoni tasumiseks või kaebuses esineva sellise puuduse
kõrvaldamiseks, mis on seotud menetlusabi taotlemisega, annab kohus mõistliku tähtaja pärast
menetlusabi andmise taotluse lahendamist, kui nimetatud taotlus ei olnud esitatud
põhjendamatult või tähtaja pikendamise eesmärgil. See ei välista menetlustähtaja ennistamist.
MENETLUSE KÄIK
1. Harju Maakohus rahuldas 26. augusti 2016 otsusega Eccelstone OÜ (praeguse nimega
Objevi Ulozene OÜ, hageja) hagi Sog Trading OÜ (kostja) vastu ja mõistis kostjalt hageja
kasuks välja põhivõlgnevuse 4 743 eurot, sissenõutavaks muutunud viivise 600,66 eurot ja
viivise alates 27. augustist 2016 kuni põhinõude täitmiseni tasumata võlasummalt
võlaõigusseaduse (VÕS) § 113 lg 1 teises lauses sätestatud määras.
2. Tallinna Ringkonnakohtusse saabus 7. oktoobril 2016 kostja apellatsioonkaebus Harju
Maakohtu 26. augusti 2016 otsuse peale.
3. Ringkonnakohus tutvus apellatsioonkaebusega ja leidis, et see on puudustega, sest kaebuselt
oli mh tasumata riigilõiv. Juhindudes tsiviilkohtumenetluse seadustiku (TsMS) § 340¹ lg-st 1
jättis ringkonnakohus kaebuse 12. oktoobri 2016 määrusega käiguta ja andis apellandile tähtaja
puuduse kõrvaldamiseks.
4. Kostja seaduslik esindaja sai eelviidatud määruse kätte 25. oktoobril 2016 (tl 143). Puuduse
kõrvaldamise tähtaeg lõppes 4. novembril 2016, aga selleks ajaks ega hiljem kostja lõivu
tasumise kohta kohtule andmeid ei esitanud. Ringkonnakohus ei tuvasta lõivu tasumist ka
Maksu- ja Tolliameti hallatavas infosüsteemis.

RINGKONNAKOHTU PÕHJENDUSED
5. Ringkonnakohus leiab, et apellatsioonkaebuse menetlusse võtmisest tuleb keelduda ja
kaebus tuleb tagastada selle esitajale.
6. Vastavalt TsMS § 139 lg 2 p-le 3 tuleb apellatsioonkaebuselt tasuda riigilõivu, mis sõltub
vastavalt sama paragrahvi kolmanda lõike kohaselt tsiviilasja hinnast. TsMS § 137 lg 1 sätestab
mh, et apellatsioonkaebuse esitamise puhul on tsiviilasja hind sama, mis esimeses kohtuastmes,
arvestades kaebuse ulatust. Apellatsioonkaebuses palub kostja tühistada tervikuna maakohtu
otsus, millega temalt mõisteti välja põhivõlgnevus 4 743 eurot, sissenõutavaks muutunud viivis
600,66 eurot ja viivis alates 27. augustist 2016 kuni põhinõude täitmiseni tasumata
võlasummalt VÕS § 113 lg 1 teises lauses sätestatud määras. Seega on tsiviilasja hind kaebuse
esitamisel 5 313,81 eurot ja apellandil tuli tasuda riigilõivuseaduse lisa 1 kohaselt riigilõivu
425 eurot. Sellise ega ka muus summas lõivu maksmist ringkonnakohus ei tuvasta.
7. TsMS § 637 lg 1 p 3 alusel tuleb kostja apellatsioonkaebuse menetlusse võtmisest keelduda,
kuna apellatsioonkaebuselt ei ole tasutud riigilõivu. Kui kohus keeldub apellatsioonkaebust
menetlusse võtmast ja tagastab selle määrusega, loetakse, et kaebust ei ole esitatud (TsMS § 638
lg 10).
8. TsMS § 639 lg 1 ja TsMS § 168 lg 1 alusel kannab apellant menetluskulud, kui kohus
keeldub kaebust menetlusse võtmast ja tagastab selle. Seega tuleb apellatsioonimenetluse kulud
jätta kostja kanda. Kuivõrd käesoleval juhul keeldub ringkonnakohus apellatsioonkaebuse
menetlusse võtmisest enne selle hagejale vastamiseks edastamist, siis ei saanud hagejal
apellatsioonimenetluses tekkida vastaspoolelt välja mõistmisele kuuluvaid menetluskulusid.
9. TsMS § 638 lg-st 9 tulenevalt on käesolev määrus edasikaevatav.


 / allkirjastatud digitaalselt /   / allkirjastatud digitaalselt /   / allkirjastatud digitaalselt /
         Mati Maksing                     Gaida Kivinurm                     Ulvi Loonurm




                                                                                                2 (2)

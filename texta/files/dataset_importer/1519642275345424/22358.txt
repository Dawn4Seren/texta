                           KOHTUOTSUS
                                EESTI VABARIIGI NIMEL

 Kohus                                Tartu Ringkonnakohus
 Kohtukoosseis                        Maili Lokk, Tiina Pappel ja Einar Vene
 Otsuse tegemise aeg ja koht          1. märts 2016, Tartu
 Haldusasja number                    3-14-50726
 Haldusasi                            A.E.   kaebus Justiitministeeriumi vanglatevahelise
                                      ümberpaigutamisega tekitatud kahju hüvitamiseks
 Vaidlustatud kohtulahend             Tartu Halduskohtu 13. veebruari 2015. a otsus
 Menetluse alus ringkonnakohtus       Justiitsministeeriumi apellatsioonkaebus
 Asja läbivaatamine                   Kirjalik menetlus
 Menetlusosalised                     Kaebaja A.E.
                                      Vastustaja Justiitsministeerium

 RESOLUTSIOON
   1. Rahuldada Justiitsministeeriumi apellatsioonkaebus.
   2. Tühistada Tartu Halduskohtu 13. veebruari 2015. a otsus ja jätta A.E. kaebus täies
      ulatuses rahuldamata.

 EDASIKAEBAMISE KORD
 Otsuse peale võib esitada kassatsioonkaebuse otse Riigikohtule 30 päeva jooksul otsuse
 avalikult teatavakstegemisest (kassatsioonkaebuse esitamise viimane päev on seega 31. märts
 2016).

ASJAOLUD JA MENETLUSE KÄIK

1. Harju Maakohtu 23. novembri 2013. a kohtumäärusega nr 1-13-10551 võeti A.E. vahi alla.
A.E. keelati lühi- ja pikaajalised kokkusaamised, kirjavahetus ja telefoni kasutamine (v.a
suhtlemine riigiasutuste, kohalike omavalitsuste ja nende ametiisikutega, samuti kaitsjaga),
lühiajaline väljasõit ja lühiajaline väljaviimine ning vabastamine kuni kohtueelse menetluse
lõpuleviimiseni.

Tallinna Vangla esitas 22. jaanuaril 2014 Justiitsministeeriumile taotluse A.E.
ümberpaigutamiseks Tallinna vanglast Tartu Vanglasse viimase julgeoleku tagamiseks.
Justiitsministeeriumi 25. veebruari 2014. a otsusega nr 11/6/14-813 paigutati vahistatu A.E. tema
julgeoleku huvides 5. märtsil 2014 edasise eelvangistuse kandmiseks Tallinna Vanglast ümber
Tartu vanglasse.

2. A.E. esitas halduskohtule hiljem täiendatud kaebuse talle tekitatud kahju hüvitamiseks, mille
põhjustas talle Tallinna Vanglast Tartu Vanglasse ümberpaigutamine. Kaebuse kohaselt:
2.1. Kaebaja Tartu Vanglasse ümberpaigutamiseks ei olnud vajadust. Ümberpaigutamine tingis
kaebaja pideva edasi-tagasi transportimise ning takistas kohanemist. Ümberpaigutamine katkestas
vajalikud ravitoimingud. Kaebaja haige käsi on jäänud vajaliku ravita. Tallinna Vanglas määrati
talle 25. veebruaril 2014 MRT-uuring. Kaebaja pääses alles septembris 2014 Tartu Vanglas uuesti
kirurgi vastuvõtule ning 13. septembril 2014 määrati seni teostamata MRT-uuring uuesti.
Vahepealsel ajal kaebaja ravi ei saanud, mistõttu on tema tervislik seisund halvenenud ning
kannatusi tekitav. Ümberpaigutamine tekitas hirmu, ärevust, ebakindlust, süvendas
meeleoluhäireid. Kaebaja ei saanud kokkusaamisi kaplaniga.
2.2. Kriminaalmenetlust, millega seoses kaebaja oli vahi all, viidi läbi Tallinnas. Seega tekitas
ümberpaigutamine olukorra, kus kaebajal oli raskendatud oma esindajaga suhtlemine. Lisaks oli
raske saada kokku ka lähedastega. Kaebaja ei ole kätte saanud kõiki talle edastatud kirju.
2.3. Kaebaja leiab, et kunagine politseiteenistuses töötamine ei saanud kaasa tuua julgeolekuohtu
tema isikule. Enne Tartusse toimetamist hoiti kaebajat 5. märtsil 2014 ja 9. aprillil 2014
etapikambris vastavalt kuue ja üheksa isikuga. Mingeid probleeme see ei tekitanud. Ühtlasi hoiti
kaebajat üldkambris vahistatuse alguses.
2.4. Tartu Halduskohtus peetud kohtuistungil avaldas kaebaja, et ümberpaigutamise tõttu ei saanud
ta soovitud aegadel helistada ega oma kõnesid ette planeerida, sest kogu aeg võis esineda vajadus
etapeerimiseks. Samuti ei saanud ta kaupluses käia ega raamatuid laenutada.

3. Tartu Halduskohtu 13. veebruari 2015. a otsusega rahuldati kaebus osaliselt ning tuvastati
Justiitsministeeriumi 25. veebruari 2014. a otsuse nr 11/6/14-813 õigusvastasus järgmistel
põhjendustel:
3.1. Kaebaja võeti vahi alla Harju Maakohtu 23. novembri 2013. a kohtumäärusega ning talle olid
keelatud lühi- ja pikaajalised kokkusaamised, kirjavahetus ja telefoni kasutamine kuni kohtueelse
menetluse lõpule viimiseni. 4. detsembril 2013 kajastati Eesti Rahvusringhäälingu telesaates
„Pealtnägija“ ühes loos kaebaja varasemat töökogemust endise politseinikuna hetkel menetluses
oleva kriminaalasjaga seoses. Kaebaja töötas 4. aprillist 1991 kuni 15. juunini 1992 Tallinna
Politseiprefektuuri kordnikuna ja alates 15. juunist 1992 kuni 27. oktoobrini 1992 eriteenistuse
nooreminspektorina. 5. detsembril 2013 paigutati kaebaja Tallinna Vanglas üksikkambrisse, kuhu
kaebaja jäi kuni Tartu Vanglasse paigutamiseni. Kaebaja paigutati ümber, kuna vangla oli
seisukohal, et kaebajat võib tema mineviku tõttu ähvardada kättemaksuoht teiste kinnipeetavate
poolt.
3.2. Halduskohus leidis, et ümberpaigutamise otsuses ei ole arvesse võetud kõiki
ümberpaigutamisega seonduvaid aspekte. Vaidlusalune otsus on tehtud kaldudes kõrvale
täitmisplaaniga määratud kinnipeetavate paigutamise üldistest kriteeriumidest. Kuna kaebaja oli
vahistatu, tuli tema ümberpaigutamisel lähtuda sellest, kummas vanglas on kaebaja julgeolek
rohkem tagatud. Samas tuli kaaluda sedagi, milline on kaebaja ümberpaigutamise mõju
meditsiiniteenuse kättesaadavusele ja kriminaalasjaga seotud menetlustoimingute sooritamisele.
Kuna kaebaja vahistati Harju Maakohtu määrusega, oli teada, et teda tuleb sageli etapeerida
Tallinna vanglasse uurimistoimingutele ja ka kohtusse. Kaebajat hoiti enne ümberpaigutamist
umbes kolm kuud üksikkambris. Asjas ei nähtu, et kaebajat ei oleks olnud võimalik hoida Tallinna
vangla üksikkambris kahe kuu vältel kuni kohtuistungini. Halduskohus leidis, et see, et kaebaja 21
aastat varem töötas politseinikuna, ei olnud piisav alus tema ümberpaigutamiseks, kui puudusid
teised konkreetsed täiendavad andmed, et kaebaja julgeolek on ohus.
3.3. Kaebaja peab tema etapeerimist Tallinna Vanglast Tartu Vanglasse 5. märtsil 2014, 19. märtsil
2014, 9. aprillil 2014, 28. mail 2014, 11. juunil 2014 ja 18. juunil 2014 ning 2. aprillil Tartu
Vanglast Tallinna Vanglasse enda õigusi rikkuvaks. Kui ta oleks olnud Tallinna Vanglas,
puudunuks etapeerimiseks vajadus. Seoses 19. märtsil 2014 toimunud etapeerimisega ei pääsenud
kaebaja plaanilisele psühhiaatri vastuvõtule. Kaebaja käis 20. jaanuaril 2014 Tallinna Vanglas
psühhiaatri vastuvõtul, kus ta kurtis depressiooni, ärevuse ja unehäirete üle. Samad sümptomid on
fikseeritud ka 13. oktoobril 2014 Tartu Vanglas koos märkega, et melanhoolne depressioon on

                                              2
vangistuse vältel süvenenud. Halduskohtu hinnangul on usutav, et kaebaja kannatas nimetatud
vaevuste all ka vahepealsel ajal, mil ümberpaigutamise tõttu jäi ära psühhiaatri vastuvõtt. On
eluliselt usutav, et niisuguses olukorras põhjustab eriarsti vastuvõtule pääsemata jäämine
täiendavaid kannatusi või välistab olemasolevate kannatuste leevendamise. 25. veebruaril 2014
määrati Tallinna Vanglas kaebajale MRT-uuring, kuid Tartu Vanglas pandi ta 25. märtsil 2014
uuesti kirurgi vastuvõtule kirja. Alles 13. septembril 2014 määrati talle Tartu Vanglas kirurgi
vastuvõtul MRT-uuring.
3.4. Kaebaja väidab, et on ümberpaigutamise tõttu saanud kirju kätte hilinemistega, kuid
halduskohus leidis, et see asjaolu ei ole tõendatud, sest kaebaja ei ole kohtule esitanud oma väidet
kinnitavaid tõendeid. Kaebaja väited taasühiskonnastavates tegevustes osalemata jäämise kohta on
põhjendamatud, kuna vahistatule ei ole niisuguseid tegevusi ette nähtud. Kohus nõustus
vastustajaga selles, et vangla kaupluse kasutamine on mugavusteenus, mis on küll iseenesest
vahistatu õigus, kuid millest mõnel korral ilma jäämine ei saa iseenesest põhjustada olulisi
kannatusi. Ka võimaldati kaebajal piisavalt advokaadiga kohtuda – Tallinna Vanglas 17 korral ja
Tartu Vanglas 10 korral.
3.5. Halduskohus asus seisukohale, et kaebaja tervise kahjustamine Justiitsministeeriumi
õigusvastase otsuse tõttu ei ole piisavalt tõendatud, küll tekitas see otsus kaebajale täiendavaid
kannatusi seoses katkenud ning hilinenud raviga. Halduskohus leidis, et õigusrikkumine oli
kaebaja väärikust alandav määras, mida kinnipeetaval taluda ei tule, kuid sellele vaatamata ei ole
rahalise hüvitise väljamõistmine põhjendatud.

ASJAOSALISTE PÕHJENDUSED APELLATSIOONIMENETLUSES

4. Justiitsministeeriumi apellatsioonkaebuses palutakse halduskohtu otsus tühistada ja kaebus
täies ulatuses rahuldamata jätta. Apellatsioonkaebust põhjendatakse järgnevalt:
4.1. Ümberpaigutamise otsuses on kaebaja seisukohti piisavalt arvesse võetud. Ümberpaigutamise
otsuse tegemisel ei pea ära ootama, mil leiab aset reaalne rünne. Vastustaja hinnangul ületas
halduskohus oma piire, kui asus sisuliselt hindama kaebaja julgeolekuolukorda. Isik oli varasemalt
töötanud politseiametnikuna. See asjaolu toob isikule paratamatult kaasa suurema ohu.
Ümberpaigutamise otsuse tegemisel ei tule arvesse võtta kõiki asjaolusid, vaid ainult neid, mis
omavad ümberpaigutamisel tähtsust. Halduskohus märkis, et ümberpaigutamisel tulnuks arvesse
võtta sedagi, millist mõju omas ümberpaigutamine kaebaja võimalustele saada meditsiiniabi.
Vastustaja hinnangul ei mõjuta ümberpaigutamine isiku võimalust saada meditsiiniabi, sest
ravivõimalused on samasugused kõigis Eesti vanglates. Ka etapeerimisi tulnuks nii või teisiti ette,
samas olnuks ametnikel olnud võimalik tulla ka vanglasse, kus isik asus.
4.2. Vastustaja ei nõustu halduskohtuga, et kaebajat olnuks võimalik hoida Tallinna Vangla
üksikkambris kuni tema staatuse muutumiseni, kuna tulenevalt selle vangla vangide arvust ei olnud
võimalik ühte kambrit niivõrd pikaks ajaks ühele isikule eraldada. See, millal isiku staatus oleks
muutunud, ei olnud ei vanglale ega vastustajale ette näha, kuna see sõltus kohtuotsuse
jõustumisest. Ümberpaigutamise ajaks ei olnud kohtuotsust veel tulnud, seega on halduskohtu
väide, et Tallinna Vanglal olnuks võimalik hoida kaebajat kahe kuu jooksul kuni staatuse
muutumiseni üksikkambris, alusetu.
4.3. Halduskohus on jõudnud ebaõigele järeldusele, et alandatud on kaebaja inimväärikust.
Halduskohus on jätnud hindamata ravi kohese vajaduse, ebaõigesti omistanud vangla kohustuse
Justiitsministeeriumile. Kaebajale vajamineva ravi oli kohustatud tagama vangla. Lisaks oli
kaebaja ise kohustatud informeerima vanglat kohesest ravivajadusest ja vangla tegevusetuse korral
juhtima sellele tähelepanu. Kaebaja ei ole kohtumenetluses tõendanud, et ta pöördus oma
raviküsimustes vangla poole. Kaebaja saatmised kohtusse ei toimunud igapäevaselt, mistõttu
vanglas viibimise ajal sai vangla tagada talle ka vajamineva ravi. Halduskohus on jätnud välja
selgitamata, kas ravivajadus oli kohene või oli tegemist raviga, mille edasi lükkamine oli
mõistlikult võimalik. Ravi hilinemise tõttu oleks kaebajale kaasnenud tervisekahjustus, seda aga

                                               3
asjas tuvastatud ei ole, seega ei olnud ravivajadus kohene. Ravi hilinemine ei saanud kaebajale
tekitada kannatusi, mida saaks pidada väärikuse alandamiseks.

5. A.E. ei ole Justiitsministeeriumi apellatsioonkaebusele vastust esitanud.

RINGKONNAKOHTU PÕHJENDUSED

6. Justiitsministeeriumi apellatsioonkaebus tuleb rahuldada.

7. Lähtuvalt VangS § 19 lg-st 1 saab vahistatu ümber paigutada, kui see on vajalik julgeoleku
kaalutlustel. Vaidlustatud otsuses on kaebaja ümberpaigutamise põhjusena toodud ohtu kaebaja
julgeolekule, kuna pärast „Pealtnägijas“ avaldatud lugu sai avalikuks, et kaebaja on varasemalt
töötanud politseiametnikuna, mistõttu võib kaebaja varasem ametialane tegevus tuua kaasa
kättemaksuohu kaaskinnipeetavatelt, kellega tal võinuks vahistatuna Tallinna Vanglas viibimise
ajal tekkida kokkupuuteid ja konflikte. Halduskohtu hinnangul on haldusaktis nimetatud põhjus
abstraktset laadi ning ainult sel alusel kaebaja ümberpaigutamine võtmata arvesse sellega
kaasnevaid kaebaja õiguste riiveid, õigusvastane. Vastustaja hinnangul on tegemist otsustusega,
mis langetatakse prognoosivalt, püüdes ära hoida võimalikku kahju ning just tänu
ümberpaigutamisele ei kaasnenud kaebajale ühtegi reaalset rünnet.

8. Isiku ümberpaigutamine julgeolekukaalutlustel tähendab seda, et isiku turvalisus
kinnipidamisasutuses, kus ta hetkel viibib, on ohus. Antud juhul on ohtu nähtud asjaolus, et isik
on varasemalt töötanud politseiametnikuna. Seega võib tegemist olla ametialase kättemaksuohuga.
Ohu realiseerumises ei saa olla tõsikindel, kuid ilmnenud asjaolude pinnalt peab olema usutav, et
õigusrikkumine võib siiski aset leida. Näiteks korrakaitseseaduse § 5 lg 2 defineerib ohtu
järgmiselt: „Oht on olukord, kus ilmnenud asjaoludele antava objektiivse hinnangu põhjal võib
pidada piisavalt tõenäoliseks, et lähitulevikus leiab aset korrarikkumine.“

9. Antud kaasuse kontekstis ilmnesid objektiivsed asjaolud, mis võisid anda alust eeldamaks, et
kaebaja suhtes esineb julgeolekuoht, 4. detsembril 2014, mil eetrisse jõudis telesaade, kus käsitleti
muuhulgas kaebaja endise ametitegevusega seonduvaid asjaolusid. Järgmisel päeval paigutati
kaebaja Tallinna Vanglas üksikkambrisse, et ära hoida võimalikke kokkupuuteid
kaaskinnipeetavate ja –vahistatutega. Ringkonnakohtu hinnangul on usutav, et kaebaja varasem
ametialane tegevus ja selle teatavakssaamine võis kujutada endast ohtu kaebaja elule ja tervisele.
Isegi kui Tallinna Vanglas ei viibinud kaebajaga samaaegselt isikuid, kellega kaebaja võis oma
ametialase tegevuse käigus kokku puutuda, on tõenäoline ja usutav, et kinnipeetavate suhtumine
isikutesse, kes on varasemalt töötanud julgeolekuorganites, on pigem vaenulik, mistõttu võib selle
pinnalt tekkida konflikte, kus kahjustada võivad saada mitmed hüved, sealhulgas isiku elu ja tervis.
Seda eriti vanglas, kus ruumipuuduse tõttu on isikute kokkupuudeteks rohkem võimalusi kui
näiteks Tartu või Viru Vanglas. Asjaolule, et Tallinna Vanglas ei ole ruumipuuduse tõttu võimalik
hoida ühte isikut väga pika aja vältel ükskikkambris, on viidatud ka vaidlusaluses otsuses. Lisaks
on märgitud, et reeglina on taolised kambrid alati maksimaalselt hõivatud.

10. Analoogselt täiendavate julgeolekuabinõude kohaldamisele tuleb hinnang julgeolekuohu
esinemisele anda ex ante perspektiivist, st tegemist on ennetava meetmega, mille üheks eesmärgiks
on ära hoida võimalikke õigusrikkumisi ja õigushüvede kahjustamisi. Seega ei saa selle meetme
õiguspärasuse hindamisel võtta arvesse asjaolusid, mis ei saanud haldusorganile enne otsuse
langetamist teada olla, näiteks asjaolu, kui kaua kestavad veel pooleliolevad kriminaalmenetlused
ning millise otsusega need lõppevad ning mil võiks süüdimõistva otsuse tegemisel isiku staatus
muutuda. Sellest tulenevalt ei saanudki ümberpaigutamise otsuse tegemisel teada olla, kuivõrd
pika aja vältel tuleks isikut veel üksikkambris hoida. Järelikult ei ole halduskohtu väide, et

                                                4
sisuliselt ei saa paari kuu pikkust perioodi, mis jäi veel pärast isiku ümberpaigutamist kuni tema
staatuse muutumiseni pidada selliseks, mil Tallinna Vanglal ei olnuks võimalik neid tingimusi
tagada, asjakohane. Seega on ringkonnakohtu hinnangul Justiitsministeerium talitanud õigesti, kui
ta tegi talle Tallinna Vangla direktori esitatud taotluse alusel otsuse paigutada kaebaja Tallinna
Vanglast ümber Tartu vanglasse. Põhjendusi otsuse tegemisel tuleb pidada piisavateks ja
asjakohasteks ning neile ei saa ette heita liigset abstraktsust, kuna tegemist on otsusega, mis
langetatakse tingimustes, kus kõik asjaolud ei saagi lõplikult selged ja kindlad olla. Selliste
otsustuste tegemisel ei pea ära ootama reaalseid ründeid, vaid esikohale tuleb seada see, et
õigushüvesid kahjustavaid tegusid üldse toime ei pandakski. Seega on vastustaja õigesti esikohale
seadnud kaebaja elu ja tervise, kuna nende õigushüvede kahjustamine on kahtlemata äärmiselt
raske tagajärjega.

11. Ringkonnakohtule ei nähtu, et ümberpaigutamise otsustamisel oleks tehtud menetluslikke
eksimusi. Kaebaja on otsuse tegemisel ära kuulatud ning ta on saanud oma seisukoha avaldada (tl
39). Asjaolu, et kaebaja ei olnud oma ümberpaigutamisega nõus, ei muuda langetatud otsustust
õigusvastaseks. Isiku eelistus kinnipidamiskoha osas ei ole otsuse tegemisel määrav, kuna isikul
puudub õigus valida endale karistuse kandmiseks konkreetset vanglat (vt nt Riigikohtu
halduskolleegiumi 2. juuni 2010. a määrus nr 3-3-1-30-10, p 12 ja 13).

12. Tulenevalt eelnevalt esitatud seisukohtadest rahuldab ringkonnakohus vastustaja
apellatsioonkaebuse ning tühistab seetõttu Tartu Halduskohtu 13. veebruari 2015. a otsuse ning
jätab kaebuse täies ulatuses rahuldamata. Vastustaja oli apellatsioonkaebuse esitamisel
halduskohtumenetluse seadustiku § 104 lg 10 alusel riigilõivu tasumise kohustusest vabastatud.




  /allkirjastatud digitaalselt/   /allkirjastatud digitaalselt/   /allkirjastatud digitaalselt/
           Maili Lokk                     Tiina Pappel                     Einar Vene




                                                 5

                               KOHTUOTSUS
                              Eesti Vabariigi nimel

Kohtuasja number                2-15-12576

Otsuse tegemise aeg ja koht     08.jaanuar 2016.a, Jõhvi

Kohus                           Viru Maakohus

Kohtunik                        Helgi Vinni

Kohtuasi                        O. M. hagi Jõhvi Valla (Jõhvi Põhikooli kaudu) vastu
                                töövaidluses
                                (Jõhvi Valla (Jõhvi Põhikooli kaudu) taotlus O. M.
                                töövaidluskomisjonile esitatud avalduse läbivaatamiseks
                                hagimenetluses, töövaidlusasi nr 4-1/1450)

Hagihind                        620,24 eurot, lihtmenetlus

Kohtuistungi toimumise aeg      Kirjalik menetlus

Menetlusosalised                Hageja :               O. M. (IK xxx, elukoht: xxx; e-pos:
                                                       txxx)



                                Kostja:                Jõhvi Vald (Jõhvi Põhikooli kaudu)
                                                       (RK xxx, Kooli 2, 41595 Jõhvi; e-
                                                       post: johvi@johvi.ee)

                                Kostja lepinguline     Silver      Peepmaa        (e-post:
                                esindaja:              silver.peepmaa@johvi.ee)



RESOLUTSIOON

1.      Rahuldada O. M. hagi osaliselt.

2.    Välja mõista Jõhvi Vallalt (Jõhvi Põhikooli kaudu) O. M. kasuks saamata
jäänud töötasu mai ja juuni 2015 eest kokku summas 405 (nelisada viis) eurot.




                                                                                       1
3.      Välja mõista Jõhvi vallalt (Jõhvi Põhikooli kaudu) O. M. kasuks vähem
makstud koondamishüvitis 90 (üheksakümmend) eurot ja vähem makstud puhkusetasu
79 (seitsekümmend üheksa) eurot 03 senti.

4.     Välja mõista Jõhvi Vallalt (Jõhvi Põhikooli kaudu) O. M. kasuks viivis VÕS §
113 lg 1 teises lauses sätestatud määras alates 30.06.2015 kuni saamata jäänud
summade kokku 574,03 eurot tasumiseni.

5.     Jätta rahuldamata O. M. nõue sissenõudmiskulude 40 euro väljamõistmiseks.

6.     Poolte menetluskulud jätta poolte endi kanda.


EDASIKAEBAMISE KORD

Kohus ei anna luba edasikaebamiseks.

Ringkonnakohus võtab apellatsioonkaebuse menetlusse üksnes juhul, kui maakohtu
otsuses on antud luba edasikaebamiseks või kui maakohtu otsuse tegemisel on selgelt
ebaõigesti kohaldatud materiaalõiguse normi või on selgelt rikutud menetlusõiguse
normi või on selgelt ebaõigesti hinnatud tõendeid ja see võis oluliselt mõjutada lahendit.
Apellatsioonkaebuse võib esitada Tartu Ringkonnakohtule 30 päeva jooksul alates
kohtuotsuse kättetoimetamisest. Kohus võib asja arutada kirjalikus menetluse, kui ei
esitata taotlust kohtuistungi pidamiseks.



MENETLUS TÖÖVAIDLUSKOMISJONIS

1.     O. M.            esitas 06.juulil       2015 Tööinspektsiooni Ida Inspektsiooni
töövaidluskomisjonile avalduse välja mõista Jõhvi Gümnaasiumi poolt 2015.a aasta mai ja
juunis     maksmata jäänud töötasu 405 eurot, töösuhte lõpetamisel vähem tasutud
koondamishüvitise 90 eurot ja hüvitise kasutamata puhkuse eest 79,03 eurot.
Tööinspektsiooni Ida Inspektsiooni töövaidluskomisjon rahuldas 24.augusti 2015 otsusega
töövaidlusasjas nr 4-1/1450 avaldaja nõuded.
Vastavalt ITVS § 24 lg 1 ja 4 kohaselt pöördus Jõhvi Vald (Põhikooli kaudu) 25.augustil
2015 Viru Maakohtusse taotlusega vaadata O. M. 06.juulil 2015 Tööinspektsiooni Ida
Inspektsiooni töövaidluskomisjonile esitatud avaldus läbi hagimenetluses.


HAGI ALUSEKS OLEVAD FAKTILISED ASJAOLUD JA HAGEJA NÕUE

2.      Hagiavalduse kohaselt töötas O. M. alates 01.09.2009.a töölepingu alusel Jõhvi
Gümnaasiumi (käesoleval ajal seoses reorganiseerimisega Jõhvi Põhikool) õpetajana Viru
Vanglas, mille eest lisandus lepingu kohaselt arvestatud palgale vanglaõppe koefitsent 1,3
(30%). Palk maksti töölepingu kohaselt välja pangaülekandega hiljemalt jooksva kuu
eelviimaseks tööpäevaks. Mai ja juuni 2015 palk oli võrreldes eelnevate kuudega 30 %
võrra väiksem. Hageja koondati juunis 2015. Väljamakstud lõpparve oli samuti ettenähtust
väiksem, vähem oli makstud: 1) juunikuu 2015 palka 135 eurot;
    2) koondamishüvitist 90 eurot;
    3) puhkusehüvitist 79,03 eurot.
Kokku on kostja poolt jäänud tasumata 574,03 eurot.


                                                                                         2
Töölepingu tingimusi palga osas muudetud ei ole, vanglaõppe koefitsendi äravõtmise kohta
keegi eelnevalt töötajaid teavitanud ei ole ning hageja leiab, et tööandja on alusetult jätnud
talle väljamaksed tegemata. Hageja palub välja mõista:
- saamata jäänud palgaosa mai ja juuni 2015 eest summas 405 eurot;
- koondamisel vähemmakstud hüvitis summas 79,03 eurot;
- vähem makstud puhkusehüvitis summas 90 eurot,
- viivise alates 30.06.2015.a saamata summalt kuni tasumiseni;
- viivise väljanõudmise kulu 40 eurot vastavalt VÕS § 113 1 lg 1.

KOSTJA VASTUVÄITED

3.     Kostja hagi ei tunnista ja palub jätta selle rahuldamata.

3.1     Poolte vahel 01.09.2009.a. sõlmitud töölepingu nr 29-2009 p 4.2 järgi lisandus hageja
töötasu alammäärale vanglaõppe koefitsent 1,3, mis sõltus eraldatavate vahendite olemasolust.
Hageja asus tööle ajaloo, ühiskonnaõpetuse ja inimeseõpetuse õpetajana. Lepingu punktist
4.3 tulenevalt võis tööandja maksta töötajale tulemustasu vastavalt töötulemustele ning
lisatasusid tähtajaliselt võetud täiendavate ülesannete eest.
02.01.2014 sõlmisid pooled töölepingu nr 80-2014, mille p 13.9 kohaselt on sõlmitud lepingus
ette nähtud kõik tingimused ning lepingupoolte varasemaid tahteavaldusi ja kokkuleppeid ei
loeta lepingu osaks. Kostja leiab, et uue lepingu sõlmimisega tunnistasid pooled kehtetuks
poolte vahel 01.09.2009 sõlmitud töölepingu nr 29-2009. 2014.a sõlmitud töölepingu p 9.2
kohaselt võis tööandja maksta lisatasu. Analoogilised lepingud sõlmisid pooled ka
01.09.2014 ja 02.01.2015.
Kostja tunnistab, et alates jaanuarist 2014 kuni märtsini 2015 maksis kostja hagejale lisatasu
30% põhipalgast. Alates 2015 aprillist lisatasu ei makstud.

3.2     Kostja ei nõustu hageja väitega, et hagejale maksti lisatasu töötamise eest
eritingimustes. Kuni detsembrini 2013 arvestati hagejale tõepoolest töötasu koefitsendiga 1,3
seoses töötamisega Viru Vanglas. Alates 2014.a jaanuarist pooled koefitsenti enam ei
kohaldanud. Kuna hageja õigusaktides sätestatud korras töölepingu olulise tingimuse
muudatust ei vaidlustanud, tähendab see kostja arvates hageja nõustumist töötasu arvestamise
aluste muutumisega.
Vanglaõppe rahastamine toimub faktiliselt Haridus- ja Teadusministeeriumiga iga-aastaselt
sõlmitava riigieelarveliste toetuste kasutamise lepingu alusel riigieelarvest kalendriaastate
kaupa. Toetuste kasutamise lepingud sõlmiti igal aastal jooksva aasta märtsikuus. 2015.aasta
kohta sõlmiti 23. märtsil 2015. Igal aastal ajavahemikul jaanuar kuni märts puudus info selle
kohta, millises ulatuses rahalisi vahendeid eraldatakse.

3.3 Poolte vahel puudub vaidlus selles, et kuni 31.12.2013 sisaldus vanglaõppe koefitsent
hageja töötasus ning ajavahemikul jaanuarist 2014 kuni märtsini 2015.a maksti hagejale
lisatasu 30% põhipalgast.
Kostja arvates ei anna asjaolu, et kostja maksis hagejale teatud perioodil lisaks töölepingus
kokku lepitud töötasule veel lisatasu, hagejale alust nõuda lisatasu maksmist. Kostja on kogu
töösuhte kestuse jooksul täitnud kohaselt töötasu maksmise kohustust. Kuna kostja poolt ei
ole kehtestatud lisatasu määramise alust ja suurust reguleerivat korda, puudub hagejal
mistahes alus nõuda lisatasu maksmist. Lisatasu maksmine oli pooltevahelises töösuhtes
kostja õigus ja rahaliste vahendite olemasolul kostja seda õigust ka realiseeris.




MENETLUSE KÄIK



                                                                                            3
4. 15.detsembril 2015.a teatas kohus menetlusosalistele, et lahendab vastavalt TsMS § 403 lg
1 hagi kirjalikus menetluses ja andis neile tähtaja avalduste ja dokumentaalsete tõendite
esitamiseks kuni 22.12.2015. Kohus teatas, et kohtulahend tehakse teatavaks 08.01.2016 kell
16.00 kantselei kaudu.

Pooled täiendavad tõendeid ega taotlusi ei esitanud.

KOHTU PÕHJENDUSED

5.    Kohus, tutvunud asja materjalidega ja hinnanud asjas kogutud tõendeid kogumis leiab,
et hagi on põhjendatud ja kuulub rahuldamisele osaliselt.

6. Hageja asus kostja juures tööle 01.09.2009 õpetajana Viru Vanglas 1.0 ametikohal.
Poolte vahel ei ole vaidlust selles, et hagejale maksti alates tööle asumisest kuni märtsikuuni
2015 (kaasa arvatud) lisaks hageja ametijärgule vastava töötasu alammäärale 30% lisatasu.
Aprillist 2015 lisatasu enam ei makstud, kuigi töötaja täitis tööülesandeid endises mahus.

Poolte vahel on vaidlus selles, kas tööandjal oli kohustus ka alates aprillist maksta 30%
lisatasu või oli see tööandja õigus.

Hageja on seisukohal, et kuna lisatasu maksti aastate vältel igakuiselt, oli see muutunud
töötasu osaks, mille äravõtmisest (muutmisest) oleks tööandja pidanud töötajat kirjalikult ette
teavitama ning töötasu vähendamiseks nõusoleku saama.
Kostja esindaja seevastu leiab, et lisatasu maksmine oli tööandja õigus vastavalt 02.01.2015.a
töölepingu p 9.2.

Jõhvi Gümnaasiumi direktori käskkirja 25.09.2014 nr 4-4.1/51, mille kohaselt Jõhvi
Gümnaasiumi põhimääruse § 22 lg 1 juhindudes makstakse Viru Vanglas õppetööd
läbiviivatele töötajatele lisatasu 30% kuupalgast alates septembrist 2014 kuni märtsini 2015,
hagejale tutvustatud ei ole (tl 83, TVK toimiku lk 25 pöördel).

Poolte vahel 02.01.2015 sõlmitud töölepingu nr 80-2015 p 9.1 kohaselt maksab tööandja
töötajale tasu 900 eurot kuus ning p 9.2 tulenevalt võib tööandja maksta töötajale lisatasu (tl
51- 56).

7. Töölepinguseaduse (TLS) § 28 lg 1 sätestab tööandja lojaalsuskohustuse töötaja suhtes.
Sarnaselt töötajaga peab ka tööandja täitma kohustusi töötaja suhtes lojaalselt.
Lojaalsuskohustus on sisustatud võlaõigusseaduse (VÕS) § 6 lg 1 ja § 76 lg 1 ja 2 ehk
kohustused tuleb täita vastavalt lepingule ja seadustele, lähtudes heast usust ja mõistlikkuse
põhimõttest võttes arvesse tavasid ja praktikat.

Vastavalt TLS § 28 lg 2 p 2 on tööandja muuhulgas kohustatud maksma töötajale töö eest tasu
kokkulepitud tingimustel ja ajal.
Töötasu on TLS § 5 lg 1 p 5 tulenevalt töö eest makstav tasu, milles on kokku lepitud.

Kui kuni 01.07.2009 kehtinud palgaseaduse (PalS) alusel maksti töötajale töö tegemise eest
palka, mis jagunes põhipalgaks ja lisatasudeks, preemiateks jm juurdemakseteks, siis TLS ei
näe ette töötasu erinevaid liike ega määratle nende sisu.
Töölepingulises kui eraõigusliku suhtes on pooled vabad otsustamaks, millistest osadest
töötasu koosneb ning millise arvestusliku mehhanismi kaudu kujuneb töötasu ja selle
võimalikud osad.

TLS § 29 lg 1 kohaselt eeldatakse, et pooled lepivad töötasus kokku. Kokkuleppe puudumisel
loetakse TLS § 29 lg 2 kohaselt töötasuks sarnase töö eest sarnastel asjaoludel tavaliselt
makstav tasu.

                                                                                              4
Töölepingu tingimusi (sh töötasu suurust) saab muuta üksnes poolte kokkuleppel (TLS § 12)

8. Poolte vahel 01.09.2009 sõlmitud töölepingu nr 29-2009 p 4.2 järgi lisandus hageja
töötasu alammäärale vanglaõppe koefitsent 1,3, mis sõltus eraldatavate vahendite olemasolust.
Lepingu punktist 4.3 tulenevalt võis tööandja maksta töötajale tulemustasu vastavalt
töötulemustele ning lisatasusid tähtajaliselt võetud täiendavate ülesannete eest (tl 35-38).
02.01.2015.a sõlmitud töölepingu nr 80-2015 p 9.1 kohaselt maksab tööandja töötajale tasu
900 eurot kuus ning p 9.2 tulenevalt võib tööandja maksta töötajale lisatasu (tl 54.

Vaidlust ei ole selles, et käesoleval juhul ei ole töötaja täitnud 30% lisatasu saamiseks
täiendavaid tööülesandeid, samuti ei ole ta saanud kokkulepitust suuremaid töötulemusi.
Hageja täitis oma tavapäraseid töölepingust tulenevaid kohustusi ja tööandja maksis talle iga
kuu 30% lisatasu.

Kohus märgib, et õppetöö teostamine vanglas on võrreldes õppetööga tavakoolis, töötamine
eritingimustes, mistõttu on põhjendatud ka erinev (kõrgem) töötasu. Eeltoodut kinnitab ka
kostja käitumine - alates hageja tööle asumisest kuni 2015 märtsikuuni, olenemata mitmete
(määramata ajaks sõlmitud) töölepingute sõnastusele maksti hagejale igakuiselt 30% (kindlas
ulatuses) lisatasu. Kuigi tööandja ei ole kehtestanud lisatasu määramise alust ja suurust
reguleerivat korda, on lisatasu jätkuvalt kindlas suuruses igakuiselt makstud, millest tulenevalt
järeldub, et ka tööandja ise on käsitlenud seda töötaja töötasu osana.

Tulenevalt eeltoodust, kuna lisatasu maksti aastate vältel igakuiselt ja kindlas ulatuses, on
kohus seisukohal, et lisatasu maksmine oli muutunud palgakorralduse osaks ning reeglid
(põhipalk + 30% töötamise eest eritingimustes) töölepingu osaks, mille muutmine on
võimalik vaid poolte kokkuleppel.

Põhjendamatu on kostja seisukoht, et kuna alates 2014. aasta jaanuarist pooled koefitsienti
enam ei kasutanud ja hageja töölepingu oluliste tingimuste muutmist ei vaidlustanud,
tähendab see hageja nõustumist töötasu arvestamise korra aluste muutumisega. Kohus juhib
tähelepanu asjaolule, et kuigi jaanuaris 2014 sõlmitud töölepingust tulenevalt tõepoolest
koefitsienti enam ei kasutatud, töötaja jaoks faktiliselt midagi ei muutunud, hagejale maksti
30% lisa jätkuvalt, seega puudus hagejal vajadus ka midagi vaidlustada.

10. Vanglaõppe rahastamine toimub Haridus- ja Teadusministeeriumiga iga-aastase
riigieelarveliste toetuste kasutamise lepingu alusel. Kohus märgib, et ka eelarveliste vahendite
vähendamine iseenesest ei õigusta aastate vältel tasutud töötasu osa tasumise ühepoolset
lõpetamist. Tööandjal olnuks võimalus kaaluda ka nt töötajate arvu vähendamist jättes
töötavatele pedagoogidele muutmata tasu, milles tööle asumisel kokkulepitud ja mille
saamiseks oli töötajatel õigustatud ootus. Hea usu põhimõtte vastane on tööandja ühepoolne
tegutsemine töötajaid eelnevalt tegelike asjaoludega kurssi viimata ja selgitusi andmata.
Kohus on seisukohal, et eritingimustes töötamise eest aastate vältel ja igakuiselt tasutud 30%
oli hageja töötasu osa, mille ühepoolne muutmine (tasumata jätmine) vastuolus TLS § 12.

Eeltoodust tulenevalt leiab kohus, et 30% tasumine oli tööandja kohustus, mitte õigus ning
kostja jättis põhjendamatult hagejale mais ja juunis 2015 lisatasu välja maksmata. Seetõttu on
vähem arvestatud ka koondamishüvitist ja kasutamata jäänud puhkuse kompensatsiooni.
Kostja hagejapoolseid arvestusi vaidlustanud ei ole, mistõttu on hageja nõue põhjendatud.

11. Tulenevalt VÕS § 76 lg 1 tuleb kohustus täita vastavalt lepingule või seadusele.
Kohustuse rikkumine on võlasuhtest tuleneva kohustuse täitmata jätmine või mittekohane
täitmine, sealhulgas täitmisega viivitamine (VÕS § 100). Kohustuse rikkumine annab
võlausaldajale õiguse kasutada õiguskaitsevahendeid võlgniku vastu. Muuhulgas võib
võlausaldaja nõuda kohustuse täitmist ja viivist (VÕS § 101 lg 1 p 1 ja 6).


                                                                                               5
Hageja palub kostjalt välja mõista viivise seadusjärgses määras välja summadelt (574,03
eurot) alates 30.06.2015 kuni võlgnevuse tasumiseni.
Vastavalt VÕS § 113 lg 1 võib rahalise kohustuse täitmisega viivitamisel võlausaldaja nõuda
võlgnikult viivist arvates kohustuse sissenõutavaks muutumisest kuni kohase täitmiseni.
Viivise määraks loetakse VÕS § 94 sätestatud intressimäär, millele lisandub 8% aastas.
Kohus rahuldab hageja nõude.

12. Hageja palus hagis kostjalt välja mõista 40 eurot sissenõudmiskulu vastavalt VÕS §
113 1 lg 1 sätestatule.
Hageja tõendeid nn sissenõudekulu kandmise osas ei esitanud.
Kohus selgitab, et õigusabikulu on menetluskulu TsMS § 138 ja § 144 p 1 mõttes, mis
kuulub hüvitamisele vastavalt menetluskulude jaotusele TsMS alusel.
Õigusabikulu ei ole sissenõudmiskulu VÕS § 113 1 lg 1 mõttes, mistõttu jätab kohus selles
osas hageja nõude rahuldamata.

13. Kohus lahendas asja hagi hinda arvestades lihtmenetluses (TsMS § 405).
Kohus ei anna luba kohtuotsuse edasikaebamiseks.

Menetluskulude jaotus

14. Vastavalt TsMS § 173 lg 1 ja 4 märgib asja menetlenud kohus kohtuotsuses kindlaks
menetluskulude jaotuse menetlusosaliste vahel ning menetluskulude jaotuses ette näeb kohus
ette, millised menetluskulud keegi menetlusosalistest peab kandma.

Vastavalt TsMS § 163 lg 1 võib menetluskulud jätta hagi osalise rahuldamise korral poolte
enda kanda.

Kohus rahuldab hagi osaliselt, kooskõlas TsMS § 163 lg 1 jätab kohus poolte menetluskulud
poolte endi kanda.



/allkirjastatud digitaalselt/

Helgi Vinni
Kohtunik




                                                                                            6

                                                                                     4-15-10599




                           KOHTUMÄÄRUS
 Kohus                                   Tallinna Ringkonnakohus, kriminaalkolleegium
 Määruse tegemise aeg ja koht            20. jaanuar 2016. a, Tallinn, kirjalik menetlus
 Väärteoasja number                      4-15-10599
 Kohtunik                                Urmas Reinola
 Vaidlustatud kohtulahend                Harju Maakohtu 7. jaanuari 2016. a määrus
 Kaebuse esitaja ja kaebuse liik         menetlusaluse isiku Roomet Kahr’i (ik 37411010263)
                                         kaitsja Ardi Šuvalov, määruskaebus

RESOLUTSIOON
Harju Maakohtu 7. jaanuari 2016. a kohtumäärus Roomet Kahr’i kaebuse läbi vaatamata
jätmise kohta jätta muutmata ja esitatud määruskaebus jätta rahuldamata.

EDASIKAEBAMISE KORD
Käesolev määrus on VTMS §-st 198 tulenevalt lõplik ja ei kuulu edasikaebamisele.

 ASJAOLUD JA MENETLUSE KÄIK
1. Harju Maakohtu 7. jaanuari 2016. a määrusega jäeti Roomet Kahr’i kaebus Politsei- ja
Piirivalveameti       Põhja      prefektuuri        korrakaitsebüroo    liiklusjärelevalvekeskuse
liiklusmenetlustalituse 04.09.2015. a otsuse peale väärteoasjas nr 2317,15,008207 läbi
vaatamata. Kohus põhjendas oma seisukohta alljärgnevalt. Roomet Kahr´i kaebus oli määratud
kuulamisele 07.01.2016 kell 11.00 Harju Maakohtu 17.12.2015 määrusega, millega kohustati
istungile ilmuma kaebuse esitajat, kaebuse esitaja kaitsjat ja kohtuvälise menetleja esindajat.
Kaebuse esitajale, kaitsjale ja kohtuvälise menetleja esindajale tehti kohtuistungi aeg teatavaks
17.12.2015 (tl 9-13). 07.01.2016 planeeritud kohtuistungile ettenähtud ajal kaebuse esitaja,
kaitsja ei ilmunud (tl 15). Kohtuvälise menetleja esindaja taotles kaebuse läbi vaatamata jätmist,
kuna isik, olles teadlik kohtuistungist, jättis istungile ilmumata.
VTMS § 42 lg 2 kohaselt ilmumata jäämise mõjuvad põhjused on: 1) väljakutsutu äraolek, mida
ei saa käsitada väärteomenetlusest kõrvalehoidmisena; 2) kutse kättesaamise hilinemine; 3)
muu asjaolu, mida menetleja peab mõjuvaks. Kaebuse esitaja, olles teadlik kohtuistungist ning
istungile ilmumise kohustuslikkusest, ei ole kohut teavitanud mõjuvatest põhjustest, mis
takistanuks tal kohtusse ilmuda. Kohus pidas vajalikuks rõhutada, et kaebuse esitaja osavõtt
kohtuistungist oli vajalik, kohus pidas seda vajalikuks juba kaebuse kuulamisele määramisel.
Eeltoodu põhjal asus kohus seisukohale, et põhjendatud on VTMS § 126 lg 2 kohaldamine ning
esitatud kaebus tuleb jätta läbi vaatamata.
2. R. Kahr’i kaitsja A. Šuvalov esitas maakohtu määruse peale määruskaebuse, paludes
tühistada vaidlustatud kohtumäärus ja taastada kaebemenetlus maakohtus. Kaebuses leitakse,
et VTMS § 42 lg 1 reguleerib olukorda, kus menetlusosalisele on ette teada, et ta ei saa
kohtuistungile ilmuda, millest ta peab kohut teavitama. VTMS § 42 lõikes 2 sätestatu kohaselt
võib kohus lugeda mõjuvaks põhjuseks mõne muu objektiivse põhjuse, miks menetlusalune isik
hilines kohtuistungile 3 minutit ega teatanud sellest kohtule ette. Antud juhul oli selliseks
põhjuseks liiklusummik. Üldteadaolevalt on liiklusummik objektiivne olukord, mida
kohtuistungile hilinev osaline ei saa mõjutada ja ei saa prognoosida selle kulgu. Õiendist
nähtub, et kell 11.10 teatas menetlusalune isik ja kaebuse esitaja Roomet Kahr, et on kohtumaja
saali nr. 203 juures. Õiendis ei kajastu, et Roomet Kahr hilines kohtuistungile 3 minutit
liiklusummiku tõttu ja 7 minutit oli äraootaval seisukohal saali nr.203 ukse taga. Kohtuistungi
protokollist nähtub, et kohtuistung lõppes kell 11.03. Lõppkokkuvõttes ei saanud maakohus
teada, et Roomet Kahril oli mitteilmumiseks põhjus, mida saaks lugeda mõjuvaks VTMS § 42
lg 2 p 3 mõttes. Eeltoodu alusel palus kaitsja lugeda Roomet Kahr’i hilinemise põhjuse
mõjuvaks.


RINGKONNAKOHTU SEISUKOHT
3. Ringkonnakohus leiab, et maakohtu määrus tuleb jätta muutmata ja seda alljärgneval põhjusel.
Maakohus jättis R. Kahr’i kaebuse läbi vaatamata viitega VTMS § 126 lg 2. VTMS § 126 lg 2
kohaselt, kui kaebuse esitanud isik ei ilmu kaebuse arutamisele, kuigi talle saadetud kutses on
teatatud kohustusest kaebuse kohtulikust arutamisest osa võtta ja kaebuse arutamist ei ole
VTMS § 125 alusel edasi lükatud, jätab kohus kaebuse läbi vaatamata.
R. Kahr ja tema kaitsja ei ole antud juhul eitanud seda, et nad olid teadlikud kohtuistungi
toimumise ajast 7. jaanuaril 2016. a algusega kell 11.00, kuid määruskaebuses märgitu kohaselt
hilines R. Kahr liiklusummiku tõttu 3 minutit kohtuistungile ja veel täiendavalt 7 minutit oli
kohtusaali ukse taga äraootaval seisukohal. Kohtuistungi protokollist nähtub, et istung algas kell
11.00 ja lõppes kell 11.03. Seega istungi toimumise ajaks R. Kahr kohtuistungile ei ilmunud ja
samuti ei teavitanud ta kohut sellest, et tal ei õnnestu kohtuistungile õigeaegselt ilmuda või, et
tal oleks mõjuv põhjus mitteilmumiseks, mistõttu maakohtul esines seaduslik alus jätta R. Kahr’i
kaebus läbi vaatamata. Õiendist nähtub sedagi, et isegi juhul, kui isik tõepoolest oli kohtusaali
ukse taga juba kell 11.03 (millal istung just lõppes), siis kohut teavitas ta oma ilmumisest telefoni
teel alles kell 11.10. Küsimust ei ole selles, et selleks ajaks oli kohtuistung lõppenud.
Kuigi R. Kahr küll mitte lihtsalt ei jätnud istungile ilmumata, vaid hilines selliselt, et istung oli
tema istungile jõudmise ajaks juba lõppenud, siis ometi hinnates seda, kas maakohtul esines
seaduslik alus jätta kaebus läbi vaatamata, tuleb sellele küsimusele vastata jaatavalt. Kohtuistung
kaebuse arutamiseks pidi toimuma 7. jaanuaril 2016. a kell 11.00. Istungi alguseks ei olnud
kaebaja istungile ilmunud ega kohut teavitanud ka ilmumise võimatusest või hilinemisest või
mõjuvast põhjusest mitteilmumiseks. Seega kohtul oli küllaldane alus arvata, et kaebaja jättis
istungile ilmumata ja esines alus VTMS § 126 lg-st 2 tulenevalt jätta kaebus läbi vaatamata.
Tulenevalt määruskaebuses toodust, mille kohaselt esines isikul mõjuv põhjus kohtuistungile
õigeaegselt mitteilmumiseks – liiklusummik, vajab märkimist, et kui isik nägi, et on
liiklusummik, mis võib põhjustada tema hilinemise kohtuistungile, siis oleks pidanud ta
teavitama kohut sellest, et ta võib kohtuistungile hilineda, mida ta aga ei teinud. Samuti vajab
märkimist, et liiklusummikut ei saa küll menetlusalune isik mõjutada ja prognoosida ka selle
kulgu, kuid samas ei saa seda pidada ka selliseks mõjuvaks põhjuseks, mis takistas isikul
õigeaegselt kohtuistungile ilmumast, sest isik oleks pidanud arvestama piisava ajavaruga nii
liiklemiseks kui ka istungile jõudmiseks, sest üldteada on asjaolu, et talvisel ajal, kui pidevalt
sajab lund ja teeolud on halvad, tuleb võtta piisavalt aega sihtkohta jõudmiseks, sest teeolud on
sageli halvad ja liiklusummikud üsna sagedased. Seega on R. Kahr ise suhtunud kohtuistungile
õigeaegsesse ilmumisse piisava hoolsuseta.
VTMS § 42 lg-st 1 tulenevalt, kui isikul ei ole võimalik kutses märgitud ajal menetleja juurde
ilmuda, peab ta sellest viivitamata teatama. VTMS § 42 lg 2 kohaselt on ilmumata jäämise
mõjuvad põhjused: väljakutsutu äraolek, mida ei saa käsitada väärteomenetlusest
kõrvalehoidumisena; kutse kättesaamise hilinemine; või muu asjaolu, mida menetleja peab
mõjuvaks. Käesoleval juhul nähtub, et R. Kahr vähemalt 3, aga võttes arvesse tema teavituse
aega kohtusse jõudmise kohta koguni 10 minutit hilines kohtuistungile, hilinemisest ta aga kohut
ei teavitanud, täpsemalt sellest, et kutses märgitud ajal ei õnnestu tal hilinemise tõttu menetleja
juurde ilmuda. VTMS §-s 42 loetletud mõjuvaid põhjuseid ilmumata jäämiseks isikul ei esinenud
ja ringkonnakohus ei pea hilinemist liiklusummikute tõttu selliseks mõjuvaks põhjuseks, mis
põhjendaks kutses märgitud ajal menetleja juurde ilmumata jätmist, sest liiklusummikud raskete
ilmastikutingimuste tõttu on tavapärased ja piisava ajavaru võtmisel õigeks ajaks kohale
jõudmise probleem siiski ületatav ja kindlasti etteaimatav, mistõttu ainuüksi liiklusummikute
esinemine ei ole mõjuvaks põhjuseks, miks isik õigeaegselt istungile ei ilmunud, sest piisava
ajavaruga teele asudes oleks seda olnud võimalik vältida. Vastasel juhul ei oleks talvisel
perioodil raskete ilmastikutingimuste olemasolu korral võimalik kusagile õigeaegselt jõuda.
Ringkonnakohtu arvates esines maakohtul käesoleval juhul alus jätta R. Kahr’i kaebus läbi
vaatamata, sest R. Kahr ei ilmunud kohtuistungi alguseks asja arutamisele ning talle oli asja
arutamise aeg ja koht teatavaks tehtud.

4. Eeltoodu alusel ning juhindudes VTMS §-dest 42, 126 lg 2, 194, 196, 198, jätab
ringkonnakohus Harju Maakohtu 7. jaanuari 2016. a määruse muutmata ja R. Kahr’i kaitsja A.
Šuvalovi esitatud määruskaebuse rahuldamata.



/allkirjastatud digitaalselt/
Urmas Reinola

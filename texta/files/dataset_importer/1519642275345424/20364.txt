                                                                                          1




                         KOHTUOTSUS
                              EESTI VABARIIGI NIMEL



Kohus                         Viru Maakohus, Rakvere kohtumaja

Otsuse tegemise aeg ja koht   24. märts 2016. a, Rakvere

Kriminaalasja number          1-15-6556 (14240103631)

Kohtukoosseis                 Kohtunik Heli Väinaste

Kohtuistungi sekretär         Enjar Malm

Kriminaalasi                  Keijo Kaljusaare süüdistuses KarS § 121 järgi üldmenetluses

Prokurör                      Sigrid Nurm

Süüdistatav                   KEIJO KALJUSAAR, ik 38703255217; elukoht: xxxx; Eesti
                              Vabariigi kodanik; emakeel eesti keel; põhiharidusega; töökoht
                              xxxx; varem kriminaalkorras karistatud: 1) 25.06.2008 Harju
                              Maakohtu poolt KarS § 424 järgi 1 a 3 k vangistusega KarS §
                              74 lg 1 ja 3 alusel tingimisi 2 a 6 k katseajaga; 2) 31.08.2009
                              Harju Maakohtu poolt KarS § 329, 349 järgi 3 k vangistusega,
                              KarS § 65 lg 2 alusel mõisteti 1 a 6 k vangistust, 3) 26.04.2012
                              Harju Maakohtu poolt KarS § 209 lg 2 p 1,2,3 järgi 1 a 1 k 3 p
                              vangistusega KarS § 74 lg 1 ja 3 alusel tingimisi 1 a 6 k
                              katseajaga; 4) 17.02.2014 Viru Maakohtu poolt KarS § 424
                              järgi rahalise karistusega 1086 eurot ühes lisakaristusena
                              mootorsõiduki juhtimisõiguse äravõtmisega 4 k, rahalise
                              karistuse tasumata jääk seisuga 21.03.2016 on 814,50 eurot;
                              väärteokorras karistatud 2 korral


Kaitsja                       vandeadvokaat Mart Sikut kokkuleppel


RESOLUTSIOON
                                                                                              2


1.Tunnistada KEIJO KALJUSAAR KarS § 121 (alates 01.01.2015 kvalifitseeritav KarS § 121 lg
1) järgi süüdi ja mõista talle karistuseks 6 (kuus) kuud vangistust.

Jätta KarS § 74 lg 1 ja 3 alusel Keijo Kaljusaarele mõistetud vangistus 6 (kuus) kuud täitmisele
pööramata tingimusel, et Keijo Kaljusaar ühe aasta kuue kuulise katseaja jooksul ei pane toime
uut kuritegu ja täidab talle KarS §-s 75 sätestatud käitumiskontrolli ajaks pandud
kontrollnõudeid.

Määrata Keijo Kaljusaar katseajaks Viru Vangla kriminaalhooldusosakonna juhataja poolt
määratava kriminaalhooldaja käitumiskontrolli alla ühes kohustusega järgida KarS §-s 75 lg 1
sätestatud kontrollnõudeid:
1) elama kohtu määratud alalises elukohas – xxxx;
2) ilmuma kriminaalhooldaja määratud ajavahemike järel kriminaalhooldusosakonda
registreerimisele;
3) alluma kriminaalhooldaja kontrollile oma elukohas ning esitama talle andmeid oma
kohustuste täitmise ja elatusvahendite kohta;
4) saama kriminaalhooldusametnikult eelneva loa elukohast lahkumiseks Eesti territooriumi
piires kauemaks kui viieteistkümneks päevaks;
5) saama kriminaalhooldusametnikult eelneva loa elu-, töö- või õppimiskoha vahetamiseks;
6) saama kriminaalhooldusametnikult eelneva loa Eesti territooriumilt lahkumiseks ja väljaspool
Eesti territooriumi viibimiseks.

Keijo Kaljusaarele määratud katseaja alguseks lugeda 24.03.2016.

Viru Maakohtu 17.02.2014 kohtuotsusega mõistetud rahaline karistus kuulub täitmisele
iseseisvalt.

2. KrMS § 175 lg 1 p 9, 179 lg 1 p 2 alusel välja mõista Keijo Kaljusaarelt menetluskuluna
sundraha 645 (kuussada nelikümmend viis) eurot riigituludesse.

KrMS § 180 lg 3 ja KarS § 66 lg 3 alusel võimaldada Keijo Kaljusaarel tasuda sundraha
summas 645 eurot ositi 6 kuu jooksul, tasudes alates kohtuotsuse jõustumisest igakuiselt
107,50 eurot.
Sundraha osamaksed tasuda Maksu- ja Tolliameti arveldusarvele SEB Pank
EE351010052031000004,           Swedbank       EE502200221014193355,        Nordea  Pank
EE401700017002872300 või Danske Bank EE873300333499990003. Maksekorraldusele
märkida viitenumber 99916700022030 ning selgitus: „Keijo Kaljusaar, 1-15-6556, sundraha
osamakse.“ Kui sundraha osamakse ei ole tähtajaks tasutud, pööratakse otsus tasumata osas
täitmisele kohtutäituri kaudu täitemenetluse seadustikus sätestatud korras.


Edasikaebamise kord

Kohtuotsuse peale on kohtumenetluse poolel õigus esitada apellatsioon. Apellatsiooniõiguse
kasutamise soovist tuleb teatada Viru Maakohtu Rakvere kohtumajale kirjalikult 7 päeva
jooksul, alates kohtuotsuse resolutiivosa kuulutamisest (seega hiljemalt 31. märtsiks 2016).
                                                                                                  3

Apellatsioon esitatakse Tartu Ringkonnakohtule kirjalikult 15 päeva jooksul alates otsuse
avalikult teatavakstegemisest, s.o 15. aprillist 2016 (seega hiljemalt 02. maiks 2016).

SÜÜDISTUS

Keijo Kaljusaar on kohtu alla antud süüdistatuna selles, et tema lõi 27.08.2014 kella 20.45
paiku Lääne-Virumaal Kadrina vallas Undla külas xxxx talus R R elukohas kurikasarnase
esemega korduvalt R R õlapiirkonda ning ühe korra vastu vasakut reit, põhjustades
kannatanule füüsilist valu.

Seega Keijo Kaljusaar, kahjustades teise inimese tervist, pani toime KarS § 121 järgi
kvalifitseeritava kuriteo (alates 01.01.2015 kvalifitseeritav KarS § 121 lg 1 järgi).

TÕENDID

Süüdistatav Keijo Kaljusaar ennast temale esitatud süüdistuses süüdi ei tunnistanud.

Süüdistatav Keijo Kaljusaar kinnitas kohtuistungil, et ta käis 2014. aasta augustikuus koos A
Z mingeid asju ära toomas Kadrina külje all olevast külast. A Z ütles, et kas sa saad tulla appi
asju ära tooma, et mul oleks bussi vaja, kuna neid on rohkem ja need ei mahu väiksesse
autosse. Ta läks A Z appi neid asju ära tooma, mis seal olid. A Z on tema lapsepõlvesõbra J
ema, nad elasid kõrvalmajades xxxx. Ta võttis xxxx A Z peale, nad läksid Kadrina külje alla.
Eelnevalt käisid nad selle naisterahva maja juures, kes kohtus tunnistust andis, kuna A Z
tahtis tema käest võtmeid küsida, või et annaks asjad tagasi. Ta ei tea, mis neil seal omavahel
oli. Mingeid asju tahtis A Z selle naisterahva käest saada. Nad vaidlesid seal maja juures.
Sealt läksid nad edasi maakodusse Kadrina külje all. Seal maja ees on kett, nad jäid keti taha
seisma. Auto jäi talust tema arvates 5-10 m kaugusele. A Z läks autost välja teise maja juurde.
Keijo Kaljusaare väitel oli tal aken lahti. A Z läks sinna majja ja tuli kohe sealt välja. Siis tuli
see mees A Z järele, sõimas ja karjus ta peale. Selline sõnavahetus oli, et asju kätte ei anta, ei
tagastata neid asju, et sul ei ole siia asja. Tema istus sel hetkel bussis rooli taga ja ootas. Ta
nägi seda meesterahvast. Ta nägi kõik, mis seal oli, kuidas mees tuli välja sealt, kuidas ta
püsti seisis. Keijo Kaljusaare väitel oli meesterahvas 100% joobeseisundis, sest tuikus maja
ääres. Ta kuulis sõimu ka pealt. Väljas oli täitsa valge. Tema arvates meesterahvas nägi, et ta
oli roolis. Seejärel läks A Z teise hoonesse ja hakkas sealt prügikotte tooma. Ta ei tea, palju
neid kokku oli. Nad tõstsid need bussi peale. Keijo Kaljusaare sõnul olid majad suhteliselt
vastakuti. Buss seisis maja kõrval. Seal oli nagu sissesõidukoht ja kett ees kahe posti küljes.
Nii palju käis tema autost väljas, et aitas A Z need kotid peale tõsta, kui viimane need bussi
juurde tõi. Keijo Kaljusaar kinnitas, et ta tegi tagaluugi lahti ja aitas A Z kotid bussi tõsta.
Tema arvates oli 4-5 kotti, prügikotid olid riideid täis. Meesterahvas, kes sõimas, oli sel hetkel
oma maja juures. Kui meesterahvas väljas oli, siis viimane pidi teda nägema, kui ta neid asju
tõstis. Keijo Kaljusaar tunnistas, et ei olnud varem seda meesterahvast näinud. A Z, see
meesterahvas ja naisterahvas on kõik üks suur perekond, kes ei suuda tüli ära lahendada.
Keijo Kaljusaar leidis, et võib-olla saavad nad läbi tema A Z kuidagi kätte maksta. Äkki nad
leidsid koha, kust raha saab küsida, sest näevad, et tal ei lähe elus kõige halvemini.

Kannatanu R R kinnitas kohtuistungil, et xxxx tallu elama kolis ta 08.12.2013, aga ametlikult
on ta seal juunist 2014. Talu kuulub A H, kellega tal on vormistatud üürileping ja kellele ta
maksab üüri. A H kuuluval krundil on 2 elumaja, mis asuvad kõrvuti. R R sõnul kasutab tema
nendest ühte maja. Teine maja on tühi ja oli tühi ka sel ajal, kui see sündmus, millega seoses
on teda kohtusse kutsutud, aset leidis. Kunagi elasid seal M ja üks tema piiga kahekesi. Kui
                                                                                               4

nad seal elasid, olid võtmed nende käes ja tema teise majja sisse ei saanud. R R kinnitas, et
see sündmus leidis aset suvel sügise poole 2014. Tema oli üksi kodus. See oli kell 20.40, kui
M ema A tema tuppa astus. Kellaaega mäletab ta täpselt, sest parajasti oli Eesti mäng peal,
sest see algab kell 20.30 ja sai olla umbes 10 minutit. A oli ta enne korra kohtunud. A tuli
tema juurde põhjusel, et ära olid varastatud M puud, mis olid neil seal õue peal. Ta ei tea
sellest vargusest midagi, sest suvel ei olnud ta kogu aeg seal. A tahtis saada tema käest teise
maja võtit. Ta peab seal elektriarvet vaatama ja majal silma peal hoidma. A ta võtit ei andnud,
sest viimasel ei ole ette nähtud sinna minna. A ei olnud tema juures toas minutitki. R R väitel
läks A siis õue ja karjus seal kedagi ning siis see vend tuligi tema tuppa, kurikataoline ese
käes. A läks välja seda meesterahvast kutsuma ja ise jäigi välja. Seda meest ei olnud tema
enne seda sündmust näinud. R R tundis kohtusaalis ära nimetatud meesterahva, osutades
süüdistatavale Keijo Kaljusaarele. Meesterahvas ütles talle, et kuidas sa vanainimesega räägid
või midagi taolist. R R võttis omaks, et neil oli A sõnavahetus ja ta ütles A pahasti, sest mis
õigusega viimane tuleb tema eluruumidesse, ei koputa, tungib sisse. R R väitel peksis
meesterahvas teda kurikaga. Algul, kui ta istus, siis pani meesterahvas talle ühe obaduse. Ta
ei mäleta kuhu. Siis tõusis ta püsti ja taganes akna juurde. Meesterahvas lõi teda kurikataolise
esemega 4-5 korda. R R väitel lõi meesterahvas teda vastu õlga, paar korda ribidesse ja vastu
vasakut reit, mis oli kõige valusam. R R täpsustas, et löödi külje pealt õla pihta, üks kord
löödi kindlasti rindu ja vastu reit. Löökide tagajärjel tundis ta valu. Reies tundis ta valu ikka
tükk aega. Reis läks pärast roosaks, siniseks ei läinud. Ta ikka mitu päeva lonkas.
Kurikataoline ese oli umbes meetri pikkune. Käes oli peenem ots ja ülevalt läks jämedamaks,
nagu kurikal ikka on. Mis värvi see oli, ta ei mäletanud. Löömine kestis ajaliselt minut,
poolteist, peale mida meesterahvas kobises midagi ja lahkus. Ainult televiisor mängis, oli
hämar augusti õhtu. Kui nad A H pärast löömist telefoniga rääkisid, läks ta majast välja
vaatama, siis oli teise maja uks lahti murtud. Ta ei mäletanud, kas tema helistas ise A H või
helistas viimane talle. A H oli öelnud talle, et mingu ta vaadaku, mis seal väljas toimub. Seda,
et nimetatud isikud tema elukohta tulevad, tema ei teadnud. Ta rääkis A H juhtunust, mispeale
viimane ütles, et kutsub kohe kiirabi, sest on vaja fikseerida. Tema ütles, et pole vaja, sest
talle ei meeldi sellised asjad. Kiirabi tuli kuskil kell 22.15. Löömisest kiirabi tulekuni läks
aega poolteist tundi. R R sõnul ei olnud tema tol õhtul alkoholi tarvitanud.

Tunnistaja A H kinnitas kohtuistungil, et see oli augustis 2014. Ta elab tegelikult xxxx
alevikus, aga sissekirjutus on xxxx külas. Kunagi elasid seal ka M M ja viimase elukaaslane K
N, aga hetkel elab seal R R üksi. Seal on 2 maja, mis asuvad vastakuti. A H väitel teadis M M,
et ta ise seal ei ela ja tahtis ise sinna elama minna. Ta oli sellega nõus ja üüris maja välja. M
M elas koos elukaaslasega teises majas 3-4 kuud. A ja see noormees, keda tema nägi esimest
korda, käisid tema juures ka nädal aega varem, sest A tahtis oma poja M riided xxxx talust
kätte saada, ja samal päeval enne seda kella 7.30 ajal, sest uudised olid pooleli, kui nad tulid.
Nad soovisid asju kätte saada. Tal ei olnud selle maja võtit ja ta ei saanud neid sinna sisse
lasta. Kui A ja see meesterahvas olid tema juurest ära läinud, helistas ta R R, sest tahtis teada
anda, et nad võivad sinna tulla, kuid R R ei võtnud telefoni vastu. Kui ta teist korda R R
helistas, siis A ja see meesterahvas olid seal ära käinud, ja R R ütles, et see noormees oli teda
löönud. R R selgitas, et neil oli A sõnavahetus olnud ja siis A oli selle noormehe kutsunud,
kes teda kurikaga reie piirkonda lõi. A H väitel oli R R kaine. See oli poolteist tundi hiljem
sellest ajast, kui tema R R esimest korda helistas. A H sõnul otsustas tema kiirabi välja
kutsuda ja helistas kohe sama päeva õhtul ka politseisse. Tunnistaja A H tundis kohtusaalis
ära koos A tema juures käinud noormehe, viidates süüdistatavale Keijo Kaljusaarele. A on
tema onunaine, kelle perekonnanime ta ei tea. R R kohtus ta esimest korda peale löömist näost
näkku siis, kui nad läksid politseisse avaldust tegema järgmisel päeval.
                                                                                                  5

Tunnistaja A Z kinnitas kohtuistungil, et süüdistatav Keijo Kaljusaar on tema noorema poja J
sõber, kannatanu R R ta ei tunne. A Z sõnul oli see poolteist aastat tagasi augustikuus. Ta oli
koos Keijo Kaljusaarega. Ta tuli oma asju ära tooma maalt sugulaste juurest xxxx, kus tema
poeg M M elas, aga talle ei antud neid kätte. Kinnistu kuulub tema mehe õetütrele A, kelle
perekonnanime ta ei mäleta. A helistas tema pojale, et tulgu ta sinna elama, et valvaks seda
maja. Kinnistul on 2 maja. Poeg elas koos K ühes majas. Teises majas elas see mees, kelle
nime ta ei tea. M ei saanud ise neid asju ära tuua, sest oli kinni. A Z väitel sai ta kätte 3 kotti
riideid. Ülejäänud asjad jäid kõik sinna. Mööbel jäi sinna, muusikakeskus võeti ära. Ta käis
ainult selles majas, kus M elas. Teises majas ta ei käinud, sest see mees tuli välja ja hakkas
karjuma. KrMS § 289 lg 1,2 alusel määras kohus prokuröri taotlusel A Z kohtueelses
menetluses tunnistajana antud ütluste avaldamise. A Z on kohtueelses menetluses 06.11.2014
öelnud, et „Sel kuupäeval käisin mina vastasmajas meesterahvaga rääkimas, et tahan M asju
ära viia ja tema vastas minule väga ropusti, lits mine teate ise kuhu.“ A Z võttis kohtuistungil
seejärel omaks, et ta käis seal majas korra sees ütlemas, et võtab need kotid sealt ära.
Meesterahvas tuli välja ja hakkas teda ropult sõimama. Tema arvates oli see mees purjus,
kuna tuikus. A Z väitis, et sinna kinnistule sõitsid nad xxxx koos Keijoga, kuid Keijo ei
tulnud autost väljagi. Auto oli tee peal. A Z kinnitas, et Keijo on kohtusaalis, viidates
süüdistatavale Keijo Kaljusaarele, kellega koos nad käisid. A Z väitel varastasid A ja see
vanamees temalt muusikakeskuse ja kodukino, vaibad. Kui M kinni läks augustikuus 2014,
tehti korter täitsa tühjaks. Sinna kinnistule mitte keegi peale nende sisse ei saa. See vanamees
kontrollib, et keegi sinna ei tule. Nad tegid ta jumala paljaks. Ta ei tea isegi, miks pole politsei
poole pöördunud. A Z ütlustest nähtub, et peale vastasmajas elava meesterahva toas käimist,
sai ta M majja sisse, võttes sealt kaasa kotid ja riided, mis olid sinna tuppa pandud, aga
ülejäänud asjad olid kõik ära varastatud. 3 kotti tuli tal üksi tassida. Kinnistul oli ta ajaliselt
võib-olla 10 minutit. Sel päeval nad suhtlesid A enne, kui nad sinna kinnistule läksid. Nad
käisid autoga A juures. Keijo oli autos, kui ta A juures käis. Ta küsis A käest, et kus ta asjad
kõik saanud on. A sõimas ropusti teda. A nad ei suhtle, sest viimane ei võta telefoni vastu.

Kirjalikest tõenditest, mis kohtulikul uurimisel avaldati, omavad kriminaalasjas tõenduslikku
tähtsust:
- äratundmiseks esitamise protokoll 26.02.2015 ning sinna juurde kuuluv fototabel, mille
kohaselt kannatanu R R tundis ära talle äratundmiseks esitatud fototabelil keskmisel fotol
oleva isiku, kes viibis eelmise aasta 27. augustil tema elukohas. R R ütles seda 99%
kindlusega. See meesterahvas lõi teda tema elukohas kurikasarnase esemega vastu
õlapiirkonda ja reit korduvalt. Ta tundis selle isiku ära näo järgi. Tal oli kuidagi ümaram nägu
ja ta oli turskem. Tema arvates olid tal küll sellel ajal lühemad juuksed. Temale on see
meesterahvas võõras, tema nime ta öelda ei oska. Tema elukoha juures oli ta koos A, kuid
koos nad tema juures toas ei viibinud. A käis enne toas ja siis tuli see meesterahvas teda
peksma. Kannatanu R R poolt äratuntud isikuks fotol nr 2 osutus Keijo Kaljusaar.
- kiirabikaart 27.08.2014 kannatanu RR kohta. Kaebused, anamnees: patsiendile tungitud
võõraste isikute poolt kallale. Löödud kurikaga vastu ülakeha ja vasakut reit. Objektiivselt
väliseid traumatunnuseid ei esine. Kaebab kerget valulikkust liikumisel reie piirkonnas.
Skelett terviklik. Erakorralist hospitaliseerimist ei vaja. Joobetunnused: pole.

KOHTUOTSUSE PÕHJENDUSED

KrMS § 63 lg 1 sätestab, et tõend on kahtlustatava, süüdistatava, kannatanu, tunnistaja või
asjatundja ütlus, ekspertiisiakt, eksperdi antud ütlus ekspertiisiakti selgitamisel, asitõend,
uurimistoimingu, kohtuistungi ja jälitustoimingu protokoll või muu dokument ning foto või
film või muu teabetalletus. Vastavalt KrMS §-le 61 hindab kohus tõendeid nende kogumis
                                                                                                6

oma siseveendumuse kohaselt, sealjuures ei ole ühelgi tõendil kohtu jaoks ette
kindlaksmääratud jõudu. Tõendite hindamine nende kogumis tähendab muuhulgas seda, et
erinevatest tõenditest tulenevad andmed asetatakse omavahelisse konteksti.

Kohus, hinnanud kõiki tõendeid kogumis oma siseveendumuse kohaselt, leiab, et süüdistatava
Keijo Kaljusaare süü temale esitatud süüdistuses on tõendatud. Kohtu arvates ei ole mingit
põhjust kahelda kannatanu R R ja tunnistaja A H ütluste õigsuses, sest nende ütlused
haakuvad omavahel, olles kooskõlas kirjalike tõenditega. Nii süüdistatav Keijo Kaljusaar kui
ka kannatanu R R kinnitasid, et nad ei olnud varem teineteist näinud. Kannatanu R R on nii
kohtueelses menetluses politseis tundnud fotode järgi äratundmiseks esitamisel kui ka
kohtuistungil ära isiku, kes teda korduvalt kurikasarnase esemega lõi. Kohtu hinnangul
puudub igasugune mõistlik põhjus arvata, miks pidi kannatanu R R hakkama talle tundmatut
noormeest alusetult süüdistama enda kehalises väärkohtlemises. Tunnistaja A Z väitel olid
tema suhted A H halvad, sest väidetavalt olid kadunud mitmed tema asjad ajast, kui A H
kuuluvas ühes majadest elas tema poeg M M, samas A Z ei osanud selgitada, miks ta seoses
vargusega politsei poole ei ole pöördunud. Kohus leiab, et nimetatud asjaolu ei saanud
kuidagi varju heita kannatanu R R, kes üüris A H kinnistul asuvat teist maja. Tunnistaja A H
sündmust ise pealt ei näinud ja üldjuhul tunnistaja ütlus tõendamiseseme nende asjaolude
kohta, millest ta on saanud teadlikuks teise isiku vahendusel, ei ole tõend, kuid käesoleval
juhul on tegemist KrMS § 66 lg 21 p 2 sätestatud olukorraga (tunnistaja ütluste sisuks on
teiselt isikult kuuldu vahetult enne rääkimist tajutud asjaolude kohta juhul, kui nimetatud isik
oli rääkimise ajal veel tajutu mõju all ning puudub alus arvata, et ta moonutas tõde). Mis
puutub sellesse, et kannatanu R R ütles tunnistaja A H, et noormees lõi teda kurikaga reie
piirkonda, siis see ei ole vale ega tähenda seda, et R R ütlused tema korduva löömise kohta
peaks seetõttu kahtluse alla seadma. Antud asjaoluga seoses tuleks arvestada seda, et
kannatanu R R ise kiirabi kutsumist vajalikuks ei pidanud, sest talle ei meeldi sellised asjad.
Üheselt on leidnud tõendamist see, et süüdistatav Keijo Kaljusaar ja tunnistaja A Z käisid
koos Keijo Kaljusaare bussiga süüdistuses tähendatud ajal Lääne-Virumaal Kadrina vallas
xxxx külas xxxx talus, et sealt ära tuua A Z vangis olnud poja M M asjad. Tunnistaja A Z
ütlused ei ole järjepidevad, sest kohtuistungil kinnitas ta algul, et tema teises majas ei käinud,
sest see mees (kannatanu R R) tuli välja ja hakkas karjuma, samas kohtueelses menetluses on
ta seevastu öelnud, et „Sel kuupäeval käisin mina vastasmajas meesterahvaga rääkimas, et
tahan M asju ära viia ja tema vastas minule väga ropusti, lits mine teate ise kuhu.“ A Z võttis
kohtuistungil seejärel omaks, et ta käis seal majas korra sees ütlemas, et võtab need kotid sealt
ära. Süüdistatava Keijo Kaljusaare ütlused on tunnistaja A Z ütlustega vastuolus selles osas, et
kui A Z kinnitas, et Keijo Kaljusaar ei tulnud autost väljagi, siis Keijo Kaljusaar on öelnud, et
tema käis nii palju autost väljas, et tegi tagaluugi lahti ja aitas A Z, kes prügikotid riietega
bussi juurde tõi, need kotid peale tõsta. Süüdistatav Keijo Kaljusaar ja tunnistaja A Z on
väitnud seda, et kannatanu R R käis oma majast väljas, olles alkoholijoobes. Nimetatud väited
on ümber lükatud kannatanu R R ja tunnistaja A H ütlustega, samuti kiirabikaardiga
27.08.2014, milles on fikseeritud, et R R joobetunnused puudusid. Kiirabikaardist nähtuvalt
kannatanu R R objektiivselt väliseid traumatunnuseid ei esinenud, küll aga kaebas ta kerget
valulikkust liikumisel reie piirkonnas. Kohus märgib, et kannatanu R R ütlusi, et teda löödi
korduvalt kurikataolise esemega, ei saa kahtluse alla seada ainuüksi põhjusel, et objektiivselt
tal väliseid traumatunnuseid ei esinenud, sest suuresti on see sõltuvuses löökide
intensiivsusest ja tugevusest. Kannatanu R R ütlustega on tõendatud, et ta tundis löömise
tagajärjel valu, sealjuures vasakus reies tundis ta valu pikemat aega, reis läks pärast roosaks.

KarS § 121, mis kehtis kuriteo toimepanemise ajal, nägi ette vastutuse teise inimese tervise
kahjustamise eest, samuti löömise, peksmise või valu tekitanud muu kehalise väärkohtlemise
                                                                                                  7

eest. Alates 01.01.2015 on Keijo Kaljusaare poolt toimepandud kuritegu kvalifitseeritav KarS
§ 121 lg 1 järgi, mis näeb ette vastutuse teise inimese tervise kahjustamise eest, samuti valu
tekitava kehalise väärkohtlemise eest. KarS § 121 lg 1 puhul ei oma tervisekahjustuse kui
tagajärje tegelik saabumine tähtsust. Valu põhjustanud kehalise väärkohtlemisena on käsitatav
inimese keha mõjutamine viisil, mis ei ole normaalsetes inimeste omavahelistes suhetes
aktsepteeritav. Süüteo objektiivne koosseis on käesoleval juhul täidetud, sest süüdistatav
Keijo Kaljusaar lõi korduvalt kannatanu R R kurikasarnase esemega õlapiirkonda ning ühe
korra vastu vasakut reit, põhjustades sellega kannatanule valu. Subjektiivne koosseis eeldab
tahtlust ning see on täidetud, kui isik tegutseb vähemalt kaudse tahtlusega. Kohtu arvates on
Keijo Kaljusaar kuriteo toime pannud kogutud süüstavatest tõenditest tulenevalt otsese
tahtlusega. Õigusvastasust välistavad asjaolud süüdistatava Keijo Kaljusaare käitumises
puuduvad.

KARISTUS

Enne 01.01.2015 kehtinud KarS § 121 nägi karistusena ette rahalise karistuse või kuni
kolmeaastase vangistuse. Alates 01.01.2015 on toimepandu kvalifitseeritav KarS § 121 lg 1
järgi, mis näeb karistusena ette rahalise karistuse või kuni üheaastase vangistuse. KarS § 5 lg 2
kohaselt seadusel, mis välistab teo karistatavuse, kergendab karistust või muul viisil leevendab
isiku olukorda, on tagasiulatuv jõud isiku suhtes, keda ei ole selle teo eest jõustunud otsusega
karistatud. Nimetatud säte kohaldub ka süüdistatava Keijo Kaljusaare puhul.

KarS § 56 lg 1 kohaselt on karistamise alus isiku süü. Eeltoodu tähendab seda, et karistust
mõistes tuleb esmajoones lähtuda toimepandud teost. Karistuse mõistmisel kohtu poolt
arvestatakse kergendavaid ja raskendavaid asjaolusid, mis on otseselt seaduses välja toodud,
samuti muid süü suurust mõjutavaid objektiivseid ja subjektiivseid teo toimepanemist
iseloomustavaid asjaolusid. Süüdistatava Keijo Kaljusaare karistust kergendavad asjaolud
puuduvad, samuti puuduvad KarS §-s 58 sätestatud karistust raskendavad asjaolud.

KarS § 56 lg 1 teise lause järgi peab kohus karistuse mõistmisel arvestama ka võimalust
mõjutada süüdlast edaspidi hoiduma süütegude toimepanemisest ja õiguskorra kaitsmise
huvisid. Süüdistatavat Keijo Kaljusaart on karistusregistri väljavõtte kohaselt varem
kriminaalkorras 4 korral karistatud, sealjuures väärib märkimist, et viimati karistati teda
17.02.2014 Viru Maakohtu otsusega KarS § 424 järgi rahalise karistusega 1086 eurot ühes
lisakaristusena mootorsõiduki juhtimisõiguse äravõtmisega 4 kuuks (rahalise karistuse tasumata
jääk seisuga 21.03.2016 on 814,50 eurot). Eeltoodust järeldub, et varasemad karistused ei ole
Keijo Kaljusaarele vajalikku mõju avaldanud, sest ta on jätkanud uute tahtlike kuritegude
toimepanemist. Väärteokorras on Keijo Kaljusaart karistusregistri väljavõtte kohaselt karistatud
2 korral. KarS § 121 järgi (alates 01.01.2015 KarS § 121 lg 1) kvalifitseeritav kuritegu, on
teise raskusastme isikuvastane kuritegu. KarS § 56 lg 2 kohaselt võib vangistust mõista ainult
siis, kui karistuse eesmärke ei ole võimalik saavutada kergema karistusega. Arvestades kõike
eeltoodut leiab kohus, et süüdistatava Keijo Kaljusaare puhul ei ole võimalik karistuse eesmärke
saavutada kõige kergeimaliigilise karistusega, s.o rahalise karistusega, vaid teda tuleb karistada
vangistusega ettenähtud sanktsiooni keskmises määras. KarS § 74 lg 1 sätestab, et kui kohus,
arvestades kuriteo toimepanemise asjaolusid ja süüdlase isikut, leiab, et mõistetud tähtajalise
vangistuse ärakandmine süüdlase poolt ei ole otstarbekas, võib ta määrata, et tingimisi jäetakse
vangistus süüdlase suhtes kohaldamata. Sellisel juhul ei pöörata mõistetud karistust täielikult või
osaliselt täitmisele, kui süüdlane ei pane kohtu määratud katseajal toime uut kuritegu, täidab talle
katseajaks kooskõlas käesoleva seadustiku §-ga 75 pandud kontrollnõudeid ja kohustusi. KarS §
74 lg 3 kohaselt määratakse katseajaks kuus kuud kuni kolm aastat. Arvestades kuriteo
                                                                                                 8

toimepanemise asjaolusid ja süüdlase isikut on kohtu hinnangul põhjendatud kohaldada KarS §
74 lg 1,3 sätteid ning jätta vangistus tingimisi kohaldamata, kui Keijo Kaljusaar ei pane ühe aasta
kuue kuulisel katseajal toime uut kuritegu ja täidab KarS §-s 75 sätestatud kontrollnõudeid.
Lisaks karistuse eripreventiivsele eesmärgile on käesoleval juhul arvestatud ka
üldpreventiivseid eesmärke.


MENETLUSKULUD

KrMS § 180 lg 1 kohaselt hüvitab süüdimõistva kohtuotsuse korral menetluskulud
süüdimõistetu. Käesolevas kriminaalasjas kuulub KrMS § 175 lg 1 p 9, 179 lg 1 p 2 alusel
süüdimõistetult menetluskuluna väljamõistmisele sundraha, milline summa teise astme kuriteos
süüdimõistmise korral on 1,5 kuupalga alammäära, s.o 645 eurot. KrMS § 180 lg 3 kohaselt võib
kohus määrata, et kriminaalmenetluse kulud hüvitatakse ositi. Arvestades asjaolu, et
süüdimõistetul ei ole seisuga 21.03.2016 täielikult tasutud eelmise, s.o Viru Maakohtu
17.02.2014 kohtuotsusega mõistetud rahaline karistus, võimaldab kohus KrMS § 180 lg 3 ja
KarS § 66 lg 3 alusel tasuda menetluskuluna sundraha alates kohtuotsuse jõustumisest igakuiselt
ositi 6 kuu jooksul.

Taotlus välja mõista riigieelarve vahenditest Keijo Kaljusaare kasuks 1094,40 eurot tema poolt
valitud kaitsjale vandeadvokaat Mart Sikutile OÜ-st Sikuti Advokaadibüroo makstud kulude
hüvitamiseks vastavalt kaitsja poolt esitatud arvetele, ei kuulu rahuldamisele, sest kohus mõistis
Keijo Kaljusaare süüdi talle esitatud süüdistuses.

/allkirjastatud digitaalselt/

Heli Väinaste
Kohtunik

Tartu Ringkonnakohtu 13.06.2016 kohtuotsuse RESOLUTSIOON:
1. Jätta Viru Maakohtu 24. märtsi 2016 otsus muutmata ja apellatsioon rahuldamata.
2. Keijo Kaljusaarel apellatsioonimenetluses tekkinud kaitsjatasu kulud jätta tema enda kanda.

24.03.2016 kohtuotsus 1-15-6556 jõustus 14.07.2016 Tartu Ringkonnakohtu kohtuotsusega.

/allkirjastatud digitaalselt/

Kai Rosar
Referent

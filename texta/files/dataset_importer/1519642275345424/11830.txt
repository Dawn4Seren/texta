                                                                                 4-16-4957




                           KOHTUOTSUS
                           EESTI VABARIIGI NIMEL


Kohus                          Harju Maakohus

Otsuse tegemise aeg ja koht    24.juunil 2016 Tallinnas, Liivalaia kohtumajas

Väärteoasja number             4-16-4957

Kohtunik                       Liina Pohlak

Kohtuistungi sekretär          Thea Tikenberg


Väärteoasi                     Raido Seppel väärteoasi liiklusseaduse § 227 lg 4 tunnustel

Menetlusalune isik             Raido Seppel (isikukood 38504240366, elukoht XXXX;
                               juhutööd, Eesti Vabariigi kodakondsus)
                               Väärteokorras karistatud korduvalt

Kohtuväline menetleja          Politsei-     ja   Piirivalveamet    Põhja       Prefektuuri
                               liiklusjärelevalvekeskus

Asja läbivaatamise aeg ja 24.06.2016.a.
koht

Istungil osalenud isikud       Kohtuvälise menetleja esindaja Enel Kuiv
                               Menetlusalune isik Raido Seppel


RESOLUTSIOON

Juhindudes KarS § 48, LS § 227 lg 4 ja VTMS § 83 p 2, § 107- 109, 111, 113 kohus
                                           otsustas:
Süüdi tunnistada Raido Seppel liiklusseaduse § 227 lg 4 järgi ja mõista karistuseks arest 5
päeva.

KarS § 68 lg 2 aluse lugeda kinnipidamise aeg alates 22.06.2016 kell 17.10 karistusaja hulka.
Karistusaja alguseks lugeda 22.06.2016 kell 17.10


                                                                                          1
VTMS § 199 lg 3 kohaselt jõustub kohtuotsus aresti mõistmise kohta selle tegemisest

Liiklusseaduse § 227 lg 5 p3 alusel võtta lisakaristusena mootorsõiduki juhtimisõigus ära 6
kuuks.


Edasikaebamise kord
Kohtuotsuse peale võib edasi kaevata Tallinna Ringkonnakohtule, teatades kirjalikult apellatsiooni
esitamisest Harju Maakohtu Liivalaia kohtumajale 7 päeva jooksul alates kohtuotsuse lõpposa
kuulutamisest. Apellatsioon esitatakse ringkonnakohtule 15 päeva jooksul alates päevast, millal
maakohtu otsus on kohtumenetluse pooltele VTMS § 113 lõike 4 punkti 1 kohaselt kohtus
tutvumiseks kättesaadav.

Apellatsioonkaebuse teatise saamisel on motiveeritud kohtuotsus kohtukantseleis kättesaadav
18.07.2016

Asjaolud

Väärteoprotokolli nr 20160622081701 kohaselt süüdistatakse Raido Seppelit selles, et tema
22.06.2016 kell 17.10 Harju maakonnas Ääsmäe-Haapsalu- Rohuküla 31 km suunaga Haapsalu
poole juhtis mootorsõidukit Peugeot 407 registreerimismärgiga XXXXkiirusega 166 km/h+- 5
km/h. Lubatud suurim kiirus sellele teelõigul 90 km/h. Ületas lubatud sõidukiirust mitte vähem kui
71 km/h . Sellega ta rikkus liiklusseaduse § 15 lg 1p1 nõudeid ja pani toime liiklusseaduse § 227
lg 4 järgi kvalifitseeritava väärteo.

R.Seppel tunnistas end esitatud süüdistuses süüdi. Ületas kiirust, et mööda sõita kolmest autost.
Kolonn oli tema ees juba pikemat aega. Lõigul, kus kiirust ületas, nägi võimalust neist mööduda.
Kiirus läks nii suureks, sest kiire ja võimas masin. Jälgis , et autot vastu ei tuleks ja saaks manöövri
lõpule viia, kiirusele tähelepanu ei pööranud. Pärast möödumist võttis kiiruse maha. On näinud
videot. Arvab, et see oligi maksimaalne kiirus, kui manöövri lõpetas siis lasi gaasi maha. Teab, et
möödasõidul ei ole kiiruse ületamine lubatud. On varem kiiruse ületamise eest karistatud. Karistati
märtsis ja trahv on tasumata kuna kevadisel ajal ei olnud tööd ja raha. See on täituri kaudu
tasumisel. Autos oli koos elukaaslasega. Elatub juhutöödest. Lepiks pigem rahatrahviga kui lubade
kaotamisega. Sissetulek on 600-700 eurot kuus. 150 eurot kuus läheb lapse elatisrahaks. Endale
jääb kätte 300-400 eurot. Üüri ei maksa, maksab kommunaalkulusid umbes 35 eurot kuus. Palub
mitte karistada arestiga, saab kuidagi hakkama kui load ära võetakse.

Kohus uuris järgmisi dokumente:
   - Kinnipidamisprotokoll ja isiku läbiotsimise protokoll (lk 11 ja 11 pö)
   - väärteoprotokoll (lk 2);
   - kiirusmõõturi kasutamise protokoll (lk 3);
   - menetlusaluse isiku ülekuulamise protokoll (lk 4);
   - karistusregistri väljavõte (lk 10);
   - mõõtevahendi taatlustunnistus ja fotod (lk 5-9).
Kohus vaatas videosalvestust.

Kohus, kontrollinud väärteoasjas kogutud dokumente, vaadanud videosalvestust, kuulanud ära
menetlusaluse isiku seletused ning kohtuvälise menetleja esindaja, asub hinnates väärteoasjas
kogutud tõendeid alljärgnevatele seisukohtadele:
                                                                                                 2
VTMS § 87 kohaselt on kohus väärteoasja arutamisel seotud väärteoprotokolli piiridega, mis
tähendab kohtu seotust protokollis toodud teokirjeldusega.

Menetlusalune isik R.Seppel tunnistab kiiruse ületamist ja ei vaidlusta menetleja poolt mõõdetud
kiiruse näitu.

Kiirusmõõturi kasutamise protokoll kinnitab, et Raido Seppeli poolt juhitud mootorsõiduki
Peugeot 407 registreerimismärgiga XXXXliikumiskiiruseks mõõdeti 22.06.2016 kell 17:10
Ääsmäe –Haapsalu -Rohuküla 31 km 166 km/h +/- 5 km/h. Lubatud suurim sõidukiirus
mõõdetavalt teelõigul oli 90 km/h. Raido Seppelile, s.o juhile on seadme tabloole fikseeritud
tulemit näidatud, protokolli tutvustatud, mida on Raido Seppel oma allkirjaga kinnitanud. R.Seppel
kinnitas ka kohtuistungil, et oli eelnevalt näinud videosalvestust, kus on fikseeritud tema poolt
mootorsõiduki roolis kiiruse ületamine. Protokolli kohaselt on liikluskiiruse mõõtmist teostatud
kasutades liiklusjärelevalve kiirusmõõturit LaserCam4 nr LE0151, milline on taadeldud
22.03.2016 (mõõtevahendi taatlustunnistus nr TTRS-16/00081). Seadme töökorras olekut on
kontrollitud 22.06.2016.a kell 14:32 ning seade oli töökorras, seadme töötemperatuur vastas
mõõtevahendi kasutusjuhendis ja mõõtemetoodikas esitatud nõuetele. Protokollist nähtuvalt ei ole
Raido Seppel ka kohapeal talle tutvustatud ning tablool fikseeritud lugemit 166 km/h vaidlustanud.

Mõõteseaduse (MõõteS) § 5 lg 2 p 2 kohaselt peab mõõtetulemuste jälgitavus olema tõendatud
riikliku järelevalve käigus, kui mõõtetulemuste alusel tehakse ettekirjutus, määratakse karistus
väärteoasjas või piiratakse eriõigust. MõõteS § 5 lg 1 kohaselt on mõõtetulemuste jälgitavus
tõendatud, kui mõõtmised on teinud pädev mõõtja, kes kasutab mõõtevahendit, mille
taatluskohustus on täidetud või mis on jälgitavalt kalibreeritud, või sertifitseeritud etalonaineid,
järgides asjakohast mõõtemetoodikat. Kui mõõtevahend on kantud käesoleva seaduse § 7 lõike 3
alusel kehtestatud metroloogilise kontrolli nimistusse ning nõuded mõõteprotseduurile ja
mõõtetulemuste töötlemisele tulenevad eriseadusest ja selle alusel kehtestatud õigusaktist, piisab
mõõtetulemuste jälgitavuse tõendamiseks taatluskohustuse läbinud mõõtevahendi kasutamisest.
MõõteS § 2 lg 1 p 29 kohaselt on taatlemine protseduur, mille käigus pädev taatluslabor või
teavitatud asutus kontrollib mõõtevahendi vastavust kehtestatud nõuetele ja märgistab nõuetele
vastava mõõtevahendi taatlusmärgisega. MõõteS § 7 lg 3 sätestab, et valdkonna eest vastutav
minister kehtestab paragrahvi 7 lõikes 1 loetletud kasutusaladest tulenevalt kohustuslikule
metroloogilisele kontrollile kuuluvate mõõtevahendite nimistu, mõõtevahendite olulised ja
erinõuded, sealhulgas täpsusnõuded, ning mõõtevahendite taatluskehtivusajad (edaspidi
metroloogilise kontrolli nimistu). Nimetatud paragrahvi lõige 1 p 4 kohaselt võib metroloogilise
kontrolli teha kohustuslikuks mõõtevahendite korral, mida kasutatakse riikliku järelevalve käigus.
Majandus- ja kommunikatsiooniministri 12.12.2006.a määruse nr 104 „Kohustuslikule
metroloogilisele kontrollile kuuluvate mõõtevahendite nimistu, mõõtevahendite olulised ja
erinõuded, sealhulgas täpsusnõuded, ning mõõtevahendite taatluskehtivusajad“ § 3 lg 1 sätestab, et
kohustuslikule metroloogilisele kontrollile kuuluvate mõõtevahendite nimistu sõltuvalt nende
kasutusotstarbest ning kehtestatud täpsusnõuded on esitatud lisade 1 ja 2 tabelite teises veerus. § 3
lg 2 sätestas, et turule lastav ja/või kasutusele võetav mõõtevahend peab olema läbinud
«mõõteseaduse» § 7 lõikes 2 ja § 10 lõike 1 punktides 1–4 sätestatud metroloogilise kontrolli.
Konkreetse mõõtevahendi metroloogilise kontrolli menetlused on esitatud lisa 1 tabeli kolmandas
veerus. § 3 lg 3 sätestas, et kasutusel oleva mõõtevahendi võib, kui sellele ei laiene
«mõõteseaduse» § 49, võtta taatlemisele, kui mõõtevahend on: 1) läbinud «mõõteseaduse» § 7
lõike 2, §-de 71, 8, 9 või § 10 lõike 1 kohase metroloogilise kontrolli, võttes arvesse
«Mõõteseaduse» § 491 lõiget 1 ja § 50 lõiget 3, või 2) enne käesoleva määruse jõustumist Eestis
tõendatult taadeldud.

                                                                                               3
Nimetatud määruse § 5 lg 1 sätestab, et eri liiki mõõtevahendite taatluskehtivusajad on esitatud
lisa 2 tabeli kolmandas veerus ning lõige 2 sätestab, et «mõõteseaduse» § 10 lõike 1 punktide 1–
4 kohase metroloogilise kontrolli läbinud mõõtevahendi taatluskehtivusaeg algab seda liiki
mõõtevahendile õigusaktides sätestatud vastavushindamisprotseduuri, EÜ esmataatluse või
siseriikliku esmataatluse toimumise kuupäevast. Kui vastavusdeklaratsioonil, taatlustunnistusel,
vastavus- või taatlusmärgisel puudub kuupäev ja kuu, siis algab taatluskehtivusaeg vastava
menetluse toimumise aasta 1. jaanuarist.
Majandus- ja kommunikatsiooniministri 12.12.2006 määruse nr 104 lisa 1 punkti 8.2 kohaselt
kuuluvad liiklusjärelevalve kiirusmõõturid kontrollmõõtevahendina kohustuslikult kontrollile ning
kohustuslik on siseriiklikku tüübikinnitustunnistust omava mõõtevahendi esmataatluse läbimine.
Määruse nr 104 lisa 2 punkti 8.2 kohaselt on liiklusjärelevalve kiirusmõõturite taatluskehtivusaeg
1 aasta.
Seega omas kiirusmõõteseade LaserCam4 nr LE0151, milline on taadeldud 22.03.2016, kehtivat
mõõtevahendi taatlustunnistus nr TTRS-16/00081, mistõttu on kasutatud nõuetele vastavat
kiirusmõõteseadet.

Vaidlus puudub asjaolus, et Raido Seppel 22.06.2016.a kell 17.10 Harju maakonnas Ääsmäe-
Haapsalu- Rohuküla 31 km suunaga Haapsalu poole juhtis mootorsõidukit kiirusel, mis ületas
lubatud kiirust. Vaidlust ei ole ka asjaolus, et kiirust mõõdeti asulavälisel teel, kus lubatud
sõidukiirus oli 90 km/h.

Menetlusalune isik on ise kohtuistungil kinnitanud, et ületas lubatud kiirust. Selgitas, et 22.06.2016
tegi mööda sõitu kolmest autost. Kiirus läks nii suureks, sest kiire ja võimas masin. Jälgis, et autot
vastu ei tuleks ja saaks manöövri lõpule viia, kiirusele tähelepanu ei pööranud.

Kiirusmõõturi kasutamise protokolli kohaselt liikus mootorsõiduk 1. sõidurajal pärisuunal, lähenes
ja sooritas möödasõitu, kiirendas ning suurim kiirus fikseeritud peale möödasõidu lõpetamist.
Mõõtmise ajal oli nähtavus hea, valgeaeg, ilmastik sademeteta, teeolud olid kuivad ja oli
asulaväline tee. Mõõtmise ajal kasutati videotehnikat PLS33. Kohus vaatas kohtuistungil
videosalvestust ja tuvastas, et kiirusmõõturi kasutamise protokollis kajastatud teave vastab tõele ja
R.Seppeli juhitud mootorsõiduki kiiruseks mõõdeti möödasõidu 166 km/h.

Eeltoodust tulenevalt on nii kiirusmõõturi kasutamise protokolli kui sellele lisatud
videosalvestusega ja R.Seppeli enda ütlustega kinnitamist leidnud, et Raido Seppel 22.06.2016 kell
17.10 Harju maakonnas Ääsmäe-Haapsalu- Rohuküla 31 km suunaga Haapsalu poole juhtis
mootorsõidukit Peugeot 407 registreerimismärgiga XXXXkiirusega 166 km/h+- 5 km/h.

Liiklusseaduse (LS) § 15 lg 1 p 1 kohaselt on suurim lubatud sõidukiirus asulavälisel teel 90 km/h.
Sõites asulavälisel teel kiirusega 166 km/h +/- 5 km /h rikkus Raid Seppel LS § 15 lg 1 p 1 nõudeid.

Kuna Raido Seppel on ületanud lubatud suurimat sõidukiirust rohkem kui 60 km/h s.o 76 km/h, on
Raido Seppel toime pannud LS § 227 lg 4 järgi kvalifitseeritava väärteo.

Vastavalt väärteomenetluse seadustiku §-le 2 kohaldatakse väärteomenetluses kriminaalmenetluse
sätteid, kui väärteomenetluse seadustikus ei ole sätestatud teisiti, ja arvestades väärteomenetluse
erisusi.

KarS § 15 lg 3 kohaselt on väärteona karistatav nii tahtlik kui ettevaatamatu tegu. Seega on Raido
Seppel täitnud LS § 227 lg 4 tuleneva väärteo subjektiivse koosseisu, kui ta pani teo toime
vähemalt kergemeelsusest või hooletusest KarS § 18 lg 1 mõttes. KarS § 16 lg 3 kohaselt paneb

                                                                                                4
isik toime otsese tahtlusega, kui ta teab, et teostab süüteokooseisule vastava asjaolu ja tahab või
vähemalt möönab seda.

Raido Seppel enda ütlustest nähtub, et ta kiirendas eesmärgiga sõita mööda kolmest autost. Kiirus
läks suureks, sest masin oli kiire ja võimas. Jälgis , et autot vastu ei tuleks ja saaks manöövri lõpule
viia, kiirusele tähelepanu ei pööranud. R.Seppel ütlustest nähtub, et ta ületas tahtlikult ja
eesmärgipäraselt kiirust, et sooritada juba mõnda aega tema ees kolonnis sõitnud autodest
möödasõitu, kuid kogu aeg spidomeetrit ei jälginud, seega ei seadnud ta endale ette ka kiiruse
ületamise ülempiiri. Eeltoodust tulenevalt kinnitavad Raido Seppel enda ütlused, et ta teadlikult
ületas lubatud sõidukiirust. Raido Seppel möönis, et ületab lubatud suurimat sõidukiirust ja teadis,
et selline tegevus on karistatav LS § 227 järgi, mistõttu pani Raido Seppel väärteo toime otsese
tahtlusega.

Teo õigusvastasust välistavaid asjaolusid ei tuvastatud. Raido Seppel on süüvõimeline ning KarS
2. ptk 3. jaos sätestatud süüd välistavaid asjaolusid ei ole tuvastatud.

LS § 227 lg 4 kohaselt mootorsõidukijuhi poolt lubatud suurima sõidukiiruse ületamise eest üle
60. kilomeetrit tunnis – karistatakse rahatrahviga kuni 300 trahviühikut, arestiga või sõiduki
juhtimisõiguse äravõtmisega kuni kahekümne nelja kuuni.

Menetlusalusele isikule määratud karistuse hindamisel juhindub kohus KarS § 56 lg 1, mille
kohaselt on karistamise aluseks süüdistatava süü ning karistuse mõistmisel arvestatakse
kergendavaid ja raskendavaid asjaolusid ning võimalust mõjutada süüdlast edaspidi hoiduma
süütegude toimepanemisest ja õiguskorra kaitsmise huvidest. Samuti lähtub kohus karistusele
hinnangu andmisel karistuse üld- ja eripreventiivsetest eesmärkidest. R.Seppeli karistust
raskendavad asjaolud puuduvad. Karistust kergendavaks asjaoluks loeb kohus süü tunnistamist ja
kahetsust.

Nähtuvalt karistusregistrist (lk 10) on Raido Seppelit väärteokorras 2015.a karistatud kahel korral.
Lisaks menetlusesemeks olevale väärteole on Raido Seppelit kiiruse ületamise eest LS § 227 lg 1
alusel karistatud 31.03.2015 rahatrahviga 44 eurot. LS § 227 lg 2 alusel on teda karistatud
10.03.2015.a ning karistuseks mõisteti rahatrahv 200 eurot. Karistused on täidetud 05.08.2015 ja
04.03.2016. Seega on Raido Seppel viimase 15 kuu jooksul toime pannud 3 samaliigilist väärtegu.
Nähtuvalt karistusregistrist on Raido Seppel 31.03.2015 määratud rahatrahvi tasunud 05.08.2015
ja 10.03.2015 määratud rahatrahvi tasunud 04.03.2016. Raido Seppeli enda ütlustest nähtub, et
10.03.2015 märtsis määratud rahatrahv oli pikalt tasumata kuna kevadisel ajal ei olnud tööd ja
raha. See on täituri kaudu tasumisel. Asjaolu, et Raido Seppel tasus 2015 märtsis määratud
rahatrahvi alles 2016 märtsis näitab isiku hoolimatut ja ükskõikset suhtumist talle varasemalt
määratud rahatrahvidesse. Põhjendus, et kevadel ei olnud tööd ja seetõttu ei tasunud trahvi on
otsitud. Kevadele järgnes suvi, sügis ja talv, mille vältel oli isikul korduvalt võimalik tasuda
rahatrahv vabatahtlikult, kuid R.Seppel ei teinud seda ja tasus rahatrahvi alles siis kui menetleja
oli edastanud otsuse täitmiseks kohtutäiturile. Käesolevaks ajaks on Raido Seppel temale
mõistetud rahatrahvid tasunud, kuid asjaolu, et Raido Seppel on toime pannud uue samalaadse
liiklusalase väärteo, kinnitab, et eelnevad karistused ei ole Raido Seppelile mõju avaldanud ning
hoidnud teda uue väärteo toimepanemisest. Samuti on R.Seppeli poolt toime pandud
kiiruseületamine muutnud järjest raskemaks. Lubatud sõidukiiruse ületamine rohkem kui 60 km/h
on eluohtlik ja seab ohtu lisaks R.Seppelile endale ka temaga koos autos viibinud isiku ja teiste
kaasliiklejate elu. Ülisuurel kiirusel liikudes tegi isik ühte ohtlikumat manöövrit see on
möödasõitu. On üldteada asjaolu, et mida suurem on kiirus, seda pikem on juhi võimalik
pidurdusteekond ja vähenevad võimalused ootamatu ohu vältimiseks, mis vähendab ka

                                                                                                 5
kaasliiklejate turvatunnet ja suurendab ohtu sattuda liiklusõnnetusse. Kõigest eelnevast johtuvalt
ja arvestades isiku süü suurust ei ole menetlusaluse isiku puhul otstarbekas ning põhjendatud
määrata uuesti karistuseks rahatrahv. Arvestades, et R.Seppelit ei ole liiklusalasete väärtegude eest
varasemalt karistatud raskema sanktsiooni liigiga s.o arestiga, on võimalik teda karistada
sanktsiooni alamäära lähedase arestiga s.o arestiga 5 päeva. Kuna R.Seppel oli menetleja poolt
VTMS § 44 lg 1 p 3 alusel kinnipeetud, tuleb KarS § 68 lg 2 aluse lugeda kinnipidamise aeg alates
22.06.2016 kell 17.10 karistusaja hulka.

Väärteoasja materjalidest ei ilmne selliseid erandlikke asjaolusid, mis võiksid tingida sõiduki
juhtimise õiguse äravõtmise kohaldamata jätmise. KarS § 50 lg 2 kohaselt ei või mootorsõiduki
juhtimise õigust ära võtta isikult, kes kasutab mootorsõidukit liikumispuude tõttu. Menetlusalune
isik ei kasuta mootorsõidukit liikumispuude tõttu. Menetlusalune isik on lõppsõnas öelnud, et ta
saab hakkama kui load ära võetakse, kuid on oma ütlustes avaldanud, et tal on töö tegemiseks
juhtimisõigust vaja. Kohus on seisukohal, et juhtimisõiguse võimalik vajalikkus eeltoodud
põhjendustel oli menetlusalusele isikule teada ka varem. Ometigi ei takistanud see teadmine
menetlusalusel isikul menetlusesemeks oleva väärteo toimepanemist. Menetlusalune isik asus
teadlikult kiirust ületama.
Riigikohus on lahendis 3-1-1-122-13 märkinud, et lisakaristust nagu põhikaristustki tuleb mõista
KarS § 56 alusel ja see peab vastama karistuse eesmärkidele. See tähendab, et karistamise aluseks
on isiku süü, arvestades karistust kergendavaid ning raskendavaid asjaolusid, võimalust mõjutada
süüdlast edaspidi süütegude toimepanemisest hoiduma ning õiguskorra kaitsmise huve.
Lisakaristuse mõistmisel tuleb arvestada selle kahetise iseloomuga: lisakaristus ei täida mitte ainult
süüd heastavat, vaid ka ühiskonna turvalisust tagavat ülesannet. Seega aktualiseerub lisakaristuse
kohaldamine juhtudel, mil põhikaristus ei ole eripreventiivse eesmärgi saavutamiseks piisav ja
süüdlane võib olla ühiskonnale jätkuvalt ohtlik. Lisakaristuse seisukohalt olulistel
eripreventiivsetel kaalutlustel tuleb arvestada, kui rängalt juhtimisõiguse äravõtmine iseenesest ja
karistuse aeg isikule mõjub (võttes seejuures arvesse, kas tegemist oli harjumus- või
juhusesüüteoga). Ehkki ka lisakaristuse kohaldamisel tuleb vaieldamatult arvestada
üldpreventiivsete kaalutlustega, ei tohi need anda põhjust kohaldada juhtimisõiguse äravõtmist üle
piiri, mis on kindlaks määratud süü suuruse ja eripreventiivsete vajadustega.
Iseenesest ei ole ka esmakordse rikkumise toime pannud isiku puhul välistatud temalt sõiduki
juhtimisõiguse äravõtmine. Võttes arvesse, et sõiduki juhtimisõiguse äravõtmise esmane eesmärk
on tagada, et isik ei saaks enam samalaadseid rikkumisi toime panna, tuleb kohtul lisakaristuse
mõistmisel näidata, millistele asjaoludele tuginevalt ta sellise ohu olemasolu tuvastatuks loeb.
Üksnes abstraktne võimalus, et isik asub taas mootorsõidukiga kiirust ületama, ei ole lisakaristuse
kohaldamiseks piisav. Korduvalt rikkumise toime pannud isiku puhul nagu R.Seppel on ohu
olemasolu tuletatav juba korduvuse faktist, mis muudab uute samalaadsete rikkumiste võimaluse
tavapärasest suuremaks.

Sõiduki juhtimisõiguse äravõtmise eesmärk on tagada, et isik ei saaks enam samalaadseid
rikkumisi toime panna. Kohus hindab Raido Seppeli süüd keskmisest suuremaks. Käesoleval juhul
on Raido Seppel oma käitumisega - pannes 15 kuu jooksul toime kolm samalaadset väärtegu –
näidanud üles äärmist lugupidamatust kehtivate liiklusreeglite vastu ning kaasliiklejate suhtes.
Vähem tähtsust ei oma asjaolu, et viimane väärtegu on läinud raskemaks ning kvalifitseeritud juba
LS § 227 lg 4 järgi.
LS § 227 lg 5 p 3 näeb ette, et kohus või kohtuväline menetleja võib kohaldada lisakaristusena
sõiduki juhtimisõiguse äravõtmist sama paragrahvi lõikes 4 sätestatud süüteo eest 6-12 kuuni.
Väärteoasja materjalidest ei ilmne selliseid erandlikke asjaolusid, mis võiksid tingida juhtimise
õiguse äravõtmise kohaldamata jätmise. Menetlusalune isik Raido Seppel ei kasuta mootorsõidukit
liikumispuude tõttu. Arvestades kõike eeltoodut ning karistuse üld- ja eripreventiivseid eesmärke

                                                                                                6
(hoida Raido Seppelit edaspidi väärtegusid toime panemast), samuti arvestades R.Seppeli süü
suurust (korduvust ja ükskõikset suhtumist võimalikku kiiruse ületamise määra), süü
puhtsüdamlikku kahetsust ning väärteo toimepanemise subjektiivseid asjaolusid (möödasõidul
ületati kiirust määras, mis seadis ohtu ka nende liiklejate elu, kellest R.Seppel sooritas
möödasõitu), peab kohus aga võimalikuks piirduda lisakaristusega sanktsiooni alammääras, s.o
juhtimisõiguse äravõtmisega kuueks kuuks. Kohus leiab, et lisaks alammäära lähedasele
põhikaristusele võib R.Seppelile kohaldada ka lisakaristust selle alammääras.


Liina Pohlak
Kohtunik




                                                                                      7

                           KOHTUOTSUS
                                  EESTI VABARIIGI NIMEL


Kohus                               Harju Maakohus

Kohtukoosseis                       Kohtunik Külli Puusep

Otsuse tegemise aeg ja koht         7. aprillil 2016, Tallinn, Tartu mnt kohtumaja

Tsiviilasja number                  2-16-1388

Tsiviilasi                          XXX hagi XXX vastu elatise muutmiseks

Tsiviilasja hind                    1935 eurot

Menetlusosalised     ja    nende Hageja XXX(isikukood XXX, elukoht XXX)
esindajad                           Hageja seaduslik esindaja XXXisikukood XXX, elukoht
                                    XXX, e-post: XXX)
                                    Kostja XXX(isikukood XXX, elukoht XXX, e-post: XXX)
Kohtuistungi aeg                    28. märts 2016

Kohtuistungil osalesid              Hageja seaduslik esindaja XXX
                                    Kostja XXX


RESOLUTSIOON
  1. Jätta hagi rahuldamata.
   2. Toimetada otsus kätte menetlusosalistele.
   3. Jätta menetluskulud hageja kanda.
Edasikaebamise kord

Harju Maakohus ei anna luba otsuse edasikaebamiseks (tsiviilkohtumenetluse seadustiku (TsMS)
§ 442 lg 10). Ringkonnakohus menetleb apellatsioonkaebust üksnes juhul, kui maakohtu otsuse
tegemisel on selgelt ebaõigesti kohaldatud materiaalõiguse normi või on selgelt rikutud
menetlusõiguse normi või on selgelt ebaõigesti hinnatud tõendeid ja see võis oluliselt mõjutada
lahendit. Apellatsioonkaebus tuleb esitada Tallinna Ringkonnakohtule 30 päeva jooksul alates
otsuse kättetoimetamisest, kuid mitte hiljem kui viie kuu möödumisel esimese astme kohtu otsuse
avalikuld teatavakstegemisest. Apellatsioonkaebus võidakse lahendada kirjalikus menetluses, kui
kaebuses ei taotleta selle lahendamist istungil.

Selgitus menetlusabi taotlejale

Kui menetlusosaline taotleb menetlusabi kohtule esitatava kaebuse või taotluse koostamiseks
peab menetlusabi taotleja tegema seaduses sätestatud tähtaja järgimiseks tähtaja kestel ka
                                                                                            2-16-1388

menetlustoimingu, mille tegemiseks ta menetlusabi taotleb, eelkõige esitama kaebuse. Kaebuse
põhjendamiseks või riigilõivu tasumiseks või kaebuses esineva sellise puuduse kõrvaldamiseks,
mis on seotud menetlusabi taotlemisega, annab kohus mõistliku tähtaja pärast menetlusabi
andmise taotluse lahendamist, kui nimetatud taotlus ei olnud esitatud põhjendamatult või tähtaja
pikendamise eesmärgil. See ei välista menetlustähtaja ennistamist.

Hageja nõuded ja põhjendused

Hageja esitas 27. jaanuaril 2016 hagiavalduse XXXvastu Harju Maakohtu 3. märtsi 2015. a
otsusega väljamõistetud elatise suurendamiseks. Hagiavalduse kohaselt on hageja seadusliku
esindaja XXXa ja XXXühine laps XXXsündinud 15. mail 2001. Harju Maakohus on 3. märtsi
2015. a tagaseljaotsusega tsiviilasjas nr 2-15-1829 muutnud Harju Maakohtu 12. juuli 2007
kohtuotsusega kostjalt välja mõistetud elatise suurust ning mõistnud kostjalt hageja kasuks välja
igakuise elatise 195 eurot alates 4. veebruarist 2015 kuni XXXtäisealiseks saamiseni, s.o 15.
septembrini 2019. Hageja nõuab 27. jaanuaril 2016 esitatud hagis elatist miinimumsummas
muutuva suurusena, arvestades elatise miinimummäära muutumist.

28. märtsi 2016 kohtuistungil jäi hageja esitatud hagi juurde ja leidis, et kompromissivõimalusi
ei ole. Hageja leidis, et tõendamata on kostja väited selle kohta, et kohtutäitur on elatise täitmise
nõude pööranud kostja arvelduskontole. Hageja esitas kohtutäituri õiendi elatise võlgnevuse
kohta. Hageja ei nõustunud kostja pakutud elatise suurusega, kuna elatise võlg on juba ca
14 000 eurot.

Kostja vastuväited

Kostja esitas 8. veebruaril kohtule oma kahe teise alaealise lapse sünnitunnistused. 3. märtsi
vastuses leidis kostja, et maksab elatist nii palju, kui saab.

28. märtsi 2016 istungil leidis kostja, et tasub elatist nii palju, kui suudab. Hetkel ei saa ta elatist
üldse maksta, kuna kohtutäitur võtab talt nagunii kõik summad maha, sest varasem elatise otsus
on täitmisel kohtutäituri juures. Kostja selgituse kohaselt on tal veel kaks last, tal on uus pere
ning kostja elab lastega koos. Kostja töötasu on 605 eurot kuus. Arvestades seda, et kostjal on
kolm last, ei ole tal võimalik hagejale nii palju elatist maksta. Kostja tugineb vastuväites sellele,
et tal on kohustused ka kahe teise poja ees. Arvestades kostja töötasu suurust, võib see ehk olla
aluseks elatise vähendamiseks alla miinimummäära. Kostja kinnitusel on ta võimeline tasuma
hagejale elatist 100 eurot kuus. Elatise võlgnevuse tasumiseks ta võimeline ei ole ning leiab, et
olukord on väljapääsmatu.

Kohtuotsuse põhjendused

Kohus, tutvunud toimiku kõigi materjalidega, on seisukohal, et hagi tuleb jätta rahuldamata.

Käesoleva asja hind on 1935 eurot. Kohus leiab, et asja võib lahendada lihtmenetluses TsMS
§ 405 lg 1 alusel. TsMS § 405 lg 1 järgi menetleb kohus hagi oma õiglase äranägemise kohaselt
lihtsustatud korras, järgides üksnes käesolevas seadustikus sätestatud üldisi
menetluspõhimõtteid, kui tegemist on varalise nõudega hagiga ning hagihind ei ületa summat,
mis arvestatuna põhinõudelt vastab 2 000 eurole ja koos kõrvalnõuetega 4 000 eurole.

TsMS § 5 lg 1 kohaselt hagi menetletakse poolte esitatud asjaolude ja taotluste alusel, lähtudes
nõudest.


                                                                                                   2(4)
                                                                                       2-16-1388

Perekonnaseaduse (PKS) §-dest 96 ja 97 tuleneb, et alaealine laps on õigustatud saama oma
vanematelt ülalpidamist, mida PKS § 100 lg 1 ja 4 kohaselt antakse üldjuhul raha perioodilise
maksmisega (elatis) iga kalendrikuu eest ette. PKS § 101 lg 1 tulenevalt ei või igakuine elatis
ühele lapsele olla väiksem kui pool Vabariigi Valitsuse kehtestatud kuupalga alammäära.
Vabariigi Valitsuse 18. detsembri 2015. a määruse nr 139 järgi on 1. jaanuarist 2016 töötasu
alammäär 430 eurot kuus, millest 1/2 on 215 eurot

Kohus loeb esitatud dokumentaalsete tõenditega tõendatuks, et XXXon XXXisa. Hageja
seadusliku esindaja XXXa ja kostja XXXühine laps XXXon sündinud 15. mail 2001 (tl 4).
Hageja palub suurendada kostjalt Harju Maakohtu 3. märtsi 2015 otsusega väljamõistetud
elatist ning mõista elatis välja miinimummääras. Kohus loeb tõendatuks ka selle, et kostjal on
veel kaks alaealist last, 22. oktoobril 2001 sündinud Vladislav Grigorjev (t lk 14) ja 27. märtsil
2008 sündinud Kirill Grigorjev (t lk 15).

Kostja märgib, et ei suuda tasuda elatist nõutud suuruses. Arvestades kostja sissetulekut ja kahe
teise lapse ülalpidamiskohustust on reaalne tasuda elatist 100 eurot kuus.

Hageja leidis, et tal on õigus elatisele miinimumsummas ning kostja poolt esile toodud asjaolud
ei anna alust elatise suurendamata jätmiseks.

Kohtu arvates tuleb elatise väljamõistmisel lähtuda eelkõige lapse põhjendatud vajadusest
tagamaks lapse arenguks piisavad vahendid. Hageja nõue on esitatud seadusega ettenähtud
elatise suuruse alammääras. Kohus on seisukohal, et sellises määras elatise väljamõistmine
tagab alaealise ülalpidamise sellisel määral, mis võimaldab tal normaalselt kasvada ja areneda.
Riigikohus on selgitanud, et tulenevalt PKS § 101 lg-s 1 sätestatud elatise miinimumsuurusest,
tuleb eeldada, et lapse ülalpidamiseks kulub kummagi vanema ülalpidamiskohustust arvestades
kahekordne elatise miinimummäär (vt nt Riigikohtu 28. oktoobri 2015. a otsus tsiviilasjas nr 3-
2-1-124-15, p 17) ja selles ulatuses ei tule lapse vajaduste rahuldamise kulusid tõendada
(vt nt Riigikohtu 29. aprilli 2015. a otsus tsiviilasjas nr 3-2-1-21-15, p 14).

Vanem on hoolimata oma halvast varalisest seisundist üldjuhul kohustatud andma lapsele
ülalpidamist seaduses sätestatud miinimummääras. PKS § 102 lg 1 sätestab, et isik vabaneb
ülalpidamiskohustusest selles ulatuses, milles ta ei ole tema muid kohustusi ja varalist seisundit
arvestades võimeline andma teisele isikule ülalpidamist, kahjustamata enese tavalist
ülalpidamist. PKS § 102 lg 2 kohaselt ei vabane vanemad sama paragrahvi esimeses lõikes
nimetatud alaealise lapse ülalpidamise kohustusest. Kui vanem on PKS § 102 lg-s 1 nimetatud
olukorras, peab ta kasutama tema käsutada olevaid vahendeid enda ja lapse ülalpidamiseks
ühetaoliselt. Lapsele elatise väljamõistmiseks alla PKS § 101 lg-s 1 sätestatud alammäära tuleb
tuvastada, et selleks on PKS § 102 lg 2 kolmanda lause järgi mõjuv põhjus. Mõjuvaks
põhjuseks võib PKS § 102 lg 2 neljanda lause järgi olla muu hulgas vanema töövõimetus või
olukord, kus vanemal on teine laps, kes elatise väljamõistmisel osutuks varaliselt vähem
kindlustatuks kui elatist saav laps.

Praeguses asjas on kostja tuginenud sellele, et tal on veel kaks last – Vladislav Grigorjev ja
Kirill Grigorjev. Ka on kostja esitanud tõendi oma töötasu suuruse kohta, millest nähtub, et
kostja töötasu on kuus 605 eurot 50 senti (tl 28). Kohus leiab, et kostja esitatud tõenditega on
tõendatud, et tal on veel kaks last ning tema sissetulekust ei piisa miinimummääras elatise
maksmiseks kolmele lapsele. Kohus võtab arvesse, et kuivõrd kostjal tuleb täita oma kohustusi
võrdselt oma kolme lapse ees ning ka temal tuleb tagada enda ülalpidamine, ei piisa tema
sissetulekust igale lapsele vähemalt miinimumelatise tasumiseks. Kostja sissetulek on 605 eurot
50 senti, millest tuleb tal ülal pidada nii ennast kui oma kolme last, seega jääb igale
ülalpeetavale (sh kostja ise) igas kuus 151 eurot 37 senti. Ülalpidamist andma kohustatud
                                                                                             3(4)
                                                                                        2-16-1388

vanema osa arvestamisel lapsele elatise andmisel tuleb muu hulgas hinnata selle vanema
võimalusi sissetulekut saada, mitte aga vähendada tema osa selle tõttu, et tal ei ole sissetulekut
või et see on liiga väike (vt ka Riigikohtu 29. aprilli 2015. a otsus tsiviilasjas nr 3-2-1-21-15,
p 14; 16. jaanuari 2013. a otsus tsiviilasjas nr 3-2-1-160-12, p 17). Kohus leiab, et kostja töötasu
605 eurot 50 senti, on küll väiksem, kui Eesti 2015. aasta keskmine brutotöötasu, milleks oli
1065 eurot (http://www.stat.ee/277557), kuid siiski kõrgem, kui kehtiv miinimumpalk ning
kohtul ei ole põhjust kahelda selles, et Ferrmix Construction OÜ-s komplekteerijana töötav
kostja teenib oma valdkonna keskmist töötasu.

Täiendavalt arvestab kohus sellega, et hageja seaduslik esindaja saab riiklikku lastetoetust 50
eurot kuus, mida kohus arvestab ülalpidamiskohustuse täitmisel selliselt, et 25 eurot sellest
katab kostja ülalpidamiskohustuse. Kuivõrd miinimumelatis, mida hageja esitatud hagis
taotleb, on 215 eurot, millest kohus arvestab maha 25 eurot, on elatise suurus, mida hagejal on
õigus saada 190 eurot.

Tulenevalt eeltoodust leiab kohus, et XXXhagi elatise suurendamiseks tuleb jätta rahuldamata.

Kohtu hinnangul ei ole asjakohane hageja väide selle kohta, et tõendatud ei ole kohtutäituri
poolt sissenõude pööramine kostja arvelduskontole. Hageja on ise esitanud õiendi kostja kui
täitemenetluse võlgniku täiteasjade (elatise) kohta (tl 29). Täitemenetluse seadustiku § 8
kohaselt on kohtutäitur kohustatud viivitamata tarvitusele võtma kõik seadusega lubatud
abinõud täitedokumendi täitmiseks, koguma täitemenetluseks vajalikku teavet ning selgitama
täitemenetluse osalistele nende õigusi ja kohustusi. Rahaliste nõuete täitmisel on võlgniku
kontole sissenõude pööramine tavaliselt kõige esmane nõude täitmise viis.

Kõik kohtuotsuses käsitlemata menetlusosaliste väited ja esitatud tõendid hagiavalduse
läbivaatamisel kohtu arvates tähtsust ei oma ja seetõttu kohus neid lahendis ei käsitle.

Menetluskulude jaotus

Menetluskulud tuleb TsMS § 162 lg 1 alusel jätta hageja kanda. Toimiku materjalide põhjal on
alust arvata, et kostjal ei saa hüvitatavaid menetluskulusid olla ning kostja ei ole ka taotlenud
menetluskulude kindlaksmääramist. Seetõttu puudub kohtul vajadus menetluskulude
kindlaksmääramiseks.

Tulenevalt TsMS § 178 lg-st 1 saab menetluskulude jaotust vaidlustada üksnes selle
kohtulahendi peale edasi kaevates, millega menetluskulude jaotus kindlaks määrati.
Hüvitatavate menetluskulude suurust saab vaidlustada selle kohtulahendi peale edasi kaevates,
millega menetluskulude rahaline suurus kindlaks määrati.


/allkirjastatud digitaalselt/
Külli Puusep
kohtunik




                                                                                               4(4)

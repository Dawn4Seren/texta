                                 TARTU HALDUSKOHUS
                                    Tartu kohtumaja
                             KOHTUOTSUS
                                 EESTI VABARIIGI NIMEL

Kohtuasja number                3-16-268
Otsuse kuupäev                  14. november 2016
Kohtunik                        Roby Koik
Kohtuasi                        Remo Ainsare kaebus Tartu Vangla vastu mittevaralise kahju
                                hüvitamise      nõudes     seoses  26.06.2015–01.11.2015
                                juuksuriteenuse mitteosutamisega
Asja läbivaatamise vorm         Kirjalik menetlus
Menetlusosalised                Kaebaja – Remo Ainsar
                                Vastustaja – Tartu Vangla, esindaja Maarja-Liisa Raide
Resolutsioon                    1. Jätta Remo Ainsare kaebus haldusasjas nr 3-16-268
                                   rahuldamata.
                                2. Poolte menetluskulud jätta nende endi kanda.
                                3. Kaebuse esitamisel tasumisele kuulunud riigilõiv jätta
                                   Eesti Vabariigi kanda.
Edasikaebamise kord             Kohtuotsuse peale võib esitada apellatsioonkaebuse Tartu
                                Ringkonnakohtule 30 päeva jooksul kohtuotsuse avalikult
                                teatavakstegemisest arvates. Apellatsioonkaebuse esitamise
                                viimane päev on 14. detsember 2016. a. Apellatsioonkaebus
                                võidakse lahendada kirjalikus menetluses, kui kaebuses ei
                                taotleta selle lahendamist istungil.

Asjaolud ja menetluse käik

1. R. Ainsar esitas 02.11.2015. a Tartu Vanglale taotluse mittevaralise kahju hüvitamiseks
summas 50 eurot, kuna ta ei saanud 26.06.2015 –01.11.2015. a kasutada juuksuriteenust. R.
Ainsar märkis, et tundis end alavääristatult ning viitas Õiguskantsleri 16.07.2012. a soovitusele
nr7-4/120512/1203375, mille kohaselt seab enam kui 2,5 kuu pikkune juuksuriteenuse
osutamise ooteaeg kahtluse alla inimväärsete elutingimuste miinimumnõuete tagamise vanglas.

2. Tartu Vangla jättis 18.12.2015. a otsusega nr 1-13/300-2 R. Ainsare taotluse rahuldamata.
Vangla tunnistas, et kuigi üldjuhul pakutakse kinnipeetavatele juuksuriteenust iga kahe kuu
tagant, võis juuksuriteenuse osutamine 2015. a suvel olla tavapärasest aeglasem. Samas oli
vangla seisukohal, et hoolimata sellest, kas R. Ainsarele juuste lõikamiseks võimalust pakuti
või mitte, ei saanud ainuüksi tavapärasest natuke üle 2 kuu pikemjuukselõikuste vahe
põhjustada R. Ainsarele inimväärikust alandavaid kannatusi. Juuksuriteenuse osutamise
eesmärk vanglas on eelkõige hügieeni tagamine, mitte esteetilise välimuse saamine. R. Ainsar
ei ole kordagi väitnud, et ta oleks end räpasena tundnud. Kui ta tõepoolest end ebamugavalt
tundis, oli tal võimalik nõuda vanglalt juuksuriteenuse osutamist.

3. R. Ainsar esitas 10.01.2016. a Tartu Halduskohtule kaebuse Tartu Vangla vastu.

4. 04.02.2016. a määrusega eraldas Tartu Halduskohus Remo Ainsare liitkaebusena esitatud
nõuded iseseisvateks menetlusteks. R. Ainsare kaebust Tartu Vangla vastu kahju hüvitamise
nõudes seoses juuksuriteenuse mitteosutamisega menetleb kohus käesoleva haldusasjana nr 3-
16-268.

5. Kaebuses taotleb R. Ainsar mittevaralise kahju hüvitamist summas 50 eurot Tartu Vanglalt
juuksuriteenuse mitteosutamise eest ajavahemikul 26.06.2015–01.11.2015. a. Koos kaebusega
on R. Ainsar taotlenud riigilõivu tasumisest vabastamist maksejõuetuse tõttu. R. Ainsar palub
endale määrata riigi poolt esindaja.

6. Tartu Halduskohus vabastas R. Ainsare 02.03.2016 määruse resolutsiooni p-ga 1 riigilõivu
tasumisest kaebuse esitamisel. Sama määruse resolutsiooni p-ga 2 jättis halduskohus
rahuldamata R. Ainsare taotluse riigi õigusabi saamiseks ning resolutsiooni p-ga 3 võttis
halduskohus R. Ainsare kaebuse mittevaralise kahju hüvitamise nõudes menetlusse.

7. Tartu Vangla esitas 22.03.2016. a vastuse kaebusele.

Kaebaja seisukohad

8. Kaebaja oli tavapärasest pikemate juustega. Kaebaja kurdab hügieeni puudumist. Ta ei
saanud juuksuriteenust enam kui 4 kuu vältel. See tekitas inimväärikust alandava tunde (tl 7).
Kambris ei olnud võimalik juukseid pesta, kuna kaebajal ei olnud isiklike asjade keelu tõttu
novembri keskpaigani kambris šampooni ega palsamit. Neid sai kasutada 1 kord nädalas, aga
kui juuksed on pikad, ei ole see piisav.

9. Kaebajal ei olnud võimalik ka kahju tekkimist ära hoida, vangla käskis tal oma järjekorda
oodata.

Vastustaja vastuväited

10. Tartu Vangla jääb kahju hüvitamise taotluse rahuldamata jätmise otsuse juurde ning esitab
täiendavad põhjendused (tl 109). Vastustaja hinnangul on kaebaja põhjendus otsitud. Kaebaja
ei märkinud kordagi, et ta oleks end lõikamata juuste tõttu tundnud räpaselt. Alles pärast kahju
hüvitamise taotluse rahuldamata jätmist, avaldas kaebaja, et tema alavääristatuse tunne
seisneski hügieeni puudumises.

11. Kaebajal oli võimalik käia duši all üks kord nädalas ning kasutada sel ajal ka šampooni ja
palsamit. Vastustaja hinnangul oli üks kord nädalas duši all käimine juuste hügieeni tagamiseks
piisav. Kuivõrd kaebajal on poisipea, oli tal soovi korral võimalus hooldada oma juukseid ka
kambris, kasutades selleks külma vett ja seepi.

12. Kaebajal oli võimalik nõuda vanglalt juuksuriteenuse osutamist, kuid kaebaja ootas ning
pöördus vangla poole kohe kahju hüvitamise taotlusega.

Kohtu seisukoht
13. Halduskohus, hinnates asjas kogutud tõendeid vastastikuses seoses ja kogumis on
seisukohal, et kaebus tuleb jätta rahuldamata.

14. Kohus saab vaidluse lahendamisel tugineda järgmistele poolte poolt esitatud tõenditele ja
asjaoludele.

15. Tartu Vanglas 03.11.2015. a registreeritud kahju hüvitamise taotlusest (tl 110), nähtub et
kaebaja soovis mittevaralise kahju hüvitamist seoses alavääristamisega.

16. Tartu Vangla ei ole 18.12.2015. a pidanud kaebaja nõuet põhjendatuks (tl 10). Samas
mööndakse, et suve lõpus võis juuksuriteenuse osutamine olla tavapäraselt harvem.

17. Kaebajalt laekus 11.01.2016. a kohtule liitkaebus (tl 1-9) seoses erinevate elukondlike
probleemidega vanglas, mis vajavad kohtulikku sekkumist. Liitkaebuse ühe episoodina (tl 7)
on kaebaja tõstatanud juuksuriteenuse mitteosutamisega mittevaralise kahju tekitamise, mis
vajab hüvitamist. Kaebaja rõhutab, et tegemist oli korduva rikkumisega ja toob nõude
põhjendusena välja juuste rasvasusest ja ebameeldivast lõhnast tingitud kannatused.

18. Tartu Vangla vastusest (tl 109) järeldab kohus, et vastustaja faktiliste asjaolude üle seoses
teenuse osutamise viibimisega ei vaidle. Vastustaja väidab küll, et kaebaja ei registreerinud
ennast ise juuksurile. Samas ei ole vastustaja väide tõendatud, kuna kahju hüvitamise
rahuldamata jätmise otsuse kohaselt (tl 10p) vangla vastavaid andmeid ei kogu.

19. Pooled ei vaidle õiguslike asjaolude üle, millest kaebajale tuleneb subjektiivne õigus
juuksuriteenusele.

20. Kohus nõustub poolte viidatud Õiguskantsleri seisukohas tooduga, et meessoost isik võiks
juuksuriteenust kasutada iga 2 kuu tagant.

21. Seega saab asjas kogutud tõenditega lugeda tõendatuks, et kaebajast kinnipeetaval oli
võimalik juuksuriteenust kasutada 26.06.2015. a ja järgmisel korral 02.11.2015. a. Faktiline
olukord on teenuse perioodilisusega vaidlusalusel perioodil vastuolus Õiguskantsleri
soovitusega.

22. See ei tähenda aga automaatselt seda, et kaebus kuuluks rahuldamisele, kuna kaebaja on
Õiguskantsleri seisukohale viidanud osaliselt. Nimelt on soovituses osundatud et, kui
kinnipeetavale on tagatud piisavad võimalused isikliku hügieeni eest hoolitsemiseks, ei ole
vajadus juuksuriteenust kasutada nii pakiline.

23. Kohus on asjas kogutud tõendite alusel seisukohal, et vastustaja on kaebajale taganud
piisavad võimalused isikliku hügieeni eest hoolitsemiseks.

24. Nimetatu nähtub sellest, et kaebaja on menetlusdokumentides tunnistanud, et temale oli
kehtestatud isiklike asjade keeld kambris, mille tõttu ei olnud tal kambris šampooni ja palsamit.

25. Kaebaja tunnistusest saab kohus teha järelduse, et kaebaja oli ise ennast õigusvastase
käitumisega pannud olukorda, kus tal ei olnud kambris šampooni ja palsamit. Kaebaja ei väida
menetlusdokumentides, et isiklike asjade keeld oleks pärast kehtestamist tunnistatud
õigusvastaseks. Seetõttu loeb kohus tõendatuks, et šampooni ja palsamit ei saanud kaebaja
kambris kasutada tema enda süül.
26. Kaebaja ei ole väitnud, et nimetatud hügieenivahendite olemasolul, esinenuks tal probleeme
pea pesemisel kambris lisaks dušikordadele, mil ta sai oma juuste ja soengu eest hoolitseda
soovitud moel ja vahenditega.

27. Halduskohtule ei ole äratuntav, miks täiskasvanud mees ei saanud vajadusel kambris pead
pesta seebiga, kui ta pidas vajalikus seda teha lisaks korrapärastele duši kasutamise
võimalustele.

28. Neil asjaoludel loeb kohus tõendatuks, et kaebajale oli vaidlusalusel perioodil tagatud
piisavad võimalused isikliku hügieeni eest hoolitsemiseks, mille tõttu ei ole asjas kogutud
tõenditega tõendatud vastustaja süü kaebajale inimväärsete elutingimuste miinimumnõuete
tagamata jätmisel vanglas.

29. Kaebaja viitab ka teenuse osutamata jätmise süstemaatilisusele 2015. aastal. Kohus on
seisukohal, et nimetatu ei ole tõendatud. Kohtute infosüsteemist kättesaadavast Tartu
Ringkonnakohtu 13.oktoobri 2016. a kohtuasja nr 3-15-2278 otsusest nähtub, et kaebaja oli
selles asjas esitanud sedavõrd trafaretse kaebuse, et apellatsioonikohus pidi ise arutlema kolme
võimaliku variandi üle, kuidas kaebaja õiguste riive võis vanglas enne 26.06.2015. a toimuda.
Vastustaja tegevuse õigusvastasust kohtud ei tuvastanud. Seega ei ole tõendatud ka kaebaja
väidetud süstemaatiline teenuse süüline ebaregulaarne osutamine 2015. aastal.

30. Neil asjaoludel jätab kohus kaebuse rahuldamata.

31. Kaebaja oli riigilõivu tasumisest vabastatud. Vastustaja menetluskulu hüvitamist ei taotle.
Seega jäävad poolte menetluskulud nende endi kanda. Kaebuse esitamisel tasumisele kuulunud
riigilõiv jääb riigi kanda.


/allkirjastatud digitaalselt/

Roby Koik
kohtunik

                         KOHTUMÄÄRUS
 Kohus                        Viru Maakohus

 Määruse tegemise aeg ja      02.12.2016, Rakvere kohtumaja
                              Videokohtuistungi toimumise aeg 17.11.2016
 koht
 Kohtuasja number             1-15-10568

 Kohtunik                     Tiit Kullerkupp

 Kohtuistungi sekretär        Merle Kaegas

 Tõlk                         Svetlana Tarasova

 Kohtuasi                     Viru Vangla materjalid Leonid Gorbini vangistusest
                              tingimisi enne tähtaega vabastamiseks

 Süüdimõistetu                Leonid Gorbin, isikukood 38107212233, viibimiskoht: Viru
                              Vangla; vabanemisjärgne elukoht: xxxx
                              Karistuse kandmise algus 01.03.2016 ja lõpp 01.03.2017


RESOLUTSIOON

Vabastada Leonid Gorbin temale Viru Maakohtu 18.01.2016 otsusega mõistetud
karistuse kandmisest tingimisi enne tähtaega koos tema allutamisega käitumiskontrolli
nõuetele.

Vastavalt KarS § 76 lg 5, § 78 p 2 määrata Leonid Gorbinile katseaeg alates käesoleva
kohtumääruse jõustumisest kuni määratud karistusaja lõpuni, s.o 01.03.2017 ning
katseajaks allutada Leonid Gorbin kriminaalhooldaja käitumiskontrollile.

Kohustada Leonid Gorbinit katseajal järgima karistusseadustiku § 75 lg-s 1 sätestatud
järgmisi kontrollnõudeid:
 elama kohtu poolt määratud alalises elukohas, aadressil xxxx;
 ilmuma kriminaalhooldaja määratud ajavahemike järel kriminaalhooldusosakonda
  registreerimisele;
 alluma kriminaalhooldaja kontrollile oma elukohas ning esitama talle andmeid oma
  kohustuste täitmise ja elatusvahendite kohta;
 saama kriminaalhooldusametnikult eelneva loa elukohast lahkumiseks kauemaks kui
  viieteistkümneks päevaks;
 saama kriminaalhooldusametnikult eelneva loa elu või töökoha vahetamiseks;


                                                                                       1
 saama kriminaalhooldusametnikult eelneva loa Eesti territooriumilt lahkumiseks ja
  väljaspool Eesti territooriumi viibimiseks.

Kohustada Leonid Gorbinit katseajal järgima KarS § 75 lg 2 p-des 2, 21, 4, 7, 8 sätestatud
järgmisi lisakohustusi:
    mitte tarvitama alkoholi;
    mitte omama või tarvitama narkootilisi või psühhotroopseid aineid;
    asuma tööle või võtma end Töötukassas arvele 1 nädala jooksul vabanemisest
     alates;
    mitte viibima paikades, kus tarvitatakse alkoholi ja narkootikume ning mitte
     suhtlema kriminaalkorras karistatud isikutega kriminaalhooldajalt luba
     taotlemata;
    osalema kriminaalhooldaja äranägemisel sotsiaalprogrammis.

Määrata Leonid Gorbin kriminaalhooldusele Viru Vangla kriminaalhooldusosakonna
juhataja määratud kriminaalhooldusametniku järelevalve alla.

Vabastada Leonid Gorbin tingimisi alates käesoleva kohtumääruse jõustumisest.

Kohtumääruse peale on õigus esitada Viru Maakohtule määruskaebus 15 päeva jooksul,
alates päevast, mil isik sai vaidlustatavast kohtumäärusest teada või pidi teada saama.

Kohtumääruse väljatrükk saata Viru Vanglale, Leonid Gorbinile ja prokurörile.

Asjaolud

Viru Vangla esitas 02.11.2016 Viru Maakohtule materjalid kinnipeetava Leonid Gorbini
vangistusest tingimisi enne tähtaega vabastamiseks.

Viru Maakohtu 18.01.2016 otsusega tunnistati Leonid Gorbin süüdi KarS § 184 lg 1 järgi ning
karistuseks mõisteti 1 aasta 6 kuud vangistust. KrMS § 238 lg 2 alusel vähendati karistust ⅓
ehk 6 kuu võrra ning lõplikuks karistuseks oli 1 aasta vangistust. Karistuse kandmise alguseks
luges kohus karistuse kandmisele ilmumise aega, s.o 01.03.2016.

Kinnipeetavat on kriminaalkorras karistatud 7-l korral ning väärteokorras 7-l korral. Käesolevat
vanglakaristust kannab isik rahvatervisevastase kuriteo eest. Kuriteo toimepanemise
soodusteguriks on narkootikumide tarvitamine.

Kehtivad distsiplinaarkaristused isikul puuduvad.

Vabanemisjärgselt asuks kinnipeetav elama ema juurde aadressile xxxx. Tegemist on
kinnipeetava emale kuuluva 2-toalise korteriga. Korter on heas korras ja elamiskõlblik ning
kommunaalmaksete võlgnevusi ei ole.

Kuivõrd kinnipeetav on töövõimetuspensionär, siis tema sissetulekuks on olnud
töövõimetuspension. Töökohti on isikul olnud vähe ning töösuhted on olnud lühiajalised. Isik
on motiveeritud tööd leidma, kuid töövõimalused on piiratud tulenevalt tema 80 %
töövõimetusest. Samuti puudub isikul motivatsioon minna elukutset omandama.
Täitemenetlusregistri andmetel on isikul rahalisi nõudeid summas 1970 eurot.




                                                                                              2
Isiku lähivõrgustiku moodustavad ema ja õde, kellega suhted on lähedased ja toetavad. Isiku
ema ootab poega koju ning on valmis pojale pakkuma vabaduses moraalset tuge. Kinnipeetava
tutvusringkonda kuuluvad ka kriminaalse taustaga isikud.

Kinnipeetav tunnistab, et tal oli varasemalt narkootikumide sõltuvus (tarvitas valget hiinlast ja
heroiini). Isik sai metadoon-asendusravi, kuid seal käis ebaregulaarselt. Samuti on läbinud
narkovõõrutusravi, kuid isik hakkas uuesti narkootikume tarvitama. Kinnipeetava sõnul tal
käesoleval hetkel narkootikumide sõltuvust ei ole. Vanglas lõpetas isik metadooniravi
30.09.2016.

Leonid Gorbini sotsiaalsed oskused vastavad tema vanusele, kultuuritaustale ja elutingimustele.
Varasemalt esines olukordi, kus isik kasutas probleemide lahendamiseks vägivalda. Toime
pandud korduvad väär- ja kuriteod viitavad isiku riskivale ja hoolimatule elustiilile. Kuna isikut
on kriminaalkorras karistatud 7 korda, siis saab järeldada, et motivatsioon kuritegelikust
käitumisest loobuda on puudulik. Kinnipeetav kordab oma vigu, sest ei suuda otsuseid tehes
varasematest kogemustest õppust võtta. Isik kipub keskenduma lühiajalistele ja kiiretele
lahendustele, eirates pikemaajalisi probleeme. Kinnipeetav arvestab üksnes neid tagajärgi, mis
mõjutavad teda ennast ja teatud inimesi.

Kinnipeetava iseloomustusest nähtuvalt on isik ohtlik avalikkusele (risk ühiskonnas). Uue
kuriteo toimepanemise tõenäosus järgmise 2 aasta jooksul on 47 % ning uue vägivaldse kuriteo
toimepanemise tõenäosus järgmise 2 aasta jooksul on 30 %. Eeltoodust lähtuvalt toetab vangla
Leonid Gorbini ennetähtaegset vabastamist.

Vangla teeb ettepaneku määrata isikule katseaeg ja käitumiskontroll pikkusega kuni karistusaja
lõpuni, s.o kuni 01.03.2017. Lisaks teeb vangla ettepaneku kohustada isikut täitma KarS § 75
lg 2 p-des 2, 21, 4, 7, 8 sätestatud lisakohustusi.

Prokuratuuri seisukoht

Viru Maakohtule edastatud seisukohas avaldab prokurör, et ei soovi osa võtta kinnipeetava
tingimisi enne tähtaega vangistusest vabastamise küsimuse arutamisest. Prokurör nõustub
vangla koostatud kinnipeetava iseloomustuses toodud seisukohtadega ning ei seisa vastu
kinnipeetava tingimisi enne tähtaega vabastamisele.

Prokuratuur möönab, et isik Leonid Gorbin pani toime raske rahvatervisevastase kuriteo, kuid
arvab, et antud juhul üksnes kuritegude tehiolud ei välista tema ennetähtaegset vangistusest
vabastamist.

Positiivseks saab lugeda asjaolu, et isikul puuduvad kehtivad distsiplinaarkaristused. Eeltoodu
viitab sellele, et süüdimõistetu on teinud jõupingutusi õiguskuuleka elu suunas.
Vabanemisjärgselt oleks isiku stabiilseks sissetulekuks töövõimetuspension. Neil asjaoludel
leiab prokuratuur, et kinnipeetav omab motivatsiooni enda varasemat käitumist muuta ja
edaspidi elada seaduskuulekalt.

Antud juhul oleks vabastamise efektiivsus suurem karistuse kandmisest lõpuni vanglas, s.t
01.03.2017. Pealegi tuleb märkida seda, et isikul jääks ennetähtaegse vabastamise korral kuus
kuud katseaega ja see on isiku taasühiskonnastamise põhimõttest lähtudes oluliselt
distsiplineerivam kui näiteks see, kui isik vabaneks tähtaegselt pärast karistuse kandmist
tingimuste ja kontrollnõueteta.




                                                                                                3
Käitumiskontrolli aja jooksul saaks isikul jätkuvalt maandada uute kuritegude toimepanemise
riski. Uue kuriteo toimepanemise riske on võimalik vähendada süüdimõistetu
kriminaalhooldusele allutamisega ja käitumiskontrolli kohaldamisega, samuti lisakohustuste
panemisega, mis piirab oluliselt isiku liikumisvabadust ning elukvaliteeti. Prokurör nõustub
kinnipeetava iseloomustuses toodud arvamusega katseajaks kohustuste valiku ja katseaja
kestuse kohta. Ühtlasi teeb prokurör kohtule ettepaneku määrata katseaja ja käitumiskontrolli
pikkuseks kuus kuud.

Lähtudes eeltoodust toetab prokuratuur Leonid Gorbini vangistusest tingimisi ennetähtaegset
vabastamist süüdimõistetu taasühiskonnastamise huvides.

Maakohtu istung

17.11.2016 toimunud videokohtuistungil avaldas kinnipeetav, et soovib uuesti elama hakata
ning on nõus alluma kriminaalhooldaja käitumiskontrollile.

Maakohtu määruse põhjendused

Karistusseadustiku (KarS) § 76 lg 4 sätestab, et katseajaga tingimisi enne tähtaega vangistusest
vabastamise otsustamisel arvestab kohus kuriteo toimepanemise asjaolusid, süüdimõistetu
isikut, varasemat elukäiku ning käitumist karistuse kandmise ajal, samuti tema elutingimusi ja
neid tagajärgi, mida võib süüdimõistetule kaasa tuua tingimisi enne tähtaega karistusest
vabastamine.

Kohus, kuulanud ära süüdimõistetu ning tutvunud prokuröri seisukoha ja Viru Vangla poolt
esitatud materjaliga, leiab, et kinnipeetav kuulub vangistusest tingimisi ennetähtaega
vabastamisele. Kohtu hinnangul kaaluvad käesoleval juhul Leonid Gorbini ennetähtaegset
vabastamist toetavad asjaolud üle vabastamist mittetoetavaid asjaolusid.

Riigikohtu kriminaalkolleegiumi määruse nr 3-1-1-91-06 kohaselt on vangistusest
ennetähtaegse vabastamise oluliseks tingimuseks vangistatu õiguspärane käitumine. Kuivõrd
isikul puuduvad kehtivad distsiplinaarkaristused, siis saab teha järelduse, et isik on teinud
jõupingutusi õiguskuuleka elu suunas.

Positiivseks saab pidada asjaolu, et isiku suhted lähedastega on toetavad ja lähedased.
Muuhulgas lubas kinnipeetava ema pakkuda isikule vabaduses moraalset tuge.
Kriminaalhooldusametniku arvamusest nähtub, et kinnipeetav asuks elama ema juurde
aadressile xxxx. Järelikult on isikul olemas kindel vabanemisjärgne elukoht, mis on
kinnipeetava ennetähtaegse vabastamise vältimatuks eelduseks.

Kinnipeetaval puudub vabanemisjärgne garanteeritud töökoht, mis võib kohtu hinnangul
halvendada isiku toimetulekut vabaduses. Samas tuleb tõdeda, et isiku töövõimalusi vabaduses
võib piirata 80 % töövõimetus. Sellest hoolimata tagaks isikule stabiilse sissetuleku
töövõimetuspension.

Vangla hinnangul on uue kuriteo toimepanemise tõenäosus kahe aasta jooksul 47 % ning uue
vägivaldse kuriteo toimepanemise tõenäosus kahe aasta jooksul 30 %, mille puhul on tegemist
keskmiselt arvestatava riskiga. Vangla hinnangul soodustaks kuritegude toimepanemist
narkootikumide tarvitamine. Kohtu hinnangul oleks uue kuriteo toimepanemise riske võimalik
vähendada süüdimõistetu kriminaalhooldusele allutamisega, käitumiskontrolli kohaldamisega




                                                                                              4
ning lisakohustuste panemisega, mis piiraks oluliselt isiku liikumisvabadust ning elukvaliteeti.
Vangla ja prokuratuur toetavad samuti isiku vangistusest tingimisi enne tähtaega vabastamist.

Eeltoodust tulenevalt vabastab kohus Leonid Gorbini vangistusest tingimisi enne tähtaega koos
tema allutamisega kriminaalhooldusele.

Kohus lähtus määrust tehes eeltoodust ja juhindus KarS § 76; KrMS § 426, 432, 384, 387.



Kohtunik                             /digitaalselt allkirjastatud/              Tiit Kullerkupp




                                                                                              5

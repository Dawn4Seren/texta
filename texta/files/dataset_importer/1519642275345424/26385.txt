                            KOHTUOTSUS
                                   Eesti Vabariigi nimel

Kohus                             Tallinna Halduskohus

Kohtunik                          Daimar Liiv

Otsuse avalikult teatavaks 13. jaanuar 2016, Tallinn
tegemise aeg ja koht

Haldusasja number                 3-14-52883

Haldusasi                         A.E.u kaebus Tallinna Vangla 06.10.2014 käskkirja nr
                                  1272 ja Tallinna Vangla 10.11.2014 vaideotsuse nr 5-
                                  15/14/27418-2 tühistamiseks ja Tallinna Vangla toimingu
                                  – vaidlustatud käskkirja peatamise taotluse lahendamise
                                  vaideotsuses – õigusvastasuse tuvastamiseks.

Menetlusosalised                  Kaebuse esitaja – A.E.
                                  Vastustaja – Tallinna Vangla

Asja läbivaatamise viis           Kirjalik menetlus

RESOLUTSIOON
   1. Rahuldada kaebus osaliselt.
   2. Tuvastada Tallinna Vangla toimingu – Tallinna Vangla 06.10.2014 käskkirja nr.
      1272 peatamise taotluse lahendamisega viivitamise ja selle alles vaideotsusega
      lahendamise - õigusvastasus.
   3. Muus osas jätta kaebus rahuldamata.
   4. Jätta menetlusosaliste menetluskulud nende endi kanda.
   5. Sekretäril edastada kohtuotsus menetlusosalistele.

Edasikaebamise kord ja kohtu selgitused
Otsuse peale võib Tallinna Ringkonnakohtule esitada apellatsioonkaebuse 30 päeva
jooksul otsuse avalikult teatavakstegemisest arvates, s.o hiljemalt 12. veebruaril 2016.
Vastuseks esitatud apellatsioonkaebusele võib teine menetlusosaline esitada
vastuapellatsioonkaebuse 14 päeva jooksul apellatsioonkaebuse vastuapellatsioonkaebuse
esitajale kättetoimetamisest arvates või ülejäänud apellatsioonitähtaja jooksul, kui see on
pikem kui 14 päeva (HKMS § 184 lg 3). Kui apellant soovib asja arutamist kohtuistungil,
tuleb tal seda apellatsioonkaebuses märkida, vastasel korral eeldatakse, et ta on nõus asja
lahendamisega kirjalikus menetluses (HKMS § 182 lg 1 p 9).
Kui menetlusosaline soovib apellatsioonkaebuse esitamiseks saada menetlusabi, tuleb tal
Tallinna Ringkonnakohtule esitada vastavasisuline taotlus. Menetlusabi taotluse esitamine
ei peata menetlustähtaja kulgemist (HKMS § 116 lg 5) ning apellatsioonitähtaja
järgimiseks peab menetlusabi taotleja tegema tähtaja kestel ka menetlustoimingu, mille

                                               1
 tegemiseks ta menetlusabi taotleb, eelkõige esitama apellatsioonkaebuse (HKMS § 116 lg
 6).



ASJAOLUD JA MENETLUSE KÄIK
1. Tallinna Vangla inspektor-kontaktisik karistas A.E.ut 06.10.2014 käskkirjaga nr 1272
vangistusseaduse (VangS) § 67 p 1 rikkumise eest kartserisse paigutamisega 7 ööpäevaks. Kuna
kinnipeetav on toime pannud korduva režiimi rikkumise, siis piirati kinnipeetavale kartseri
karistuse kandmise ajal täielikult VangS §-de 22, 31-32, 34-38, 41, 43 ja 46 ning osaliselt § 48
(lubada soetada kauplusest kartseris lubatud esemeid) kohaldamist vangistuse eesmärkide
(kinnipeetava suunamine õiguskuulekale käitumisele) paremaks saavutamiseks.
2. A.E. esitas 06.10.2014 käskkirja peale 08.10.2014 vaide koos taotlusega vaidemenetluse
ajaks käskkirja täitmine peatada, mille Tallinna Vangla jättis 10.11.2014 vaideotsusega nr 5-
15-/14/27418-2 rahuldamata. Samas vaideotsuses jättis Tallinna Vangla rahuldamata ka A.E.u
taotluse Tallinna Vangla inspektor-kontaktisiku 06.10.2014 käskkirja nr 1272 täitmise
peatamiseks.
3. 24.11.2014 esitas A.E. Tallinna Halduskohtule kaebuse Tallinna Vangla 06.10.2014
käskkirja nr 1272 ja Tallinna Vangla 10.11.2014 vaideotsuse nr 5-15/14/27418-2 tühistamiseks
ja Tallinna Vangla toimingu – vaidlustatud käskkirja peatamise taotluse lahendamine
vaideotsuses – õigusvastasuse tuvastamiseks.
4. Tallinna Halduskohus võttis 29.01.2015 määrusega A.E.u kaebuse menetlusse. 10.11.2015
määrusega määras kohus asja lahendamise viisiks kirjaliku menetluse.
KAEBUSE ESITAJA NÕUDED JA PÕHJENDUSED
5. Kaebuse esitaja palub tühistada Tallinna Vangla 06.10.2014 käskkiri nr 1272 ja Tallinna
Vangla 10.11.2014 vaideotsus nr 5-15/14/27418-2 ja tuvastada Tallinna Vangla toimingu –
vaidlustatud käskkirja peatamise taotluse lahendamine vaideotsuses – õigusvastasus
alljärgnevatel põhjustel.
5.1. Kaebuse esitaja märgib, et 05.09.2014 ettekande nr 2142 kohaselt andis vanglaametnik
kaebajale korralduse panna käed selja taha, mitte aga panna käsi seljale. Kaebaja leiab, et sellele
korraldusele ta ka allus, sest kui panna käed külgedele vöö piirkonda, siis käed jäävadki selja
taha. Saatja nähes, et kaebaja käsi korralikult selja taha ei pannud, oleks saanud sellele kaebaja
tähelepanu juhtida. Kuna aga rohkem korraldusi ei antud, siis järelikult luges ametnik kaebaja
tegevuse vaikimisi korraldusele allumiseks. Seda kinnitab ka asjaolu, et julgeolekuosakonnast
tagasi tulles olid kaebajal käed samuti asetatud külgedele, kuid saatja ei teinud sellest
probleemi, kuigi tal oli kohustus kaebaja õigusvastasele tegevuse tähelepanu juhtida. Saatja
teavitas kaebajat ettekande kirjutamisest alles siis, kui kaebaja oli eluosakonda tagasi jõudnud
10 minuti möödumisel. Kaebaja hinnangul on tegemist pahatahtliku ettekandega.
5.2. Kaebaja viitab HMS § 55 lg 1 ja § 56 lg 2-3 ning märgib, et vaidlusaluse käskkirja
resolutsioon sisaldab eraldi täiendavate piirangute kohaldamist koos abstraktse põhjendusega,
kus puudub viide õiguslikule alusele. Käskkirjast ei nähtu, et oleks kaalutud täiendavate
piirangutekohaldamist (vt VangS § 651 lg 4) ning abstraktne põhjendus piirangute seadmiseks
ei ole piisav. Pealegi ei ole kaebajale selge, kuidas täiendavad piirangud aitavad paremini
saavutada vangistuse eesmärke. Seda näiteks VangS § 48 piiramise puhul.
5.3. Kaebaja leiab, et tema vaidemenetluses esitatud taotlust haldusakti täitmise peatamiseks on
tõlgendatud selliselt nagu oleks ta käskkirja täitmise peatamist taotlenud ka kohtumenetluse
ajaks. See on aga vale, sest taotlus on esitatud konkreetselt seotult vaidemenetlusega.


                                                2
Haldusakti täitmise peatamise taotlus on lahendatud blanketsete põhjendustega ja otsusest ei
selgu tegelikke kaalutlusi (HMS § 81 ja HMS § 4 lg 2). Samuti ei ole selge, miks menetleja on
leidnud, et käskkirja täitmise peatamine ei ole vajalik avalikust huvist lähtuvalt ning abstraktne
põhjendus, et distsiplinaarmenetluse käigu on tõendatud kaebaja õigusvastane käitumine, mis
tähendab, et faktilised asjaolud on selged, ei ole kaebajale piisav.
Täiesti arusaamatuks jääb kaebajale käskkirja täitmise peatamise taotluse lahendamine
vaideotsusega sisuliselt kuu aega peale taotluste esitamist. Selline tegevus ei ole kooskõlas
käskkirja täitmise peatamise menetluse põhimõtetega ja HMS § 82 p 6 toodud nõuetega, mis
sätestab, et haldusorgan lahendab haldusakti täitmise peatamise küsimusi vaide läbivaatamise
ettevalmistamise käigus. Kaebaja hinnangul taotluse lahendamine vaideotsusega samaaegselt
ei ole eesmärgipärane, sest tagajärgede vältimist vaidemenetluse ajal ei ole võimalik saavutada.
5.4. HMS § 10 lg 1 p 4 sätestab, et haldusorgani nimel tegutsev isik ei või haldusmenetlusest
osa võtta, kui ta on muul viisil isiklikult huvitatud asja lahendist või kui muud asjaolud tekitavad
kahtlust tema erapooletuses.
Kontaktisikut, kes viis läbi distsiplinaarmenetluse, tegi ettepaneku karistuse määramiseks ja
määras karistuse ning lõpuks menetles veel enda käskkirja peale esitatud vaiet ja käskkirja
kehtivuse peatamise taotlust on põhjendatud alus pidada eelpool viidatud sättes kirjeldatud
isikuks.
Kaebaja on seisukohal, et ilmselgelt puudub ametnikul, kes määrab distsiplinaarkaristuse, huvi
jätta välja andmata enda ettepaneku alusel karistuse käskkirja või vaidemenetluses koostada
vaideotsust, mis käskkirja kehtetuks tunnistaks. Lisaks leiab kaebaja, et vaidlusaluse käskkirja
andmisel ja nende kontrollimisel vaidemenetluses ei olnud halduse enesekontrolli teostavad
isikud lahutatud ja ei olnud välistatud isikute kokkulangemine. Sisuliselt otsustati
distsiplinaarkaristuse määramine juba distsiplinaarmenetluse protokollis ja karistuse
määramine käskkirjaga sama ametniku poolt oli lihtsalt vormistamise küsimus.
Distsiplinaarmenetlust, kus üks ametnik viib läbi distsiplinaarmenetluse ja määrab karistuse,
lisaks osaleb vaidemenetluses ja koostab vaideotsuse, ei saa pidada erapooletuks menetluseks
ning sellisena see ka ei näi.
5.5. Tuvastamisenõude esitamise osas toob kaebuse esitaja selle alusena välja preventiivse huvi.
5.6. Kaebuse esitaja toob välja, et vastustaja poolt viidatud Riigikohtu lahendid nr 3-3-1-44-12
ja 3-3-1-56-10 ei ole enam asjakohased, kuna õiguslik regulatsioon on vahepeal muutunud.
Nimelt tegi varasemalt kontaktisik, kes distsiplinaarasja menetles ettepaneku karistuse
määramiseks mitte endale ega teisele kontaktisikule, vaid üksuse juhile,.
Alates 18.03.2013 on karistuse määrajaks kontaktisik, kuid ametijuhendit selliselt muudetud
ei ole, et oleks välistatud distsiplinaarasja läbiviija ja otsustaja isiku kokkulangemine.
Käesoleval juhul langeski kokku asja menetlenud isik, asja otsustaja ja vaide menetleja isik.
5.7. Kaebaja leiab, et Kodukorra p-st 4.1 tuleneb kohustus liikumisel vangla territooriumil
hoida käsi selja taga, mitte aga selja peal (seljal) nagu järeldab vastustaja. Kodukorras on silmas
peetud seda, et kinnipeetava saatmisel oleks tema saatjale näha käte kämblaosad, et saaks
veenduda, et kinnipeetaval ei oleks käes midagi keelatut vms. Käte asetamisel vöö piirkonda
selliselt, et kämblad jäävad selja taha on see nõue täidetud.
5.8. Kaebaja leiab, et J. Solopovi ja R. Kalmuse tunnistused on ebausaldusväärsed – nende
sõnastus on praktiliselt sama, mis ei saa olla tõenäoline.
5.9. Riigikohus ei ole tunnistanud vastustaja poolt viidatud lahendis nr 3-3-1-41-11 VangS §
651 lg 4 põhiseadusega vastuolus olevaks ja kehtetuks. Seega leiab kaebaja, et vastustajal oleks
tulnud käskkirjas täiendavate piirangute kohaldamist siiski põhjendada.


                                                 3
5.10. Kaebaja on seisukohal, et vaidlustatud otsuses esineb ka mitmeid põhjendamispuudusi –
ei selgu, millise hinnangu on otsustaja süüteo raskusele andnud. Süüdistatud on mitteallumises,
kuid põhjendustes on viidatud vanglaametniku autoriteedi õõnestamisele. Varasemate
karistuste olemasolu ainuüksi ei saa kaebaja arvates olla karistuse liigi ja määra põhiargument.
VASTUSTAJA SEISUKOHT
6. Vastustaja vaidleb kaebusele vastu ja palub jätta kaebuse rahuldamata.
6.1. Vastustaja märgib, et VangS § 67 p 1 kohaselt on kinnipeetav julgeoleku tagamiseks
vanglas kohustatud täitma vangla sisekorraeeskirju ja alluma vanglateenistuse ametnike
seaduslikele korraldustele. Kodukorra p 4.1 paneb kinnipeetavale kohustuse vangla
territooriumil liikumise ajal hoida käsi selja taga. Seega olukorras, kus kinnipeetava liigub
vangla territooriumil, peab ta Kodukorrast tulenevalt hoidma käsi seljal ning vastavat kohustust
vanglaametnik talle igakordselt meelde tuletama ei pea ega ka sellist korraldust andma. Jättes
saatmise ajal käed seljale panemata, paneb kinnipeetav toime vangla sisekorraeeskirjade
rikkumise.
Vastustaja seletab, et antud juhul karistati A.E.ut distsiplinaarkorras põhjusel, et isegi vaatamata
vanglaametniku korraldusele ei pannud ta käsi seljale. Asja materjalidest nähtuvalt ei esinenud
kaebajal ühtegi takistustest käte selja taga hoidmiseks. Vanglaametnikul on kohustus järgida
Tallinna Vangla kodukorra täitmist ning kuna kaebaja ei pannud ise liikumisel käsi selja taha,
andis valvur selleks vastava korralduse. Seega antud juhul pani A.E. toime kaks
distsipliinirikkumist – VangS § 67 p 1 sätestatud kohustuse täita vangla sisekorraeeskirju ehk
Kodukorra punkti 4.1 ning VangS § 67 p 1, mis kohustab kinnipeetavat alluma vanglaametniku
seaduslikele korraldustele.
6.2. Vastustaja on seisukohal, et kaebajal on kohatu väita, et käte vöö piirkonnas hoidmisega
täitis ta ametniku korralduse. Nimetatud väitest jääb mulje nagu poleks kaebaja teadlik, kuidas
ja kus saatmise ajal käsi hoida tuleb. Samas on A.E. vaidlustanud Kodukorda osas, mis nõuab
kinnipeetavatelt vangla territooriumil liikumisel käte selja taga hoidmist. Tallinna Halduskohus
11.12.2012 otsusega haldusasjas 3-12-1898 jättis A.E.u kaebuse rahuldamata. Otsus jõustus
24.04.2014. Arvestades, et kaebaja on eelnimetatud kohtuasja raames läbinud kõik kolm
kohtuastet, on ilmselge, et kaebaja peab olema teadlik, kus tal vanglas saatmise ajal käsi hoida
tuleb ning et käte vöö piirkonnas hoidmisega ta Kodukorras sätetatud kohustust ei täida.
Vastustaja leiab ka, et kaebaja väited nagu oleks ametnik lugenud tema käitumisega korralduse
täidetuks, on otsitud ja põhjendamatud. Kui käed asetatakse vöö piirkonda küljele, siis ei saa
need ilmselgelt olla selja taga. Korraldust panna käed selja taha ei saa lugeda täidetuks, kui
kinnipeetav ei aseta käsi selja taha, vaid paneb need vöö piirkonda külgedele.
Lisaks juhib vastustaja tähelepanu, et Kodukorrast tuleneb kinnipeetavale kohustus hoida
vangla territooriumil liikumise ajal käsi selja taga. Kodukord on täitmiseks kohustuslik kõigile
Tallinna Vangla territooriumil viibijatele, sh kinnipeetavatele ja vahistatutele, teenistujatele
ning vanglat külastavatele isikutele (Kodukord p 1.2). Kodukorras sätestatud kohustuste
täitmiseks ei pea vanglaametnik andma kinnipeetavale eraldi korraldust. Seega on ilmselgelt
põhjendamatu eeldada, et vanglaametnik peaks andma korralduse rohkem kui ühe korra.
6.3. Vastustaja toob välja, et vaidlustatud käskkirja kohaselt karistati A.E.ut VangS § 67 p 1
rikkumise eest kartserisse paigutamisega 7 ööpäevaks. Kuna kinnipeetav pani toime raske
režiimi rikkumise, siis piirati kinnipeetaval kartseri karistuse kandmise ajal täielikult
vangistusseaduse §-de 22, 31-32, 34-38, 41, 43 ja 46 ning osaliselt § 48 (lubatud soetada
kauplusest kartseris lubatud esemeid) kohaldamist vangistuse eesmärkide (kinnipeetava
suunamine õiguskuulekale käitumisele) paremaks saavutamiseks.
Nimetatud piirangute kohaldamist käsitletakse VangS § 651 lg-s 4, mille kohaselt kartserisse
paigutatud kinnipeetava suhtes võib vangla osaliselt või täielikult piirata käesoleva seaduse §-
                                                 4
de 22, 30-32, 34-38, 41, 43, 46 ja 48 kohaldamist. VangS § 651 lg 4 on sõnastatud diskretsiooni
eeldava sättena.
Vastustaja toob välja, et Riigikohus on oma 05.11.2011 lahendis nr 3-3-1-41-11 asunud
seisukohale, et kaalutlusõiguse teostamata jätmine ei saa aga kaasa tuua haldusakti tühistamist,
kui haldusaktis märgitud piirangud tulenevad vahetult seadusest, s.o hakkavad toimima
sõltumata sellest, kas neid haldusaktis märgitakse või mitte. Või teisisõnu, karistamise käskkirja
andmisel lisapiirangute põhjendamata jätmine ei too kaasa karistamise käskkirja tühistamist,
kui piirangute rakendumiseks pole nende äramärkimine karistamise käskkirjas vajalik. Samuti
on eelnimetatud lahendis asunud Riigikohus seisukohale, et hoolimata VangS § 651 lg 4
sõnastusest, ei too distsiplinaarkaristuse määramise käskkirjas vastavate piirangute
äranäitamine või äranäitamata jätmine kaasa VangS §-dega 22, 31-311, § 32 lg-tega 1, 2 ja 3,
§-dega 34-38, 41, 43 ja 46 antud võimaluste piiramist. Nendes sätetes nimetatud võimaluste
piiramise toob kartserikaristuse olemusest ja vangistusseaduse ja vangla sisekorraeeskirja
sätetest tulenevalt kaasa kartserikaristuse määramine. Selliste piirangute nimetamine
karistamise käskkirjas pole nõutav. Vastustaja on seisukohal, et nende piirangute äramärkimise
korral käskkirjas ei too piirangute rakendamise põhjendamata jätmine kaasa karistamise
käskkirjas nimetatud piirangute tühistamist. Need piirangud on põhjendatud, kui
kartserikaristus on määratud õiguspäraselt. Kolleegium on seisukohal, et kartserikaristus kui
kinnipeetava suhtes kohaldatava distsiplinaarkaristuse liik on põhiseaduse § 11 mõttes
proportsionaalne ning ülalnimetatud piirangud, mis kartserikaristusega automaatselt kaasnevad
või mida võib koos kartserikaristusega kaalutlusõiguse alusel kohaldada, on põhiseaduse § 11
mõttes proportsionaalsed, kuna nad tulenevad kartserikaristuse olemusest.
Eeltoodust tuleneb, et kuna kaebuse esitajale on õiguspäraselt määratud kartserikaristus, siis on
põhjendatud ka käskkirjaga nr 1272 seatud lisapiirangud.
6.4. Vastustaja nõustub kaebajaga, et üksuse juhi 10.11.2014 vaideotsusest nr 5-115/14/27418-
2 nähtub, et A.E. on esitanud koos vaidega taotluse, milles palub vaide- ja kohtumenetluse ajaks
käskkirja täitmine peatada. Samas nähtub viidatud vaideotsusest ka, et HKMS § 249 lg 1 annab
kohtule pädevuse igas menetlusstaadiumis kohaldada kaebaja õiguste kaitseks esialgset
õiguskaitset ning haldusorgan ei saa seetõttu kohtumenetluse ajaks haldusakti täitmist peatada.
Vastustaja hinnangul on tegemist ilmse ebatäpsusega, mis ei mõjuta kuidagi haldusakti
kehtivust ega riku kuidagi ka kaebaja õigusi.
6.5. Vastustaja leiab, et haldusakti täitmise peatamise taotluse rahuldamata jätmist on piisavalt
põhjendatud. Käesoleval juhul tõendati distsiplinaarmenetluse käigus, et A.E. rikkus VangS §
67 punkti 1. Kuna distsiplinaarasja faktilised asjaolud olid selged ja vaidlusalune haldusakt
õiguspärane, ei olnud A.E.u taotlus distsiplinaarkaristuse määramise käskkirja täitmise
peatamiseks põhjendatud.
Kinnipeetavale distsipliinirikkumise eest määratud karistuse täitmist saab pidada
märkimisväärseks      avalikuks      huviks,     kuna     distsiplinaarkaristuse   määramine
distsipliinirikkumise korral on vangistuse eesmärkide saavutamisel ilmselgelt olulise
tähtsusega. Avalikes huvides on, et vangistuse eesmärgid saavutataks ning vangistuse ajal asuks
kinnipeetav õiguskuulekale teele, et siis vangistusest naasta ühiskonda õiguskuuleka isikuna.
Samuti on distsiplinaarkaristuse vahetu täideviimine vajalik vangla üldise julgeoleku
tagamiseks ning andmaks kinnipeetavale teada, et igasse distsipliinirikkumisse suhtutakse
vanglas sallimatult. Vanglateenistuse poolt kinnipeetavate distsipliinirikkumistele kohene
reageerimine aitab tagada vanglas üldist julgeolekut.
6.6. Haldusakti täitmise peatamise algus on seotud haldusorganile vaide esitamisega. HMS §
74 tulenevalt algab vaidemenetlus vaide esitamisega haldusorganile. Seaduseandja pole
haldusakti täitmise peatamise taotluse lahendamiseks täpset korda ega tähtaegu kehtestanud.
Samas nõustub vastustaja kaebajaga, et haldusakti täitmise peatamise taotluse eesmärgist
                                              5
lähtudes tulnuks vanglal see lahendada kiiremini, kui seda antud juhul tehti, seda siis kas eraldi
otsustusega või tulnuks vaie lühema tähtaja jooksul läbi vaadata. Samas tuleneb VangS § 65 lg-
st 1, et üldjuhul pööratakse distsiplinaarkaristus täitmisele kohe.
Distsiplinaarkaristuse täideviimise poolt kõneleb oluline avalik huvi, milleks on distsipliini
tagamine vanglas ning õigust rikkuva kinnipeetava mõjutamine. Käesoleval juhul tõendati
distsiplinaarmenetluse käigus, et A.E. pani toime distsipliinirikkumise, seega ei olnud A.E.u
taotlus distsiplinaarkaristuse määramise käskkirja täitmise peatamiseks põhjendatud.
Kuna haldusakti täitmise peatamist käsitlevas HMS § 81 on kasutatud väljendit „võib“, pole
tegemist mitte kohustusega, vaid kaalutlusõigusega, mis tähendab HMS § 4 lg 1 kohaselt seda,
et haldusorganil on võimalik otsustada, kas ta üldse teeb vastava otsustuse ning kui jah, siis
millise täpselt. Distsiplinaarkaristuse vaidlustanud kinnipeetav ei saa arvestada sellega, et talle
määratud karistuse täitmine tingimata peatatakse, sest tema õiguste kõrval on olemas ka
ülekaalukas avalik ja kolmandate isikute õigustest tulenev huvi selleks, et rikkumise toime
pannud isik ei jääks karistamata.
Distsiplinaarmenetluse materjalidest ei nähtu, et käesoleval juhul oleks esinenud vajadus
haldusakti täitmise peatamiseks. Distsiplinaarkaristuse kui haldusakti täitmise peatamisest ei
sõltu kuidagi ka vaidlustatud distsiplinaarkaristuse õiguspärasus.
6.7. VangS § 64 lg 1 sätestab, et distsiplinaarmenetluse viib läbi ning distsipliinirikkumise
asjaolud selgitab välja vanglateenistus. Tallinna Vangla direktori 12.08.2011 käskkirjaga nr 139
kinnitatud „Esimese, teise, kolmanda ja neljanda üksuse inspektor-kontaktisiku ametijuhend“
kohaselt kuulub kinnipeetavate distsiplinaarmenetluste läbiviimine inspektor-kontaktisikute
pädevusse. VSKE § 17 tulenevalt on inspektor-kontaktisikul kinnipeetavale
distsiplinaarkaristuse määramise õigus. Ükski õigusakt ei sätesta, et sama isik ei võiks läbi viia
distsiplinaarmenetlust ning määrata distsiplinaarkaristust. Eelkirjeldatud distsiplinaarmenetluse
läbiviimisega tagatakse menetluse efektiivsus, lihtsus ja kiirus, vältides üleliigseid kulutusi ja
ebameeldivusi isikule, mis on aga üks haldusmenetluse aluspõhimõtteid.
VangS § 11 lg 41 sätestab, et vanglateenistus vaatab läbi muu vanglas töötava isiku haldusakti
või toimingu peale esitatud vaideid. Vanglaametnike pädevusi täpsustab justiitsministri
30.11.2000 määrus nr 72 „Vangla sisekorraeeskiri“, mille § 12 lg-st 21 tulenevalt vaatab üksuse
juht läbi vaide, mis on esitatud inspektori-kontaktisiku või muu selle üksuse koosseisus oleva
isiku haldusakti või toimingu peale. HMS § 10 lg 1 p 4 kohaselt ei või haldusorgani nimel
tegutsev isik haldusmenetlusest osa võtta, kui ta on muul viisil huvitatud asja lahendist või
muud asjaolud tekitavad kahtlusi tema erapooletuses.
Vastustaja viitab siinkohal ka Riigikohtu halduskolleegiumi 14.11.2012 otsuse nr 3-3-1-44-12,
p 21.
Alates 18.03.2013 kehtiva VSKE § 17 lg 1 kohaselt on inspektori-kontaktisiku pädevuses teha
otsus vangistusseaduse § 24 lõike 1, § 25 lõigete 1 ja 2, § 30 lõike 2, § 31 lõike 2, § 63 lõike 4,
§ 64 lõike 4, § 65 lõike 2, § 651 lõike 4 ning § 93 lõigete 3 ja 7 alusel. Seega on inspektor-
kontaktisikul pädevus VangS § 64 lg 4 alusel kinnipeetavale distsiplinaarkaristust määrata.
Riigikohus on leidnud, et karistuse määrajal on VangS § 64 lg-st 3 tulenevalt otsustamisel
kaalumisruum ning menetlust läbi viinud ametniku seisukoht ei ole talle siduv. (Riigikohtu
halduskolleegiumi 21.10.2010 otsus nr 3-3-1-56-10, p 14). Vastavalt VSKE-le on üksuse juhi
pädevuses inspektor-kontaktisiku haldusakti peale esitatud vaide vaideotsuse allkirjaõigsus.
Enne allkirjastamist tutvub üksuse juht vaideotsusega, samuti on üksuse juhil õigus tutvuda
distsiplinaarmenetluse materjalidega. Juhul, kui üksuse juht leiab, et ta on eriarvamusel
koostatud vaideotsuses märgitust või leiab, et vaie tuleks rahuldada, siis on üksuse juhil õigus
keelduda koostatud vaideotsuse allkirjastamisest ning tal on õigus nõuda vaideotsuse
koostamist või ise koostada otsus, kust nähtub tema teistsugune seisukoht antud küsimuses.
Vaideotsus, mille üksuse juht allkirjastab, on üksuse juhi seisukoht antud küsimuses. Seega ei
                                                6
ole üksuse juhi allkiri üksnes formaalsus, vaid allkirja andmisega vaideotsusele väljendab
üksuse juht oma seisukohta antud küsimuses. Üksuse juhi poolt vaide lahendamine tagab nii
tegeliku kui näiva erapooletuse.
Vaidemenetluses kontrollib haldusorgan haldusakti õiguspärasust ja otstarbekust ning
haldusakti õigusvastasuse tuvastamisel tunnistab haldusorgan haldusakti kehtetuks. Seega tuleb
vaidemenetluses hinnata vaidlustatava käskkirja vastavust HMS §-s 54 sätestatule.
Allkirjastades vaideotsust kinnitab üksuse juht oma allkirjaga, et vaidlustatav käskkiri vastab
HMS-is sätestatud nõuetele.
Ametnikul, kes viib läbi distsiplinaarmenetlust ei ole keelatud karistust määrata ning kaevatava
käskkirja allkirjastanud ametnik oli pädev antud käskkirja andma (VangS § 64 lg 4, VSKE § 17
lg 1). Üksnes distsiplinaarmenetluse läbiviimise faktist ei tulene ametniku erapooletuse
puudumine distsiplinaarkaristuse määramisel. Erapooletust ei saa kahtluse alla seada üksnes
seetõttu, et asja otsustab sama ametnik, kes haldusmenetluse algatas ja kogus menetluses
tõendeid. Ka ametikohustuste täitmise pinnalt tekkinud suhtlemiskonflikt ei pruugi veel
tähendada, et ametnik on isiklikult häälestatud menetlusosalise vastu. (A. Aedmaa jt.
Haldusmenetluse käsiraamat. Tartu, 2004, lk 57).
6.8. Kokkuvõtvalt on vastustaja hinnangul vaidlustatav käskkiri õiguspärane ega kuulu
tühistamisele. Tallinna Vangla on seisukohal, et vaidemenetlus on läbi viidud kooskõlas
menetlusnormidega ning Tallinna Vangla üksuse juhi 10.11.2014 vaideotsuse nr 5-
15/14/27418-2 on antud kehtiva õiguse alusel ja sellega kooskõlas, proportsionaalne,
kaalutlusvigadeta, vastav vorminõuetele ning sellel ei esine tühise haldusakti tunnuseid.
KOHTU SEISUKOHT JA PÕHJENDUSED
7. Kohus leiab, et kaebus tuleb rahuldada osaliselt so vaidlustatud Tallinna Vangla 06.10.2014
käskkirja nr. 1272 peatamise taotluse lahendamisega viivitamise ja selle alles vaideotsusega
lahendamise õigusvastasuse tuvastamise nõude osas. Muus osas on kaebus põhjendamatu ja
tuleb jätta rahuldamata. Kohtu põhjendused on alljärgnevad.
7.1. Käesolevas asjas on tuvastatud järgmised asjaolud:
7.1.1. Käesolevas asjas ei ole vaidlust asjaolu üle, 05.09.2014 kella 10:30 paiku andis selleks
pädev vanglaametnik J. Solopov kinnipeetav A.E.ule saatmisel julgeolekuosakonda korralduse
panna käed selja taha. Vaidlust ei ole ka selles, et A.E. asetas käed külgedele vöö piirkonda.
Vaidlust ei ole, et J. Solopov ei andnud seejärel täiendavat korraldust täita korrektselt korraldus
käte selja taha panemiseks ja saatis kaebaja vaatamata korralduse täitmata jätmisele
julgeolekuosakonda. Eeltoodut on kinnitanud kaebaja ka kaebuses (vt tl 1 pöördel - 2). Samuti
kinnitavad seda 05.09.2014 ettekanne nr 2142 (tl 32), M. Pendini koostatud õiend (tl 50) ning
distsiplinaarmenetluse protokoll (tl 34-35 pöördel) ja vaidlustatud Tallinna vangla 06.10.2014
käskkiri nr 1272. Vaidlust ei ole, et kaebajal puudusid õigusaktides toodud põhjused käte selja
taga hoidmisest keeldumiseks ja ta ei esitanud neid ka pärast käskluse saamist.
Kohus ei nõustu kaebuse esitajaga eelpooltoodud tõendeid hinnates selles, et J. Solopovi ja R.
Kalmuse poolt distsiplinaarmenetluse käigus 02.10.2014 õiendis fikseeritud seisukohti ei saa
pidada usaldusväärseteks, kuna nende poolt antud ütluste sõnastus on sarnane. Arvestades, et
mõlemad isikud olid vaidlusaluse sündmuse juures ning andsid selle kohta sarnaseid ütlusi ei
muuda ütlusi ebausaldusäärseteks. Kohus märgib, et sisuliselt on korralduse nõuetekohast
täitmatajätmist (käte seljale asetamise asemel nende vöö juures külgedele asetamine)
kinnitanud ka kaebaja oma kaebuses.
Kohus loeb eeltooduga tõendatuks, et kaebaja rikkus VangS § 67 p 1, mille kohaselt on
kinnipeetav kohustatud julgeoleku tagamiseks vanglas täitma vangla sisekorraeeskirju ja
alluma vanglateenistuse ametnike seaduslikele korraldustele, ja Kodukorra p 4.1 esimest lauset,
mille kohaselt liiguvad kinnipeetavad vangla territooriumil saatmiskava, korrapidaja või
                                                7
korrapidaja abi korralduse alusel koos vanglateenistujast saatjaga, hoides käed julgeoleku
tagamiseks selja taga.
7.1.2. Kohus loeb tõendatuks, et kaebajale olid teada tema kohustus täita vangla
sisekorraeeskirju (allkirjastatud vangistusalaste õigusaktidega tutvustamise leht tl 33) ja talle
oli tulenevalt osalemisest kaebajana haldusasjas nr. 3-12-1898 nii kohustus vanglas saatmise
ajal käte hoidmiseks selja taga, kui ka see, kuidas seda teha tuleb.
Kohus loeb kõik kaebaja väited, mille kohaselt ta täitis selle kohustuse käte vöö piirkonnas
hoidmisega ennastõigustavaks ja kohut teadlikult eksitavaks.
7.1.3. Vaidlust ei ole asjaolu üle, et pärast kaebaja tagasijõudmist teavitas J. Solopov kaebajat
ettekandest juhtumi kohta ja pakkus J. Solopov talle võimaluse kirjutada seletuskiri juhtumi
kohta ja et kaebaja seda ei teinud (kaebus tl 2 ja J.Solopovi ettekanne 1242 tl 32).
7.1.4. Vaidlust ei ole, et tulenevalt J. Solopovi 05.09.2014 ettekandest 1242 algatati juhtumi
suhtes distsiplinaarmenetlus, mille viis läbi selleks pädev ametiisik neljanda üksuse inspektor-
kontaktisik M. Pendin ja               kaebajat tutvustati selle protokolliga 02.10.2014
(distsiplinaarmenetluse protokoll tl 34-35).
7.1.5. Vaidlust ei ole, et 06.10.2014 andis Tallina Vangla selleks pädev inspektor-kontaktisik
M. Pendini käskkirja nr 1272 ja karistas sellega kaebajat distsiplinaarkaristuse vangistusseaduse
§ 67 p 1 rikkumise eest kartserisse paigutamisega 7 ööpäevaks. Kuna kinnipeetav oli toime
pannud korduva režiimi rikkumise, siis piirati kinnipeetavale kartseri karistuse kandmise ajal
täielikult VangS §-de 22, 31-32, 34-38, 41, 43 ja 46 ning osaliselt § 48 (lubada soetada
kauplusest kartseris lubatud esemeid) kohaldamist vangistuse eesmärkide (kinnipeetava
suunamine õiguskuulekale käitumisele) paremaks saavutamiseks.
7.1.6. Vaidlust ei ole, et kaebaja vaidlustas nimetatud käskkirja seaduses ette nähtud tähtaja
jooksul ja korras 8.10.2014 vaidega, milles lisaks käskkirja vaidlustamisele palus peatada
vaidlustatava käskkirja täitmine vaidemenetluse ajaks (tl 31 pöördel). Vaidlust ei ole, et
nimetatud vaide lahendas selleks pädev isik neljanda üksuse inspektor-kontaktisik üksuse juhi
ülesannetes Kristel Härm ja et vaidemenetluse viis läbi ja vaideotsuse valmistas ette M. Pendin.
Samuti ei ole vaidlust, et käskkirja täitmise peatamise taotlust ei lahendanud vastustaja enne,
kui 10.11.2014 vaideotsuses nr 5-15/14/27418-2 (tl 13-14).
8. Tulenevalt asjaolust, et kohus tuvastas kaebaja poolt VangS § 67 p 1, mille kohaselt on
kinnipeetav kohustatud julgeoleku tagamiseks vanglas täitma vangla sisekorraeeskirju ja
alluma vanglateenistuse ametnike seaduslikele korraldustele, ja Kodukorra p 4.1 esimest lauset,
mille kohaselt liiguvad kinnipeetavad vangla territooriumil saatmiskava, korrapidaja või
korrapidaja abi korralduse alusel koos vanglateenistujast saatjaga, hoides käed julgeoleku
tagamiseks selja taga, rikkumise ja see oli distsiplinaarkaristuse määramisel käskkirja nr 1272
aluseks, leiab kohus, et vaidlustatud käskkirjas on õigesti tuvastatud juhtumi faktilised asjaolud
ja käskkiri on selles osas õiguspärane.
9. Kaebaja on tõstatanud seoses käskkirjaga küsimuse - kas käskkirjaga kohaldatud täiendavad
piirangud olid kehtestatud õiguspäraselt.
9.1. Kohus leiab, et vaidlust ei ole selles, et käskkirjas on täiendavate piirangute osas märgitud
järgmist: „Kuna kinnipeetav on toime pannud korduva režiimi rikkumise, siis piirati
kinnipeetavale kartseri karistuse kandmise ajal täielikult VangS §-de 22, 31-32, 34-38, 41, 43
ja 46 ning osaliselt § 48 (lubada soetada kauplusest kartseris lubatud esemeid) kohaldamist
vangistuse eesmärkide (kinnipeetava suunamine õiguskuulekale käitumisele) paremaks
saavutamiseks.“ (vt tl 12 ). Muid põhjendusi ja kaalutlusi käskkirjast täiendavate piirangute
kohaldamise osas ei nähtu.


                                                8
9.2. VangS § 651 lg 4 sätestab, et kartserisse paigutatud kinnipeetava suhtes võib
vanglateenistus osaliselt või täielikult piirata käesoleva seaduse §-de 22, 30–32, 34–38, 41, 43,
46 ja 48 kohaldamist.
9.3. Kohus nõustub siinkohal täielikult vastustaja seisukohtadega ja vastustaja poolt viidatud
Riigikohtu 05.11.2011 lahendis nr 3-3-1-41-11 avaldatud Riigikohtu seisukohtadega ning leiab,
et vaidlusalused täiendavad piirangud on kehtestatud õiguspäraselt. Kaebaja seisukoht selles,
et nimetatud Riigikohtu lahend ei ole käesoleval juhul kohaldatav, ei ole põhjendatud.
Kohus ei pea vajalikuks üksikasjalikult korrata eelpool viidatud Riigikohtu lahendis märgitut.
Riigikohus analüüsis selles põhjalikult kõikide (ka käesolevas asjas vaidluse all olevate)
seadusjärgsete lisapiirangute kohaldamise õiguspärasust. Kohus selgitab eraldi, et
kaalutlusõiguse teostamata jätmine ei saa kaasa tuua haldusakti tühistamist, kui haldusaktis
märgitud piirangud tulenevad vahetult seadusest, s.o hakkavad toimima sõltumata sellest, kas
neid haldusaktis märgitakse või mitte. Või teisisõnu, karistamise käskkirja andmisel seadusest
tulenevate lisapiirangute põhjendamata jätmine ei too kaasa karistamise käskkirja tühistamist,
kui piirangute rakendumiseks pole nende äramärkimine karistamise käskkirjas vajalik (vt ka
Riigikohtu 05.11.2011 lahendi nr 3-3-1-41-11 p 18).
Samuti on Riigikohus asunud seisukohale, et hoolimata VangS § 651 lg 4 sõnastusest ei too
distsiplinaarkaristuse määramise käskkirjas vastavate piirangute äranäitamine või äranäitamata
jätmine kaasa VangS §-dega 22, 31-311, § 32 lg-tega 1, 2 ja 3, §-dega 34-38, 41, 43 ja 46 antud
võimaluste piiramist. Nendes sätetes nimetatud võimaluste piiramise toob kartserikaristuse
olemusest ja vangistusseaduse ja vangla sisekorraeeskirja sätetest tulenevalt kaasa
kartserikaristuse määramine. Selliste piirangute nimetamine karistamise käskkirjas pole nõutav.
Piirangute äramärkimise korral ei too piirangute rakendamise põhjendamata jätmine kaasa
karistamise käskkirjas nimetatud piirangute tühistamist. Need piirangud on põhjendatud, kui
kartserikaristus on määratud õiguspäraselt (vt Riigikohtu 05.11.2011 lahendi nr 3-3-1-41-11 p
31 alapunkt 3).
Kolleegium märkis veel, et kui karistamise käskkirjaga piiratakse kartseris lubatud kaupade
ostmist, siis tuleb selle piirangu kohaldamist eraldi põhjendada. Kui nimetatud asjade ostmist
ei piirata, siis ei tule VangS § 48 karistamise käskkirjas ära näidata (vt Riigikohtu 05.11.2011
lahendi nr 3-3-1-41-11 p 31 alapunkt 2).
Käesoleval juhul piirati üksnes osaliselt VangS § 48 kohaldamist ehk kaebajal lubati soetada
kauplusest kartseris lubatud esemeid. Järelikult ei olnud ka vastava piirangu märkimine eraldi
vajalik, millest tulenevalt ei pidanud vastustaja ka selles osas käskkirjas eraldi kaalutlusi välja
tooma.
9.4. Eeltoodut kokku võttes leiab kohus, et kaebaja väited käskkirja nr 1272 õigusvastasusest
tulenevalt selles rakendatud lisapiirangutest ei ole leidnud tõendamist ja käskkiri on selles osas
õiguspärane.
10. Kaebaja on tõstatanud seoses käskkirja nr 1272 ja selle suhtes tehtud vaideotsusega
küsimuse, kas käesoleval juhul, kus inspektor-kontaktisik, kes viis läbi distsiplinaarmenetluse,
tegi ettepaneku karistuse määramiseks ja määras ise ka karistuse, samuti menetles enda poolt
koostatud käskkirja peale esitatud vaiet ja käskkirja kehtivuse peatamise taotlust, on rikutud
HMS § 10 lg 1 p 4 ning kas sellest tulenevalt tuleks vaidlusalune käskkiri ja vaideotsus
tühistada.
10.1. Kohus märgib, et ta on juba tuvastanud, et poolte vahel puudub vaidlus selles, et
distsiplinaarmenetluse viis läbi inspektor-kontaktisik Margus Pendin, (vt tl 35 pöördel) kes
ühtlasi allkirjastas ka vaidlusaluse distsiplinaarmenetluse käskkirja. Vaidlust ei ole ka selles, et
vaideotsuse koostas Margus Pendin ja vaideotsuse allkirjastas neljanda üksuse inspektor-
kontaktisik üksuse juhi ülesannetes Kristel Härm (vt tl 14).

                                                 9
Küll aga on tekkinud vaidlus selle üle, kas eelpool kirjeldatud viisil haldusmenetluse
läbiviimine on õiguspärane arvestades HMS § 10 lg 1 p 4 sätestatud regulatsiooniga, mis ütleb,
et haldusorgani nimel tegutsev isik ei või haldusmenetlusest osa võtta, kui ta on muul viisil
isiklikult huvitatud asja lahendist või kui muud asjaolud tekitavad kahtlust tema erapooletuses.
10.2. VangS § 64 lg 1 sätestab, et distsiplinaarmenetluse viib läbi ning distsipliinirikkumise
asjaolud selgitab välja vanglateenistus. Sama paragrahvi lg 4 esimese lause kohaselt määrab
distsiplinaarkaristuse vanglateenistus distsiplinaarmenetluse läbi viinud ametniku ettepanekul.
Justiitsministri 30.11.2000 määrusega nr 72 kehtestatud vangla sisekorraeeskirja (VSKE) § 17
lg 1 sätestab muuhulgas, et inspektori-kontaktisiku pädevuses on teha otsus vangistusseaduse §
64 lõike 4 alusel. Teisisõnu on inspektor-kontaktisikul õigus kinnipeetavale
distsiplinaarkaristus määrata.
Tallinna Vangla direktori 12.08.2011 käskkirjaga nr 139 kinnitatud „Esimese, teise, kolmanda
ja neljanda üksuse inspektor-kontaktisiku ametijuhend“ kohaselt kuulub kinnipeetavate
distsiplinaarmenetluste läbiviimine inspektor-kontaktisikute pädevusse (tl 51-52 pöördel).
Kohus leiab nõustudes vastustajaga, et eeltoodud regulatsioonist ei tulene keeldu, mis sätestaks,
et üks ja sama isik ei võiks läbi viia distsiplinaarmenetlust ning määrata distsiplinaarkaristust.
Järelikult ei saa kaebaja poolt märgitu olla ka vaidlusaluse distsiplinaarkäskkirja tühistamise
aluseks.
Kaebuse esitaja ei ole välja toonud, et distsiplinaarmenetluse läbiviinud isikul oleks kaebaja
suhtes mingit isiklikku vaenu vms, millest tulenevalt võiks ta olla isiklikult huvitatud asja
lahendamisest ja millest tulenevalt oleks ta pidanud ennast menetlusest taandama kaebaja poolt
viidatud sätte alusel. Seejuures märgib kohus, et kaebaja ise ei ole vanglaametniku taandamist
taotlenud. Järelikult on käskkiri nr 1272 ka selles osas õiguspärane.
10.3. Mis puudutab vaideotsuse koostamist sama isiku poolt, kes                        viis   läbi
distsiplinaarmenetluse ja määras karistuse, siis selles osas märgib kohus järgmist.
VangS § 11 lg 41 teine lause sätestab, et vanglateenistus vaatab läbi muu vanglas töötava isiku
haldusakti või toimingu peale esitatud vaideid. VSKE § 12 lg 21 kohaselt vaatab üksuse juht
läbi vaide, mis on esitatud inspektori-kontaktisiku või muu selle üksuse koosseisus oleva isiku
haldusakti või toimingu peale. Käesoleval juhul, nagu kohus eelpool tuvastas, on vaideotsuse
allkirjastanud inspektor-kontaktisik üksuse juhi ülesannetes. Seega on vaideotsus allkirjastatud
selleks pädevust omava isiku poolt.
Kohus nõustub siinkohal vastustaja seisukohaga, et kuivõrd enne allkirjastamist tutvub üksuse
juht vaideotsusega, samuti on üksuse juhil õigus tutvuda distsiplinaarmenetluse materjalidega,
siis juhul, kui üksuse juht leiab, et ta on eriarvamusel koostatud vaideotsuses märgitu suhtes
või leiab, et vaie tuleks rahuldada, on üksuse juhil õigus keelduda koostatud vaideotsuse
allkirjastamisest ning tal on õigus nõuda vaideotsuse koostamist või ise koostada otsus, kust
nähtub tema teistsugune seisukoht antud küsimuses. Vaideotsus, mille üksuse juht allkirjastab,
on üksuse juhi seisukoht antud küsimuses, mis tagab nii tegeliku kui näiva erapooletuse.
Allkirjastades vaideotsust kinnitab üksuse juht oma allkirjaga, et vaidlustatav käskkiri vastab
HMS-is sätestatud nõuetele. Kohus nõustub kaebajaga selles, et vaide menetlemine haldusakti
andnud ametiisiku poolt võib tekitada teatavaid kahtlusi menetlemise erapooletuse suhtes, kuid
ilma vastavaid kahtlustusi tõenditega põhjendamata ja selle rakendamist eraldi taotlemata ei
anna see alust rakendada HMS § 10 lg 1 p 4 sätestatut. Samas on kohus seisukohal, et halduse
hea tavaga ja vaidemenetluse eesmärgiga oleks ilmselgelt paremini kooskõlas, kui
vaidemenetlust ei viiks menetlejana läbi ja vaideotsuse projekti ei koostaks isik, kelle varasema
otsuse (haldusakti) suhtes vastav menetlus on algatatud.



                                               10
Eeltoodust tulenevalt leiab kohus, et käesoleval juhul ei ole rikutud HMS § 10 lg 1 p 4 sätestatut
ning vaidlustatud käskkirja nr 1272 ning selle suhtes tehtud vaideotsuse tühistamine viidatud
alusel ei ole põhjendatud.
11. Kaebaja tõi viimase sisulise argumendina käskkirja nr 1272 õigusvastasuse kohalt oma
kaebuse täienduses välja väite, et vaidlustatud distsiplinaarkäskkiri on ka oluliste
motiveerimispuudustega karistuse mõistmise osas. Kohus kaebuse esitaja eelpool toodud
seisukohaga ei nõustu. Kohus leiab, et käskkirjas nr 1272 on piisavalt põhjendatud karistusliigi
valikut ning süüteo raskust vastavalt karistuse liigile ja määrale. Asjaolu, et kaebuse esitaja
vastavate põhjendustega ei nõustu ei tähenda, et otsus oleks motiveerimata.
12. Kokkuvõtvalt leiab kohus, et vaidlustatud käskkirjas nr 1272 on õigesti leitud, et kaebaja
rikkus süüliselt VangS § 67 p 1, millest tulenevalt algatas vastustaja tema suhtes
distsiplinaarmenetluse ning selle läbiviimise järel karistas kaebajat õiguspäraselt kartserisse
paigutamisega 7 ööpäevaks. Kohus on samuti tuvastanud, et otsuse langetas selleks pädev
vanglateenistuse ametnik, kelle suhtes ei esinenud HMS § 10 lg 1 p 4 sätestatud aluseid. Seega
on Tallinna Vangla 06.10.2014 käskkiri nr 1272 õiguspärane ja kaebus jääb selles osas
rahuldamata.
Kuivõrd vaideotsuse aluseks olev käskkiri nr 1272 oli õiguspärane, siis puudub alus Tallinna
Vangla üksuse juhi 10.11.2014 vaideotsus nr 5-15/14/27418-2 tühistamiseks. Vaideotsuse
tühistamist ei tingi ka kaebaja poolt väidetud HMS § 10 lg 1 p 4 rikkumine, millist kohus ei
tuvastanud. Kaebus jääb selles osas rahuldamata.
13. Seoses kaebaja poolt esitatud tuvastamisnõudega küsimuses, kas Tallinna Vangla toiming
– vaidlustatud käskkirja peatamise taotluse lahendamine alles vaideotsuses – oli õiguspärane
või mitte märgib kohus järgmist.
13.1. HMS § 74 tulenevalt algab vaidemenetlus vaide esitamisega haldusorganile.
HMS § 81 sätestab, et vaiet lahendav haldusorgan võib haldusakti täitmise peatada, kui see on
vajalik avaliku huvi, haldusakti adressaadi või kolmanda isiku õiguste kaitseks.
HMS § 82 „Vaide läbivaatamise ettevalmistamine“ p 6 sätestab, et vaiet läbivaatav haldusorgan
lahendab haldusakti täitmise peatamise küsimusi.
13.2. Kohus leiab, et vastustaja märgib õigesti, et seaduseandja pole haldusakti täitmise
peatamise taotluse lahendamiseks täpset korda ega tähtaegu kehtestanud. Küll aga tuleneb
eelpool viidatud HMS § 82 p-st 6 üheselt, et haldusakti täitmise peatamise küsimus tuleb
lahendada vaide läbivaatamise ettevalmistavas menetluses, mitte aga alles vaideotsuses. Samuti
tuleb arvestada HMS § 5 lg 4 sätestatud põhimõttega, et menetlustoimingud viiakse läbi
viivituseta, kuid mitte hiljem kui seaduses või määruses sätestatud tähtaja jooksul. Arvestades
haldusakti täitmise peatamise taotluse eesmärki, oleks tulnud see lahendada viivitamatult, mitte
alles vaideotsuses kuu aega hiljem vastava taotluse saamisest peale seda kui kaebuse esitaja oli
talle määratud karistuse juba ära kandnud (kaebaja kandis kartserikaristuse ära 13.10.2014-
20.10.2014 vt tl 49).
13.3. Kohus ei nõustu vastustajaga selles, et kuivõrd HMS § 81 on kasutatud väljendit „võib“
siis HMS § 4 lg 1 kohaselt on haldusorganil võimalik muuhulgas otsustada, kas ta üldse teeb
vastava otsustuse. Kohus on seisukohal, et kuigi vastava taotluse lahendamise puhul on
tegemist kaalutlusotsusega, ei tähenda see, et haldusorganil on võimalik otsustada, kas ta üldse
teeb vastava otsuse juhul, kui selle tegemiseks on taotlus esitatud. Kohus selgitab, et juhul, kui
vastav taotlus on esitatud, siis tuleb haldusorganil taotlust igal juhul menetleda ja võtta arvesse
taotluse eesmärki ja sisu ning see lahendada seaduses sätestatud korras.




                                                11
13.4. Eeltoodust tulenevalt on kohus seisukohal, et Tallinna Vangla toiming vaidlustatud
käskkirja peatamise taotluse lahendamisega viivitamisel ja selle lahendamisel alles
vaideotsuses, oli õigusvastane ning tuvastamiskaebuse kuulub rahuldamisele.
13.5. Mis puudutab kaebuse esitaja väidet, et vastustaja on vaideotsuses lahendades kaebuse
esitaja taotlust vaidlustatud haldusakti täitmise peatamiseks märkinud ekslikult, et kaebaja on
taotlenud käskkirja täitmise peatamist ka kohtumenetluses, siis leiab kohus, et see väide on
õige. Samas - nagu märgib ka vastustaja - ei muuda see ilmselge ebatäpsus otsust ennast
õigusvastaseks ega riku kuidagi ka kaebaja õigusi.
13.6. Kohus ei tohi teha otsust nõude või aluse kohta, mida ei ole kaebuses esitatud, ega ületada
nõude piire (HKMS § 41 lg 1). Lähtudes eelviidatud sättest jätab kohus tähelepanuta kaebaja
väited nagu oleks haldusakti täitmise peatamise taotluse rahuldamata jätmist ebapiisavalt
põhjendatud. Nimelt ei ole Tallinna Vangla otsus, millega jäeti kaebaja taotlus Tallinna Vangla
06.10.2014 käskkirja nr 1272 täitmise peatamiseks rahuldamata käesolevas asjas vaidluse
esemeks. Kaebaja on taotlenud üksnes distsiplinaarkaristuse käskkirja ja vaideotsuse
tühistamist ja tuvastamist, kas Tallinna Vangla toiming vaidlustatud käskkirja peatamise
taotluse lahendamine vaideotsuses - oli õiguspärane või mitte. Samas ei oma see käesoleval
juhul kaebaja õiguste kaitsmise seisukohast olulist tähendust, sest sõltumata taotluse
menetlemisega viivitamisest ja selle rahuldamata jätmisest, leidis kohus, et vastustaja tuvastas
vaidemenetluses ning kohus käesoleva asja kohtumenetluses käskkirja nr 1272 õiguspärasuse,
millest tulenes ka nende täitmise õiguspärasus. Sellele vaatamata märgib kohus, et kaebaja
tuvastamistaotluse aluseks olev preventiivne huvi oli arvestades sarnaste situatsioonide
kordumise võimalust piisav alus selleks, et kohus tuvastamiskaebuse menetlusse võttis ja selle
lahendas.
14. HKMS § 108 lõike lg 2 sätestab, et kaebuse osalise rahuldamise korral jagatakse
menetluskulud proportsionaalselt kaebuse rahuldamisega.
Käesolevas asjas rahuldas kohus kaebuse osaliselt so õigusvastasuse tuvastamise nõude osas.
Muus osas jättis kohus kaebuse rahuldamata.
Kaebuse esitaja oli 29.01.2015 määrusega vabastatud riigilõivu tasumise kohustusest. Kaebuse
esitaja ei ole kohtule esitanud menetluskulude hüvitamise taotlust. Seega jäävad kantud
menetluskulud poolte endi kanda.

/Allkirjastatud digitaalselt/

Daimar Liiv
Kohtunik




                                               12

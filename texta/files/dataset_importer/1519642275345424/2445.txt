                        KOHTUMÄÄRUS
Kohus                                 Tallinna Ringkonnakohus
Kohtukoosseis                         Oliver Kask (eesistuja), Villem Lapimaa ja Kaire
                                      Pikamäe
Määruse tegemise aeg ja koht          18. november 2016, Tallinn
Haldusasja number                     3-16-812
Haldusasi                             AS TTP kaebus Maa-ameti 28.03.2016 otsuse
                                      tühistamiseks         ning       Maa-ameti       ja
                                      Keskkonnaministeeriumi kohustamiseks kinnisasja
                                      omandamise menetluse läbiviimiseks ja Vabaõhukooli
                                      tee 17a ning 17b kinnistute omandamiseks
Menetlusosalised ja nende             Kaebaja – AS TTP, volitatud esindajad v.adv-d Mikk
esindajad                                 Lõhmus ja Vitali Šipilov
                                      Vastustaja – Maa-amet, esindaja Tambet Tiits
                                      Vastustaja – Keskkonnaministeerium
Vaidlustatud kohtulahend              Tallinna Halduskohtu 15. septembri 2016. a. määrus
Menetluse alus ringkonnakohtus        Maa-ameti määruskaebus
Asja läbivaatamine                    Kirjalik menetlus

RESOLUTSIOON
1. Tühistada Tallinna Halduskohtu 15.09.2016 määrus.

2. Lugeda AS TTP kaebus Maa-ameti 28.03.2016 otsuse tühistamiseks ning Maa-ameti ja
Keskkonnaministeeriumi kohustamiseks kinnisasja omandamise menetluse läbiviimiseks
ja Vabaõhukooli tee 17a ning 17b kinnistute omandamiseks tähtaegseks.

EDASIKAEBAMISE KORD
Määruse peale võib esitada määruskaebuse Riigikohtule 15 päeva jooksul määruse
kättetoimetamisest arvates (HKMS § 124 lg 4 ja § 235 lg-d 1 ning 3).
ASJAOLUD JA MENETLUSE KÄIK
1. AS TTP esitas 29.06.2006 ja 14.09.2006 Keskkonnaministeeriumile avaldused kinnisasjade
Vabaõhukooli tee 17a (katastritunnus 78402:208:0049) ja Vabaõhukooli tee 17b (katastritunnus
78402:208:0051), mis asuvad Pirita jõeoru maastikukaitseala Vabaõhukooli piiranguvööndis,
võõrandamiseks riigile.

2. Maa-ameti 13.06.2013 kirjas nr 6.3-11/8430 märgiti, et Vabaõhukooli tee 17a ja 17b
kinnisasjade omandamise menetlused viiakse lõpuni avalduste laekumise järjekorras pärast
nende kinnisasjade riigile omandamist, mis on omandatud enne kaitse alla võtmist või mis
                                                                                            3-16-812

vastavad looduskaitseseaduse (LKS) § 20 lg 11 p-des 1–4 toodud eranditele. AS TTP on saanud
Vabaõhukooli tee 17a ja 17b kinnisasjade omanikuks õigusvastaselt võõrandatud maa
tagastamise teel 21.06.2006 Tallinna Linnavalitsuse 11.01.2006 korralduse nr 23-k alusel.
Tagastatavad krundid asuvad ehituskeeluvööndis, kus on keelatud uute hoonete ja rajatiste
ehitamine ning määratud sihtotstarvete muutmine. Vabaõhukooli tee 17a ja 17b kinnisasjad on
omandatud pärast nende kaitse alla võtmist (kaitse-eeskiri kehtestati Vabariigi Valitsuse
15.12.2005 määrusega nr 312) ja tagastamise korraldus sisaldas informatsiooni kaitstava
loodusobjekti kohta ning need ei vasta LKS § 20 lg 11 p-des 1–4 toodud eranditele.

3. AS TTP esitas 02.02.2016 taotluse kaitstavat loodusobjekti sisaldava Vabaõhukooli tee 17a
ja 17b kinnisasjade omandamiseks esmajärjekorras vastavalt looduskaitseseadusele. AS TTP
vaidles vastu Maa-ameti 13.06.2013 vastuses nr 6.3-11/8430 esitatud seisukohtadele ning leiab,
et Vabaõhukooli tee 17a ja 17b kinnisasjade võõrandamistehingud ei sisaldanud informatsiooni
kinnisasjal asuvate looduskaitseliste piirangute kohta selliselt, et oleks välistatud kinnistute riigi
poolt omandamine esmajärjekorras.

4. Maa-ameti 28.03.2016 vastuses nr 6-3-11/1919 selgitati, et õigusvastaselt võõrandatud maa
tagastamise nõudeõiguse omandamine, olenemata sellest, kas nõudeõiguse loovutamise leping
on tasuline või tasuta, ei too endaga kaasa omandiõigust õigusvastaselt võõrandatud maale, vaid
loob üksnes eelduse selleks, et kohalik omavalitsus saaks otsustada, millistele maa tagastamise
õigustatud subjektidele omandireformi objektiks olev õigusvastaselt võõrandatud maa
tagastada. Järelikult ei oma tähtsust AS TTP ja õigustatud subjektide vahel 2003. aastal
sõlmitud võlaõiguslikud tagastatava maa müügilepingud. Nõudeõiguse loovutamise aeg ei oma
LKS § 20 rakendamisel tähendust. Oluline on üksnes see, millal isik sai kinnisasja omanikuks.

Kinnisasjad on omandatud pärast Pirita jõeoru maastikukaitseala kaitsekorra muutmist. Samuti
sisaldas Tallinna Linnavalitsuse 11.01.2006 korralduse nr 23-k p 26.3 informatsiooni kaitstava
loodusobjekti kohta. Seega viiakse Vabaõhukooli tee 17a ja 17b kinnisasjade omandamise
menetlused lõpuni avalduste laekumise järjekorras. Looduskaitseseaduse alusel maa riigile
võõrandamist ei saa pidada alternatiiviks õigusvastaselt võõrandatud maa tagastamisest
loobumisele ja selle eest makstavale kompensatsioonile. Tallinna Linnavalitsuse 11.01.2006
korraldus nr 23-k on võõrandamistehing LKS § 201 mõttes. Võõrandamistehingute all
mõistetakse tavapäraselt kõiki tehinguid, mille tulemusel vahetub õiguse omanik.

5. AS TTP esitas 27.04.2016 Tallinna Halduskohtule kaebuse Maa-ameti 28.03.2016 otsuse
tühistamiseks ning Maa-ameti ja Keskkonnaministeeriumi kohustamiseks kinnisasja
omandamise menetluse läbiviimiseks ja Vabaõhukooli tee 17a ja 17b kinnisasjade
omandamiseks eelisjärjekorras LKS § 20 lg 1 või alternatiivselt LKS § 20 lg 11 p 1 alusel.

6. Maa-amet esitas taotluse haldusasja menetluse lõpetamiseks kaebetähtaja rikkumise tõttu.

Juba Maa-ameti 13.06.2013 haldusaktiga keelduti Vabaõhukooli tee 17a ja 17b kinnisasjade
esmajärjekorras omandamisest. Maa-ameti 13.06.2013 haldusakt on kehtiv ja seda ei ole
vaidlustatud. Kui Maa-ameti 13.06.2013 haldusakt ei rikkunud kaebaja õigusi, ei saa kaebaja
õigusi rikkuda ka käesolevas asjas vaidlustatud Maa-ameti 28.03.2016 haldusakt, sest LKS §
91 lg 15 ja § 20 lg 1¹ kehtivad 15.04.2013 kehtestatud sõnastuses. Seega ei ole õiguslik olustik
ega faktilised asjaolud muutunud. Maa-ameti 13.06.2013 kiri nr 6.3-11/8430 on kaebajale kätte
toimetatud. Kaebajat esindab vandeadvokaat. Riigikohtu halduskolleegium on 22.02.2007
otsuses nr 3-3-1-87-06 asunud seisukohale, et isikul, keda esindab advokaat, on eeldatavalt
paremad võimalused oma õiguste kaitsmiseks kui õiguslike teadmisteta isikul, kellel esindaja
puudub. Seega ei saa advokaadist esindaja olemasolul kaebetähtaja ületamine olla põhjendatud.

                                                                                                 2(7)
                                                                                         3-16-812

Kaebetähtaegadest kinnipidamine peab tagama õiguskindluse, õiguspärase ootuse ja usalduse
kaitse põhimõtete realiseerumise ka teiste menetlusosaliste suhtes. Praegusel juhul puuduvad
nii mõjuvad põhjused kui ka avalik huvi kaebetähtaja ennistamiseks.

7. AS TTP leidis 22.08.2016 seisukohas, et kaebus on tähtaegne ja taotles alternatiivselt
kaebuse esitamise tähtaja ennistamist.

Kaebus on esitatud tähtaegselt. Maa-ameti 28.03.2016 otsus on haldusakt, millega otsustati
lõplikult kinnistute esmajärjekorras omandamisest keeldumine. Kaebaja esitas 02.02.2016
põhjendused ja tõendid selle kohta, miks peaks riik kinnistud omandama esmajärjekorras.
Seega toimus sisuliselt alles selles menetlusetapis kaebaja ärakuulamine: enne 13.06.2013 ei
olnud kaebajal mingit võimalust esitada oma arvamust selle kohta, millises järjekorras
kinnistud omandatakse. Varasemas menetluses ei olnud Maa-amet kordagi viidanud sellele, et
kinnistute esmajärjekorras omandamine võib olla küsitav. Samas kestis menetlus kinnistute
omandamiseks juba alates 29.09.2008, samalaadne menetlus kinnistute vahetamiseks algas juba
28.06.2006 ja 12.09.2006. Kui 13.06.2013 otsus oleks lõplik, kujuneks ebaõiglane olukord, kus
Maa-amet oma viivituse tõttu pääseb kaebaja ärakuulamisest. Seega on 28.03.2016 otsuse
õiguslik ja faktiline alus oluliselt laiem. Juba 28.03.2016 otsuse esimeses lauses on selgelt esile
toodud, et 13.06.2013 kiri oli üksnes teavitus, mitte asja lõplik lahend.

Alternatiivselt esineb alus ennistada tähtaeg 13.06.2013 kirja vaidlustamiseks. Kui 13.06.2013
kiri oleks korrektselt vormistatud ja sisaldanuks vaidlustamisviidet, oleks kaebaja selle kindlasti
vaidlustanud. Kaebaja ei kasutanud 13.06.2013 kirja saamise ajal õigusabi. Ilma õigusnõustaja
abita ei olnud kaebajal kuidagi võimalik aru saada, et 13.06.2013 kiri kujutab endast haldusakti,
millega otsustatakse lõplikult kinnistute esmajärjekorras omandamisest keeldumine. Kiri ei ole
haldusaktina vormistatud, ei sisalda resolutsiooni ega muud selget viidet sellele, et kirjaga
midagi siduvalt otsustatakse. Vaidlustamisviite puudumine üksnes kinnitas kaebajale, et
tegemist ei ole haldusaktiga. Vaidlustamisviite puudumine on alus tähtaja ennistamiseks
iseäranis siis, kui haldusakt on tervikuna ebakorrektselt vormistatud. Lisaks on Maa-amet
kaebaja suhtes käitunud eksitavalt: Maa-amet koostas haldusakti ilma kaebajat ära kuulamata,
mistõttu oli keeldumine kaebajale üllatuslik; 13.06.2013 kiri ei olnud vormistatud korrektselt
ega sisaldanud mingit vaidlustamisviidet; vastustaja tegi pärast kaebaja ärakuulamist
28.03.2016 analoogse otsuse, milles ei mainitud, et lõplik otsus oli koostatud juba 13.06.2013
ega olnud tähtaegselt vaidlustatud; vastustaja pidas pärast 28.03.2016 otsust kaebajaga
kinnistute omandamise küsimuses läbirääkimisi.

Halduskohtumenetluses ei ole piiratud ajavahemik, mille jooksul saab tähtaja ennistamist
taotleda. Käesoleval juhul ei saa õiguskindluse põhimõtte järgmisele omistada suurt kaalu.
Vastustajad kui haldusorganid ei saa õiguskindluse põhimõttele tugineda. Puuduvad ka muud
üksikisikuid, keda kinnistute omandamine esmajärjekorras vahetult mõjutaks ning kellel saaks
tekkida õiguspärane ootus, et riik kinnistuid esmajärjekorras ei omanda. Samuti tuleb võtta
arvesse eelneva haldusmenetluse kestust.

8. Maa-amet palus jätta kaebetähtaja ennistamise taotluse rahuldamata.

Omandamise avalduste laekumise järjekorra jagamine kaheks sätestati alles 15.04.2013
jõustunud looduskaitseseaduse muudatustega ning kaitsealuste kinnisasjade omandamine riigi
poolt on kogu aeg toimunud avalduste laekumise järjekorra alusel. Omandamise avalduste
laekumise järjekorras oli 01.05.2013 seisuga 343 avaldust ja kõiki avaldajaid tuli seaduste
muutumisest kirjalikult teavitada. Seega saadeti Maa-ameti 13.06.2013 kiri AS-le TTP
mõistliku aja jooksul.

                                                                                              3(7)
                                                                                      3-16-812


Enne Maa-ametile 02.02.2016 taotluse esitamist ei ole kaebaja kordagi pöördunud
Keskkonnaministeeriumi ega Maa-ameti poole täiendavate selgituste saamiseks ega taotlenud
enda ärakuulamist. Ei ole mõistlik isikut täiendavalt ära kuulata, kui isik pole seda
haldusorganilt taotlenud. Maa-ameti kinnisvaraosakonna juhataja sõnul käsitleti 2015. aastal
toimunud kohtumiste käigus põgusalt Vabaõhukooli tee 17a ja 17b kinnisasjade omandamise
küsimust, kuid Maa-amet jäi 13.06.2013 kirjas väljendatud seisukohale. Ühtegi vastuväidet AS
TTP ei esitanud. AS TTP ei püstitanud ka varasemalt kordagi küsimust, et Vabaõhukooli tee
17a ja 17b kinnisasjad tuleks riigi poolt omandada eelisjärjekorras. Eeltoodu ei anna põhjust
kahelda, et AS TTP mõistis Maa-ameti 13.06.2013 haldusakti lõplikuna. Alles pärast
Vabaõhukooli tee 19/Narva mnt 157 kinnisasja omandamist hakkas AS TTP huvi tundma teiste
järjekorras olevate kinnisasjade omandamise võimaluste kohta. AS TTP on kinnisvara
valdkonnas tegutsenud enam kui 20 aastat. Seega on AS-l TTP põhjalikud erialased ja
õigusalased teadmised ning ta peab mh mõistma regulatsiooni kinnisasjade tekke kohta
maareformi käigus. Ei ole eluliselt usutav, et AS TTP ei saanud aru keelduva haldusakti sisust.

9. Tallinna Halduskohtu 15.09.2016 määrusega loeti AS TTP kaebus esitatuks kaebetähtaega
rikkudes (p 1) ning rahuldati kaebetähtaja ennistamise taotlus (p 2).

Kaebus on esitatud kaebetähtaega rikkudes. Maa-amet võttis seisukoha Vabaõhukooli tee 17a
ja 17b kinnistute riigile eelisjärjekorras omandamise kohta 13.06.2013 vastuses. Kaebaja
02.02.2016 taotlust tuleb mõista korduva taotlusena ja Maa-ameti 28.03.2016 kirja korduva
keeldumisena. Maa-ameti 13.06.2013 kiri oli seega lõplik keeldumine, mis vastab HMS § 51
lg-s 1 sätestatud haldusakti tunnustele. Tähtsust ei oma asjaolu, et 28.03.2016 kiri oli sisukam
kui 13.06.2013 vastus. Põhjendamiskohustuse rikkumine ja kaebaja ära kuulamata jätmine
omavad tähtsust 13.06.2013 vastuse õiguspärasuse kontrollimisel.

Halduskohtumenetluse seadustiku (HKMS) § 71 lg 1 kohaselt ennistab kohus menetlusosalise
avalduse alusel möödalastud menetlustähtaja, kui tähtaega ei järgitud mõjuval põhjusel. Tähtaja
ennistamist ei välista see, et kaebetähtaeg 13.06.2013 otsuse vaidlustamiseks möödus ligikaudu
kolm aastat tagasi. Halduskohtumenetluse seadustik ei piira ajavahemikku, mille jooksul saab
tähtaja ennistamist nõuda. Riigikohtu praktikas on kaebetähtaja ennistamise mõjuvaks
põhjuseks peetud vaidlustamisviite puudumist, kui kaebetähtaeg lasti mööda vaidlustamisviite
puudumise tõttu (Riigikohtu halduskolleegiumi 20.03.2006 määruse nr 3-3-1-16-06 p 7), ja
haldusorgani eksitavaid lubadusi haldusmenetluses (Riigikohtu halduskolleegiumi 25.01.2001
määruse nr 3-3-1-58-00 p 3). Samuti ei ole välistatud selliste kaebetähtaegade ennistamine,
millest on möödunud enam kui viis aastat (Riigikohtu halduskolleegiumi 09.05.2007 määruse
nr 3-3-1-23-07 p 13).

On usutav, et kaebaja ületas kaebetähtaega vaidlustamisviite puudumise tõttu. Haldusakti
vormistuslike puuduste kõrval tuleb arvestada ka haldusmenetluse kogukestust ning kaebaja
ära kuulamata jätmist, mis võisid kaebajat eksitada haldusmenetluse iseloomu osas. 13.06.2013
kirja saab pidada vastuseks 29.06.2006 ja 14.09.2006 avaldustele, s.o menetlust võib pidada
ühtseks haldusmenetluseks ning 13.06.2013 kiri on kaebaja õigusi lõpetav. Asjaolu, et kaebaja
ei pöördunud vastustaja poole selgituste saamiseks ega taotlenud enda seisukohtadega
arvestamist, viitab selgusetusele haldusmenetluse iseloomu osas. Kaebajale ei saa ette heita, et
ta ei kasutanud varasemas menetluses kvalifitseeritud õigusabi. Kohus möönab, et kaebaja näol
on tegemist aastakümneid tegutsenud kinnisvaraettevõttega, kellel peavad olema eriteadmised,
sh õigusalased teadmised (kinnis)asjaõigusest. Samas on usutav, et rikkumised
haldusmenetluses ja haldusakti vormistuslikud puudused eksitasid ka eriteadmisi omavat isikut.


                                                                                           4(7)
                                                                                     3-16-812

Kaebaja viivitus on põhjustatud haldusorgani eksitavast käitumisest ning kaebaja ei ole
viivitanud ebamõistlikult kaua haldusakti vaidlustamisega.

Kaebetähtaja ennistamine ei kahjusta ülemäära kolmandate isikute õigusi ja avalikku huvi. Riik
omandab kaitse alla võetud kinnistuid järjekorra alusel, mistõttu ei saa tähtaja ennistamine
kolmandate isikute õigusi vahetult mõjutada. Soodustuse saamine ei ole kolmandatele isikutele
ajaliselt kindlaks määratud, sõltudes olemasolevatest riigieelarve vahenditest.

10. Maa-amet esitas Tallinna Halduskohtu 15.09.2016 määruse peale määruskaebuse, mille
halduskohus edastas lahendamiseks Tallinna Ringkonnakohtule.

MENETLUSOSALISTE SEISUKOHAD RINGKONNAKOHTUS

11. Maa-amet palub määruskaebuses tühistada Tallinna Halduskohtu 15.09.2016 määrus ja
jätta kaebetähtaja ennistamise taotlus rahuldamata.

Kaebaja ei ole kaebetähtaja ennistamise taotluses esitanud ühtegi objektiivset takistust Maa-
ameti 13.06.2013 kirja vaidlustamiseks. Ainuüksi vaidlustamisviite puudumine ei ole käsitatav
mõjuva põhjusena. Olenemata korrektse vaidlustamisviite puudumisest, mõistis AS TTP Maa-
ameti 13.06.2013 haldusakti selliselt, et riik ei omanda Vabaõhukooli tee 17a ja 17b kinnistuid
eelisjärjekorras ja tegemist on lõpliku haldusaktiga. Isikul on olemas eriteadmised, sh
kinnisasjaõigusest, ning ka varasem kogemus looduskaitseliste maade omandamise menetluses.

Kaebaja pidi olema piisavalt hoolas, et 13.06.2013 kirja vaidlustamise kord mõistliku aja
jooksul ise või professionaalse abiga välja selgitada ka juhul, kui haldusorgani käitumine on
eksitav. Käesoleval juhul kaaluvad kolmandate isikute ja avalikud huvid üles AS TTP õiguse
kaebetähtaja ennistamiseks. Halduskohus ei ole välja toonud ühtegi kaalukat põhjust, mis
õigustaks kaebetähtaja ületamist peaaegu kolm aastat. Kaebaja ei tundnud kahe aasta ja kaheksa
kuu jooksul kordagi huvi Vabaõhukooli tee 17a ja 17b kinnistute omandamise menetluse vastu.
Haldusakti taotleja ei saa ebamõistlikult kaua oodata taotluse rahuldamise või rahuldamata
jätmise otsustust, vaid peab ka ise tundma huvi taotluse lahendamise vastu ning pöörduma
haldusorgani poole mõistliku aja jooksul pärast seda, kui on ilmne, et tema taotlus jäeti
rahuldamata (Riigikohtu halduskolleegiumi 29.04.2009 otsuse nr 3-3-1-19-09 p 19, Riigikohtu
halduskolleegiumi 09.05.2008 määruse nr 3-3-1-22-08 p 14).

Jääb arusaamatuks, millist eksitavat käitumist vastustajatele ette heidetakse. Maa-ameti
13.06.2013 kirja ja kaebaja 02.02.2016 täiendava taotluse vahele ei jäänud ühtegi vastustajate
tegevust ega kirja, mis oleks võinud kaebajat eksitada. Asjaolu, et pärast kaebaja 02.02.2016
täiendava taotluse saamist vastustaja ja kaebaja kohtusid ning vastustaja selgitas kaebajale
13.06.2013 kirja uuesti, ei saa olla käsitatav kaebaja eksitamisena. Vastustaja tegevus 2016.
aastal ei saanud viia kaebajat eksitusse 13.06.2013 kirja vaidlustamise tähtaja osas.

12. AS TTP vaidleb määruskaebusele vastu.

Maa-ameti 13.06.2013 otsuse vaidlustamata jätmise tingis see otsus tervikuna. Otsus ei olnud
haldusaktina vormistatud ning sarnanes informatiivsele kirjale. Seetõttu puudus kaebajal alus
eeldada, et tegu on lõpliku ja siduva haldusaktiga, millele kohaldub 30-päevane
vaidlustamistähtaeg. 13.06.2013 otsuse tegemisel ja vormistamisel esinesid niivõrd olulised
puudused, et need eksitasid ka eriteadmistega isikut. Kaebajal on erialateadmised kinnisvara
arendamisest ja kinnisvaratehingutest, kuid mitte haldusõiguse juriidilistest üksikasjadest.
Seetõttu ei olnud kaebajal ka alust pöörduda advokaadi poole. Arvesse tuleb võtta ka asjaolu,

                                                                                          5(7)
                                                                                      3-16-812

et maade omandamise regulatsiooni on mitmel korral muudetud, mh asendatud maade
vahetamine maade ostmisega.

Isik peab haldusorgani poole pöörduma alles siis, kui on ilmne, et tema taotlus jäeti
rahuldamata. Praegusel juhul puudus alus seda kahtlustada. Haldusmenetlus oli selleks ajaks
kulgenud seitse aastat, mistõttu ei olnud Maa-ameti viivituses midagi iseäralikku. Kujunenud
olukorra põhjustas Maa-amet oma eksitava käitumisega haldusmenetluses ja 13.06.2013 otsuse
vormistamisel.

Kaebetähtaja ennistamist ei saa välistada õigusselguse põhimõte ega avalikud huvid. Seadus ei
piira ajavahemikku, mille jooksul saab ennistamist taotleda ning tulenevalt Riigikohtu
praktikast on ennistamine võimalik ka käesolevast juhtumist oluliselt pikemate tähtaegade
puhul. Puuduvad kolmandad isikud, kelle huvid võiksid kaaluda üle kaebaja huvi tähtaja
ennistamiseks. Kaebaja õiguste rikkumine tähtaja ennistamata jätmisel oleks aga tõsine.
Tähtaeg kinnisasjade väljaostmiseks moodustab praktikas kaheksa kuni üheksa aastat.
Taotlused kinnistute omandamiseks esitas kaebaja juba 2006. aastal. Aeg, mil kaebaja saab
kinnistute eest hüvitise, ületab kindlasti 10 aastat. Kaebetähtaja ennistamata jätmine pikendaks
tähtaega veelgi.

RINGKONNAKOHTU PÕHJENDUSED

13. Halduskohus leidis õigesti, et kaebaja taotluse rahuldamisest viia kinnisasjade omandamise
menetlused läbi eelisjärjekorras LKS § 20 alusel keeldus Maa-amet 13.06.2013 kirjaga.
Halduskohtu sellekohaseid seisukoht ringkonnakohus ei korda. Kaebuse esitamise tähtaeg selle
kirja vaidlustamiseks möödus seega 30 päeva järel selle kirja kättesaamisest.
14. Kaebaja taotles selle kirja tühistamist kohtus üksnes alternatiivse nõudena. Seega hindab
ringkonnakohus, kas keeldumine LKS § 20 kohase kinnisasjade riigile omandamise menetluse
läbiviimisest ja selle asemel LKS § 91 lg 15 alusel menetluse läbiviimine otsustati üksnes selle
kirjaga.
15. Kaebaja 02.02.2016 taotluses ei ole tuginetud Maa-ameti 13.06.2013 kirja sisulisele ega
vormilisele õigusvastasusele ega selgitatud asjaolude muutumist. Taotluses puudub viide
13.06.2013 kirjas sisalduva otsuse kehtetuks tunnistamiseks. Sellegipoolest tuleb uue taotluse
esitamist käsitada menetluse uuendamise taotlusena, sest kaebaja soov on, et Maa-amet
otsustaks kinnisasjade eelisjärjekorras omandamise. Olukorras, kus sama küsimus on
haldusorgani poolt juba otsustatud, tuleb sellist sama sisuga taotlust mõista menetluse
uuendamise taotlusena.
16. Sellise taotluse saamisel on haldusorganil võimalik tuvastada, et esinevad HMS § 44 lg-s 1
sätestatud alused menetluse uuendamiseks ja menetluse uuendada või selgitada, et HMS § 44
lg-s 1 sätestatud aluste puudumise tõttu menetlust ei uuendata ja haldusakti kehtetuks ei
tunnistata. Samuti on võimalik, nagu Riigikohtu halduskolleegium 10.11.2004 otsuse nr 3-3-1-
36-04 p-s 13 märkis, haldusorganil uuendada menetlus omal initsiatiivil.
17. Haldusorgani poolt menetluse uuendamine ei pea toimuma selgesõnaliselt. Menetlus tuleb
lugeda uuendatuks, kui haldusorgan asus uuesti taotlust sisuliselt läbi vaatama ja kinnistute
eelisjärjekorras omandamist kaaluma ja asjaolusid hindama, sh põhjendas keeldumist uute
asjaoludega (vt Riigikohtu halduskolleegiumi otsused asjades nr 3-3-1-80-04 ja 3-3-1-29-11).
Asjaolust, et Maa-amet jättis asja uue läbivaatamise tulemusena oma varasemas kirjas tehtud
otsuse muutmata, ei saa järeldada, et menetlust ei uuendatud. Maa-amet ei põhjendanud
keeldumist asjaoluga, et kaebaja on samas küsimuses juba tema poole pöördunud.

                                                                                           6(7)
                                                                                      3-16-812

18. Maa-ameti 28.03.2016 kirjas on vastatud sisuliselt kaebaja põhjendustele, miks kaebaja
leiab, et 13.06.2013 kirjas toodud põhjendused on ekslikud. Halduskohus leidis õigesti, et
vastustaja on hilisemas kirjas põhjendanud oma varasemat keeldumist täiendavalt. Tähtsust ei
oma, et Maa-amet ei ole varasema haldusakti põhjendusi formaalselt täiendanud. Menetluse
uuendamiseks piisab varasematele seisukohtadele lisaks taotluse rahuldamata jätmise
põhjendamisest.
19. 28.03.2016 kirja õiguspärasuse hindamine võimaldab kaebaja õigusi kaitsta. Varasema,
uuendatud menetluses üle vaadatud haldusakti tähtaegselt vaidlustama jätmine ei too kaasa
kaebaja õiguste kaitseta jäämist. Seetõttu ei ole halduskohtul vaja võtta menetluse kaebuse
alternatiivset nõuet.
20. Eeltoodud põhjustel tuleb halduskohtu määrus tühistada ja lugeda kaebus Maa-ameti
28.03.2016 kirja tühistamise nõudes tähtaegseks.




 /allkirjastatud digitaalselt/   /allkirjastatud digitaalselt/   /allkirjastatud digitaalselt/
         Oliver Kask                   Villem Lapimaa                   Kaire Pikamäe




                                                                                           7(7)

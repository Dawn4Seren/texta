                            KOHTUOTSUS
                             EESTI VABARIIGI NIMEL



Kohus                          Harju Maakohus
                               Tartu maantee kohtumaja
Kohtunik                       Raivo Einula
Otsuse kuupäev                 21. juuni 2016
Tsiviilasja number             2-16-7143
Tsiviilasi                     XXXXvs XXXXabielu lahutamise nõudes

Tsiviilasja hind               3500 eurot
Menetlustoiming                lõpplahend, kohtuistungi aeg 20.06.2016


Menetlusosalised ja nende      Hageja:
esindajad                      XXXX(isikukood     XXXX;    elukoht   XXXX),   viibis
                               kohtuistungil


                               Kostja:
                               XXXX(isikukood XXXX; elukoht XXXX), ei viibinud
                               kohtuistungil



RESOLUTSIOON

Rahuldada hagi ja lahutada XXXX(isikukood XXXX) ja XXXX(isikukood XXXX)

abielu, milline on sõlmitud 30. juulil 1993 Tallinna Perekonnaseisuametis ning mille

kohta on koostatud abieluakt nr XXXX.


Edasikaebamise kord
Otsuse peale võib esitada apellatsioonkaebuse Tallinna Ringkonnakohtule 30 päeva
jooksul alates otsuse kättetoimetamisest, kuid mitte hiljem kui viie kuu möödumisel
esimese astme kohtu otsuse avalikult teatavakstegemisest. Kui apellant soovib asja
arutamist kohtuistungil, peab ta seda apellatsioonkaebuses märkima; vastasel juhul
                                                                            2-16-7143

loetakse, et ta on nõus asja lahendamisega kirjalikus menetluses.

Juhul, kui menetlusosaline taotleb menetlusabi kohtule esitatava kaebuse või taotluse
koostamiseks peab menetlusabi taotleja tegema seaduses sätestatud tähtaja järgimiseks
tähtaja kestel ka menetlustoimingu, mille tegemiseks ta menetlusabi taotleb, eelkõige
esitama kaebuse. Kaebuse põhjendamiseks või riigilõivu tasumiseks või kaebuses
esineva sellise puuduse kõrvaldamiseks, mis on seotud menetlusabi taotlemisega,
annab kohus mõistliku tähtaja pärast menetlusabi andmise taotluse lahendamist, kui
nimetatud taotlus ei olnud esitatud põhjendamatult või tähtaja pikendamise eesmärgil.
See ei välista menetlustähtaja ennistamist.

Asjaolud ja menetluse käik
XXXXesitas 05.05.2016 Harju Maakohtule hagi XXXX vastu abielu lahutamiseks. Hageja
ja kostja on abiellunud 30.07.1993 Tallinna Perekonnaseisuametis ning abiellumist
tõendab samal päeval koostatud abieluakt nr XXXX ja abielutunnistus nr XXXX. Hageja
soovib abielulahutust, kuna kostjaga pole võimalik koos elada seoses asjaoluga, et kostja
tarvitab alkoholi. Elatakse küll koos samas eluruumis, kuid nagu naabrid.

Kohus võttis hagi menetlusse 11.05.2016 ja määras lähtudes TsMS § 346 lg 2 kuulata
pooled ära. Hagimaterjalid ja kohtukutse on kostja isiklikult kätte saanud 16.05.2016.
Hageja ilmus kohtuistungile 20.06.2016. Kohus kuulas ta ära. Hageja jäi haginõude
juurde, kinnitades, et ei soovi kostjaga enam abielus olla, pooled on abikaasadena
teineteisest võõrdunud, elatakse eraldi tubades ja eraldi leibkonnas, kuigi samas
korteris. Hageja välistas leppimise kostjaga ja abielusidemete taastamise või abielu
jätkamise.
Kostja kohtuistungile ei ilmunud ja ilmumata jätmise põhjustest kohtule ei teatanud.
Hageja kinnitas, et saabus koos kostjaga kohtusse, kuid kostja keeldus kohtumaja uksest
sisenemast, jäädes õue, täpsemalt kohtumaja ette, jalutama. Hageja palus hagi sisuliselt
läbi vaadata ilma kostjata ja lahutada abielu.

Kohtu põhjendused

Perekonnaseaduse (PKS) § 63 kohaselt abielu lõpeb, kui abielu lahutatakse.
PKS § 65 lg 2 kohaselt, abielu lahutatakse kohtus, kui abikaasad vaidlevad abielu
lahutamise või lahutusega seotud asjaolude üle või kui perekonnaseisuasutus ei ole
pädev abielu lahutama.
PKS § 66 p 2 kohaselt lõpeb abielu kohtus abielu lahutamise korral päeval, millal
kohtuotsus jõustub.
PKS § 67 lg 1 sätestab, et kohus võib abielu lahutada, kui abielusuhted on pöördumatult
lõppenud. Abielusuhted on lõppenud, kui abikaasadel abielulist kooselu enam ei ole ja
on alust arvata, et abikaasad kooselu ei taasta.
TsMS § 346 lg 2 kohaselt, abieluasjas kohustab maakohus pooli isiklikult kohtusse
ilmuma ja peab nad ära kuulama, välja arvatud juhul, kui poolel on kohtusse ilmumata
jäämiseks mõjuv põhjus.
                                                                                            2
                                                                            2-16-7143

TsMS § 414 lg 1 kohaselt, kui pooled või üks pool kohtuistungilt puudub, võib kohus
lahendada asja sisuliselt, kui hagi aluseks olevad asjaolud on kohtu arvates sellise
otsuse tegemiseks piisavalt välja selgitatud. Kohus võib selliselt lahendada ka
abieluasja.
TsMS § 410 kohaselt, kui kostja ei ilmu asja arutamiseks määratud kohtuistungile, võib
kohus kohale ilmunud hageja taotlusel lahendada asja sisuliselt.
Vastavasisulise taotluse kohalolev pool, s.o. hageja ka esitas.

Hageja soovib abielu lahutada. Eesti kohus võib käesolevat abieluasja lahendada.
Tagaseljaotsust abieluasjas kohus teha ei või (keeld sisaldub TsMS § 407 lg 4). Kostja,
kellele hagiavaldus ja kohtukutsed on kätte toimetatud, ei ole kohtuistungitele
ilmunud. Kostja ei ole põhistanud ja tõendanud, miks ta 20.06.2016 kohtusse
ärakuulamisele ei ilmunud. Kostja niisugusest hoiakust järeldab kohus, et kostjal võis
mitte olla takistust kohtuistungil osalemiseks ning et kostja hoidis aktiivsest
kohtumenetlusest tahtlikult kõrvale. Kostjat on kohtuistungi toimumise ajast nagu ka
asja sisust teavitatud. Kohus on seisukohal, et kooskõlas TsMS § 414 lg 1 ja § 410 on
kohus õigustatud asja sisuliselt lahendama. Hageja on taotlenud asja sisulist
lahendamist ja kohus aktsepteeris hageja taotlust. Kohus leiab, et on võimalik
lahendada asja sisuliselt, kuna hagi aluseks olevad asjaolud on kohtu arvates sellise
otsuse tegemiseks piisavalt välja selgitatud.

Hageja seletusega on leidnud kinnitust, et poolte kooselu jätkamine on võimatu, kuna
poolte abielusuhted on katkenud ja hageja välistab leppimise kostjaga ning katkenud
abielusuhete taastamise. Hageja on kohtule selgesõnaliselt kinnitanud, et ei soovi
kostjaga leppida, mistõttu puudub mõistlik põhjus selleks, et kohus saaks pooli leppima
sundida. Kohus ei pea põhjendatuks anda pooltele leppimiseks tähtaega, kuna kohtul ei
ole alust arvata, et abielu saab säilitada. Hageja ja kostja elavad eraldi tubades, ehkki
samas korteris ning hageja leppida ei soovi. Lähtudes hageja kindlast veendumusest, ei
ole kohtu hinnagul põhjendatud eeldada, et leppimiseks tähtaja andmine aitab abielu
säilitada. Hageja ärakuulamisel saadud teavet hinnates ja tuginedes oma
siseveendumusele leiab kohus, et poolte abielu tuleb lahutada. Kohus leiab, et poolte
abielusuhted on katkenud pöördumatult ja abielu pole võimalik säilitada ega pooli
lepitada. Seepärast peab kohus ainuõigeks, et kumbki pool läheb edasi oma teed,
teineteisest lahutatuna. Kui üks pool on jõudnud endas lõplikule selgusele, et
olemasolev abielu on muutunud talle koormavaks ning kui pooled ei suhtle omavahel
abikaasadena, ei pea kohus abielu jätkamist enam võimalikuks. Ka abielusuhtes olles
säilitavad abikaasad vabaduse ise otsustada suhte kestuse ja võimaluste üle. Selles
mõttes tuleb abikaasade valikuid austada. Kohtumenetluses väljaselgitatud asjaoludele
tuginedes jõudis kohus kindlale veendumusele, et hageja ja kostja abielusidemed on
pöördumatult katkenud ja abielu taastamine välistatud.

Abieluline kooselu kohustab meest ja naist vastastikuseks lugupidamiseks ja toetuseks
ning põhineb absoluutsel vabatahtlikkusel. Perekonnaseaduse mõtte kohaselt on abielu
mehe ja naise vabatahtlik liit. Sama vabatahtlik saab olla ka ühe või teise poole
                                                                                            3
                                                                           2-16-7143

lahtiütlemine abieluleppest. Kohus leiab seepärast, et poolte abielu tuleb lugeda
lõppenuks, see tähendab abielu lahutada ja seega haginõue rahuldada. Abielu ei ole
võimalik säilitada ilma ühe poole vastava tahteta ja kui üks abikaasadest ei soovi enam
abielu (see on abielulist kooselu) jätkata, on tal alati õigus astuda konkreetseid samme
selle lõpetamiseks.

Menetluskulud

Vastavalt TsMS § 164 lg 1 kannab hagilises abieluasjas kumbki pool oma menetluskulud
ise, mistõttu jätab kohus poolte menetluskulud poolte endi kanda.

/allkirjastatud digitaalselt/


Raivo Einula
kohtunik




                                                                                           4

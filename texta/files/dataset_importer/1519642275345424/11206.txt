                            KOHTUMÄÄRUS

Kohus                             Tartu Ringkonnakohus

Kohtukoosseis                     Kai Kullerkupp, Andra Pärsimägi, Viivi Tomson

Määruse tegemise aeg ja koht      4. juuli 2016 Tartu

Tsiviilasja number                2-13-17255

Tsiviilasi                        Aleksei Voronov hagi Igor Suharukov ja MTÜ
                                  Ühiskondliku Algatuste Liit vastu ebaõigete andmete
                                  ümberlükkamiseks ja õigusvastase kahju tekitamise
                                  lõpetamiseks
                                  Menetluskulude     kindlaksmääramise        avalduse
                                  lahendamine
Vaidlustatud kohtulahend          Viru Maakohtu 29. veebruari 2016 määrus

Kaebuse esitaja ja kaebuse liik   Aleksei Voronovi määruskaebus

Kohtuistungi toimumise aeg        Kirjalik menetlus

Menetlusosalised ja nende         Määruskaebuse esitaja (hageja): Aleksei Voronov
                                  (isikukood XXXXX), lepinguline esindaja advokaat Andrei
esindajad                         Matvejev
                                  Vastustajad (kostjad):
                                  1. Igor Suharukov (isikukood XXXXX )
                                  2. MTÜ Ühiskondliku Algatuste Liit (registrikood
                                  80349716)
                                  Vastustajate lepinguline esindaja advokaat Kristiina Urb

RESOLUTSIOON
Jätta määruskaebus rahuldamata ja Viru Maakohtu 29. veebruari 2016 määrus muutmata.
Edasikaebamise kord
Menetlusosalisel on õigus esitada määruskaebus Riigikohtule 15 päeva jooksul alates
käesoleva määruse kättetoimetamisest.
Hagita menetluses võib menetlusosaline Riigikohtus menetlustoiminguid teha ning avaldusi ja
taotlusi esitada ise või advokaadi vahendusel.
Juhul, kui menetlusosaline taotleb menetlusabi, peab ta esitama tähtaja kestel määruskaebuse.
Kaebuse põhjendamiseks või kaebuses esineva sellise puuduse kõrvaldamiseks, mis on seotud
menetlusabi taotlemisega, annab kohus mõistliku tähtaja pärast menetlusabi taotluse lahendamist,
kui nimetatud taotlus ei ole esitatud põhjendamatult või tähtaja pikendamise eesmärgil.


 ASJAOLUD

 1. Viru Maakohus jättis 30. mai 2014 otsusega rahuldamata Aleksei Voronovi (hageja) hagi Igor
 Suharukovi (kostja I) ja MTÜ Ühiskondliku Algatuste Liit (kostja II) vastu ebaõigete andmete
 ümberlükkamiseks ja õigusvastase kahju tekitamise lõpetamiseks.
 Tartu Ringkonnakohus jättis 14. septembri 2015 otsusega maakohtu otsuse muutmata ning maa-
 ja ringkonnakohtus kantud menetluskulud hageja kanda.
 Riigikohus jättis 14. detsembri 2015 määrusega hageja kassatsioonkaebuse menetlusse võtmata.
 2. Kostjad esitasid 30. detsembril 2015 menetluskulude kindlaksmääramise avalduse, mille
 kohaselt moodustavad kostjate menetluskulud kokku 2247 eurot (koos käibemaksuga).
 Hageja vaidles avaldusele osaliselt vastu.

 MAAKOHTU SEISUKOHT

 3. Viru Maakohus rahuldas kostjate avalduse osaliselt, määras kindlaks kostjate menetluskulude
 rahaliseks suuruseks 1699,80 eurot ja mõistis hagejalt kummagi kostja kasuks välja menetluskulud
 849,90 eurot ning viivise menetluskuludelt.
 Maakohtu määruses esitatud põhjenduste kohaselt on kostjate esindaja kulud summas 2247 eurot
 ülemäärased. Arvestades vaidluse asjaolusid, keerukust ning mahukust pidas kohus põhjendatud
 menetluskuluks 1699,80 eurot (720 + 120 + 96 + 72 + 19,80). Maakohus selgitas hagejale, et ei
 ole oluline, kas õigusabi eest esitatud arved on tasutud või kes need tasus. Õigusabi tasu
 väljamõistmiseks piisab, et poolel on tekkinud õigusabi eest tasumise kohustus (Riigikohtu
 1. oktoobri 2001 otsus tsiviilasjas nr 3-2-1-112-01). Kostjate lepingulise esindaja tunnitasu
 (120 eurot ilma käibemaksuta) on mõistliku suurusega.

 MÄÄRUSKAEBUSE ESITAJATE TAOTLUSED JA PÕHJENDUSED

 4. Hageja esitas määruskaebuse, milles taotleb Viru Maakohtu 29. veebruari 2016 määruse
 tühistamist ning uue määruse tegemist, millega rahuldada kostjate menetluskulude
 kindlaksmääramise avaldus 739,80 euro ulatuses.
 Määruskaebuses esitatud väidete kohaselt:
 1) ei ole kohtumine kliendiga õigusabi osutamine tsiviilkohtumenetluse seadustiku mõttes, lisaks
 sellele esitab kostjate esindaja eraldi nõude hüvitada õigusabikulud asja materjalidega
 tutvumiseks. Materjalidega tutvumine peaks sisaldama ka kliendilt vajalike andmete
 väljaselgitamist. Esitatud hagiavaldus ja selle lisad ei ole mahukad, põhjendatud ajakulu on 30
 minutit;

                                                2
2) ei nõustu määruskaebuse esitaja sellega, et hagiavalduse vastuse koostamise ajakulu on
põhjendatud. Vastuse sisulised arvamused on esitatud neljal lehel. Iga lehe kirjutamine ei võta
rohkem aega kui 30 minutit, seega on põhjendatud ajakulu 2 tundi;
3) ei ole põhjendatud 29. novembri 2013 ja 28. mai 2015 istungiteks ettevalmistamise ajakulu.
Istungi toimumise päevaks koosnes toimik dokumentidest, millega kostja tutvus varem, uued
dokumendid puudusid;
4) ei ole põhjendatud maakohtu otsuse ja apellatsioonkaebusega tutvumise ajakulu. Põhjendatud
ajakuluks saab olla 1,5 tundi;
5) ei ole põhjendatud apellatsioonkaebuse vastuse koostamise ajakulu. Põhjendatud ajakuluks saab
olla 1 tund;
6) peab menetluskulude kandmine kostjate poolt olema tõendatud. Vastavasisulisi tõendeid pole
kostjad esitanud.

VASTUSTAJATE SEISUKOHAD JA VASTUVÄITED

5. Kostjad vaidlevad apellatsioonkaebusele vastu ja taotlevad selle rahuldamata jätmist.
Vastuväidete kohaselt:
1) ei ole hageja esile toonud, et kohus on diskretsioonipiire ületanud, veel vähem seda, milles
diskretsioonipiiride ületamine seisneb;
2) on hageja seisukoht selle kohta, et menetluskulude kandmine kostjate poolt peab olema kantud,
vastuolus seaduse ning Riigikohtu praktikaga;
3) on hageja seisukoht selle kohta, et kliendiga kohtumise kulu ei ole õigusabi osutamine,
vastuolus valdava kohtupraktikaga. Alles kliendiga kohtumisel selguvad täiendavad asjaolud,
arusaam asja sisust ja kliendi positsioon;
4) on kohtupraktikas laialt tunnustatud, et ühele lehele võib kuluda tund aega;
5) on istungiteks ettevalmistamine kohtumenetluses hädavajalik toiming, mille käigus tuleb kõik
tsiviilasja asjaolud endale meelde tuletada, et olla valmis vajadusel vastama kohtu ja vastaspoole
küsimustele ning vaidlema vastu vastaspoole väidetele. Ringkonnakohtu istungi puhul tuleb
arvesse võtta, et see toimus ca aasta pärast vastuse koostamist apellatsioonkaebusele;
6) on kohus arvestanud hageja seisukohta seoses maakohtu otsuse ja apellatsioonkaebuse
tutvumise ning apellatsioonkaebusele vastuse koostamisega ja vastavat kulu vähendanud.

RINGKONNAKOHTU PÕHJENDUSED

6. Ringkonnakohus leiab, et määruskaebus tuleb jätta rahuldamata ja Viru Maakohtu 29. veebruari
2016 määrus muutmata. Ükski määruskaebustes esitatud väide ei anna alust maakohtu vaidlustatud
määruse tühistamiseks.
7. Vastavalt TsMS § 651 lg-le 1 koosmõjus TsMS §-ga 659 kontrollib ringkonnakohus
määruskaebemenetluses maakohtu määruse seaduslikkust ja põhjendatust üksnes osas, mille peale
on edasi kaevatud. Määruskaebusest nähtuvalt vaidlustab hageja maakohtu määrust osas, milles
maakohus rahuldas kostjate menetluskulude kindlaksmääramise avalduse 960 euro ulatuses
(1699,80 - 739,80). Maakohtu määrust ei ole vaidlustatud osas, milles maakohus jättis avalduse
rahuldamata. Ringkonnakohus kontrollibki maakohtu määrust vaidlustatud osas.
8. Riigikohus on 26. oktoobri 2011 määruse nr 3-2-1-88-11 p-s 11 selgitanud, et TsMS § 175 järgi
on menetlusosalist esindanud lepingulise esindaja kulude põhjendatuse ja vajalikkuse hindamine

                                                3
kohtu diskretsiooniotsus, millesse kõrgema astme kohus saab sekkuda vaid juhul, kui kohus on
ületanud diskretsioonipiire
Ringkonnakohus on seisukohal, et maakohus ei ole kostjate lepingulise esindaja kulude
põhjendatuse ja vajalikku hindamisel ületanud diskretsioonipiire. Ringkonnakohtu hinnangul ei
esine käesoleval juhul alust kulude põhjendatuse ning vajalikkuse ümberhindamiseks. Maakohus
on määruses piisavalt põhjendanud väljamõistetavate menetluskulude vajalikkust mh arvestades
menetluse kestust ja keerukust. Maakohus on võtnud arvesse kostjate esindaja koostatud ning
kohtule esitatud menetlusdokumentide mahtu ning sisu, kohtuistungite ettevalmistamisele ning
neil osalemisele kulunud aega.
9. Ringkonnakohus ei nõustu määruskaebuse esitajaga selles, et menetluskulude kandmine
kostjate poolt peab olema tõendatud. Lepingulise esindaja kulude väljamõistmise tingimuseks ei
ole asjaolu, et menetlusosalised on need kulud kandnud (Riigikohtu 3. juuni 2013 määrus
tsiviilasjas nr 3-2-1-65-13, p 18). Õigusabi tasu väljamõistmiseks piisab, kui poolel on tekkinud
õigusabi eest tasumise kohustus (Riigikohtu 1. oktoobri 2001 määrus tsiviilasjas nr 3-2-1-112-01).
Seega ei pea kostjad tõendama, et nad on õigusteenuse eest esindajale tasunud.
10. Samuti ei nõustu ringkonnakohus määruskaebuse esitajaga selles, et istungiks
ettevalmistamine ei ole põhjendatud kulu, sest toimik ei sisaldanud uusi dokumente ning kostjate
esindaja on toimikuga varasemalt tutvunud. Kohtuistungiks ettevalmistamise eesmärgiks on
eelkõige olemasoleva materjali ülevaatamine ja võimalike kitsaskohtade markeerimine. Kuivõrd
menetlusdokumentide koostamise ja kohtuistungi toimumise vahel jääb paratamatult teatud
ajavahemik, ei saa esindajalt eeldada, et ta suudab esindada klienti ilma ettevalmistuseta. Viimane
ei teeniks ilmselt ka menetlusökonoomia eesmärki, sest suure tõenäosusega venitab
ettevalmistamata esindaja menetlust.
11. Ebaõige on määruskaebuses esitatud väide, et kohtumine kliendiga ei ole põhjendatud ning
vajalik kulu. Advokaat peab klienti regulaarselt teavitama õigusteenuse osutamisega seotud
tegevusest (AdvS § 44 lg 1 p 2). Ringkonnakohus leiab, et kliendiga kohtumised on seotud asja
menetlusega ja vajalikud asjaolude väljaselgitamiseks, samuti on need ilmselgelt põhjendatud ning
vajalikud kvaliteetse õigusabi osutamiseks. Praktikas on tavapärane, et enne hagiavaldusele
vastuse koostamist kohtub esindaja kliendiga.
12. TsMS § 178 lg 4 kohaselt ei hüvitata menetluskulude kindlaksmääramise vaidlustamisel
tekkinud kulusid.



/allkirjastatud digitaalselt/      /allkirjastatud digitaalselt/     /allkirjastatud digitaalselt/
    Kai Kullerkupp                       Andra Pärsimägi                   Viivi Tomson




                                                  4

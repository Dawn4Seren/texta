                           KOHTUOTSUS
                            EESTI VABARIIGI NIMEL




Kohus                       Pärnu Maakohus

Kohtunik                    Anne Randjärv


Otsuse teatavakstegemise    15. märts 2016 Rapla kohtumaja kantselei kaudu
aeg ja koht

Tsiviilasja number          2-15-17308
Hagi ese                    Rahalise kohustuse täitmise nõue


Hagi hind                   31 411.51 eurot

                            Hageja: Nordea Bank AB Eesti filiaal 12608043 asukoht:
Menetlusosalised ja nende
                            Tallinn, Liivalaia 45
esindajad                   Esindaja: Darja Sudarinen
                            e-post: darja.sudarinen@nordea.com

                            Kostja I: Sibylle Nurmhein xxxxxxxxxxx elukoht: xxxxxx xxxx,
                            xxxxx xxxxxx, xxxx xxxxxxxxx xxx
                            e-post: xxx@xxx

                            Kostja II: Ivar Nurmhein xxxxxxxxxxx elukoht: xxxxx
                            xxxxxxxx, xxxxxxxxxx, xxxxxxxxxxxx x
                            e-post: xxx@xxx



Kohtuistungi toimumise aeg Kirjalikus menetluses
                                              2

RESOLUTSIOON
Rahuldada hagi osaliselt.

Välja mõista Sibylle Nurmheinalt ja Ivar Nurmheinalt solidaarselt Nordea Bank AB Eesti filiaali
kasuks 24 000 (kakskümmend neli tuhat) eurot.

Sibylle Nurmhein ja Ivar Nurmhein on kohustatud tasuma viivist põhinõudelt (21 046.50 eurot)
8,05% aastas alates hagi esitamisest 18.11.2015 kuni põhinõude täieliku tasumiseni.


Menetluskulude jaotus Menetluskulud kannavad kostjad solidaarselt, kellelt tuleb hageja kasuks
välja mõista 1000 (üks tuhat) eurot.


Edasikaebamise kord Kohtuotsuse peale võib esitada apellatsioonkaebuse Tallinna
Ringkonnakohtule 30 päeva jooksul selle kättetoimetamisest alates. Kaebus võidakse lahendada
kirjalikus menetluses, kui ei taotleta asja arutamist kohtuistungil.


Asjaolud ja hageja nõue
25.07.2009 sõlmisid pooled laenulepingu nr xxxxxxxxxxx, mille alusel said kostjad hagejalt laenu
37 053 eurot. Laenulepingust tulenevate kohustuste täitmise tagamiseks seati hageja kasuks
hüpoteek korteriomandile asukohaga xxxxx xxxxxx, xxxxx x-x ja kinnistule asukohaga xxxxxx
xxxx, xxxxx xxxx, xxxx xxx. Kuna kostjad oma lepingulisi kohustusi nõuetekohaselt ei täitnud,
ütles hageja lepingu 21.03.2013 ennetähtaegselt üles. Tagatisvara (kinnistu asukohaga xxxxx
xxxxxx, xxxxx x-x) realiseeriti kohtutäitur Marek Laanemetsa poolt 08.01.2014 hinnaga 17 000
eurot, millest maksti hagejale välja 14 786.73 eurot ja täitemenetluse kulud 2213.27 eurot. Saadud
rahast vähendati kostjate laenu põhiosa võlgnevust 14 689.68 euro võrra.

Seisuga 16.11.2015 on laenulepingust tulenev võlgnevus 29 717.27 eurot, millest laenu põhiosa
võlg on 21 046.50 eurot, intressivõlg 2739.67 eurot ja viivisevõlg 5931.10 eurot. Hageja taotleb
29 717.27 euro ja tulevikus tekkida võiva viivise väljamõistmist kostjatelt solidaarselt, toetudes
VÕS §-dele 94 lg 1, 108 lg 1 ja 113 lg 1 ja 2.

Kostja I seisukoht
Kostja I tunnistab hageja nõuet osaliselt, s.o põhivõla ja intressivõla osas kogusummas 23 786.17
eurot. Viivisenõuet peab kostja I ebamõistlikult suureks. Kuna hageja palub võlgnevuse välja mõista
kostjatelt solidaarselt, moodustab kostja I osa võlgnevusest ½ ehk 11 893 eurot. Arvestades kostja I
majanduslikku olukorda on ta nimetatud summa suuteline tasuma maksegraafiku alusel 150 euro
suuruste igakuiste osamaksetega.

Kostja II kohtule vastanud ei ole. Hagimaterjalid on kostjale II kätte toimetatud 05.01.2016. Kostja
II on kostjale I teatanud, et ei vasta kohtule, kuna tal ei ole raha, et kokkulepet sõlmida.

Kohtu seisukoht
Poolte vahel olid lepingulised suhted. VÕS § 396 lg 1 järgi kohustub laenulepinguga üks isik andma
teisele isikule laenu ja laenusaaja kohustub tagasi maksma sama rahasumma. VÕS § 397 lg 1 järgi
                                               3

tuleb majandus- või kutsetegevuses antavalt laenult maksta intressi. Pooled ei vaidle selle üle, et
kostjad oma kohustusi nõuetekohaselt ei täitnud, mistõttu oli hagejal õigus VÕS § 101 lg 1 p 4
alusel leping üles öelda ja VÕS § 101 lg 1 p 1 alusel nõuda kohustuste täitmist, millised jäid
vaatamata tagatisvara realiseerimisele rahuldamata.

Laenulepingust nr xxxxxxxxxxx nähtuvalt oli laenusaajaid kaks: kostja I ja kostja II. Seega on
tegemist solidaarvõlgnikega ja mõlemad kostjad vastutavad laenulepingu järgi tekkinud kõigi
kohustuste eest ühiselt. VÕS § 65 lg 1 sätestab, et kui mitu isikut peavad täitma kohustuse
solidaarselt, võib võlausaldaja nõuda kohustuse täielikku või osalist täitmist kõigilt võlgnikelt
ühiselt või igaühelt või mõnelt neist. Kõnesoleval juhul nõuab hageja kohustuse täitmist
solidaarvõlgnikelt ühiselt. Kuna tegemist ei ole osavõlgnikega, on alusetu kostja I seisukoht, et tema
kohustus on tasuda pool võlgnevusest.

VÕS § 113 lg 1 järgi on võlausaldajal rahalise kohustuse täitmisega viivitamise korral õigus nõuda
viivist, arvates kohustuse sissenõutavaks muutumisest kuni kohustuse täitmiseni. VÕS § 113 lg 8
järgi võib viivise maksmiseks kohustatud isik nõuda selle vähendamist vastavalt VÕS § 162
sätestatule. VÕS § 162 lg 1 sätestab, et kui tasumisele kuuluv leppetrahv on ebamõistlikult suur,
võib kohus leppetrahvi maksmiseks kohustatud lepingupoole nõudmisel vähendada seda mõistliku
suuruseni, arvestades eelkõige kohustuse täitmise ulatust, teise lepingupoole õigustatud huvi ja
lepingupoolte majanduslikku seisundit.

Hageja on seisukohal, et viivis ei ole ebamõistlikult suur, kuna hageja on viivist arvestanud seaduses
ettenähtud määras ning kostjad on laenu tasumisega olnud võlgnevuses üle nelja aasta (viimane
tasumine 29.07.2011). Kohus leiab, et sissenõutavaks muutunud viivist tuleb vähendada, arvestades
eelkõige lepingupoolte majanduslikku seisundit, samuti asjaolu, et lepingu ülesütlemisest alates
(21.03.2013) on toimunud tagatisvara realiseerimine ja kostjatel oli alus eeldada, et nende kohustus
saab selle kaudu täidetud.

Eeltoodust tulenevalt leiab kohus, et kostjatelt tuleb solidaarselt välja mõista 24 000 eurot, s.o
põhivõlg 21 046.50 eurot, intressi võlg 2739.67 eurot ja viivis 213.83 eurot.

TsMS § 162 lg 1 järgi kannab hagimenetluse kulud pool, kelle kahjuks otsus tehti, seega kannavad
menetluskulud kostjad solidaarselt. Hageja menetluskulu koosneb tasutud riigilõivust 1000 eurot,
milline summa tuleb kostjatelt solidaarselt välja mõista.




(allkirjastatud digitaalselt)

Anne Randjärv
kohtunik

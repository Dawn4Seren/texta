                                 TARTU HALDUSKOHUS
                                    Tartu kohtumaja
                           KOHTUMÄÄRUS
Kohtuasja number                   3-16-418
Määruse kuupäev ja koht            14. märts 2016, Tartu
Kohtunik                           Maare Aloe
Kohtuasi                           XXX kaebus Tartu Vangla kohustamiseks väljastada
                                   kaebajale riskihindamine
Resolutsioon                       1. Tagastada XXX kaebus.
Edasikaebamise kord ja muud        2. Määruse peale võib esitada määruskaebuse Tartu
selgitused                             Ringkonnakohtule Tartu Halduskohtu kaudu 15 päeva
                                       jooksul arvates määruse kättesaamisest.
                                   3. Määrus toimetatakse kätte kaebajale.
Asjaolud

1. XXX esitas 28.10.2015 Tartu Vanglale teabenõude, milles soovis väljatrükki Tartu Vangla
koostatud riskihinnangust kaebaja kohta.

2. Tartu Vangla 30.11.2015 otsusega nr 6-24/8244-2 jättis kaebaja taotluse rahuldamata.

3. XXX esitas 30.12.2015 Tartu Vanglale vaide eelnimetatud otsusele, taotledes riskihindamise
väljastamist.

4. Tartu Vangla 07.01.2016 otsusega nr 1-11/1154-2 tagastas kaebaja vaide, kuid tegi 26.01.2016
uue otsuse nr 1-11/1154-3, põhjendades, et varasemalt tehtud vaie oli lahendatud
mitteõiguspäraselt. Tartu Vangla 26.01.2016 vaideotsusega rahuldas XXX 30.12.2015 vaide
osaliselt tema kohta koostatud riskihindamise ankeedi kokkuvõtte väljastamisega.

5. XXX esitas 25.02.2016 Tartu Halduskohtule kaebuse Tartu Vangla kohustamiseks väljastada
kaebajale kogu riskihindamine, selles olev teave ning selle aluseks olnud teabeallikad.

Kohtu seisukoht

6. Halduskohtumenetluse seadustiku (edaspidi HKMS) § 120 lg 1 p 8 kohaselt kaebuse saanud
alluvusjärgne kohus kontrollib, ega ei esine alust kaebuse tagastamiseks või käiguta jätmiseks.
Kohus hindab, kas XXX kaebuse menetlusse võtmine on võimalik või esineb kaebuses mõni
kõrvaldatav puudus või alus kaebuse tagastamiseks.

7. Tallinna Ringkonnakohus 30.06.2014 kohtumääruse nr 3-13-1751 p-s 9 märgib, et
kohustamiskaebuse põhjendatus eeldab kaebaja õiguste rikkumist haldusorgani keeldumisega või
jätkuva tegevusetusega ning haldusorgani kohustamist haldusakti andmiseks või toimingu
sooritamiseks. Samas peab haldusorganil olema õiguslikud ja faktiliselt võimalik taotletud
haldusakt anda või toiming sooritada.
8. Justiitsministri 14.05.2008 määruse nr 21 „Kinnipeetava individuaalse täitmiskava koostamise
ja rakendamise juhend“ (edaspidi määrus nr 21) § 2 lg 1 kohaselt on kinnipeetava kriminogeensete
riskide hindamine (riskihindamine) üks osa täitmiskava koostamise protsessist lisaks täitmiskava
koostamisele, selle kinnitamisele ja kinnipeetavale tutvustamisele. Määruse nr 21 § 3 lg 4 p-dest
1-10 nähtuvalt analüüsitakse riskihindamise koostamisel kinnipeetava kuritegelikku käitumist,
eluaset, tööd ja haridust, majanduslikku toimetulekut, suhteid, sõltuvusainete tarbimist ja
probleemkäitumist, tervist ja emotsionaalset seisundit, mõtlemist ja käitumist, hoiakuid ja
ohtlikkust.

9. Hinnangu asjaoludele, mis soodustavad uue kuriteo toimepanemist või mis viitavad sellele, et
isik võib endale ja teistele ohtlik olla, annab määruse nr 21 § 3 lg 4 kohaselt riske hindav ametnik.
Kohus nõustub Tallinna Ringkonnakohtu 30.06.2014 kohtumääruse nr 3-13-1751 p-s 9
selgitatuga, et igasugune analüüs ja hindamine sisaldab paratamatult subjektiivseid elemente.
Tartu Vangla 26.01.2016 vaideotsusest nr 1-11/1154-3 tulenevalt riskihindamise ankeedi
punktihinnangutes sisalduv informatsioon tugineb vanglatöös kasutatavatel meetoditel.
Riskihindamise ankeet kasutab statistilist hindamismeetodit, mille põhjal arvutab ankeedi algoritm
välja prognoositava tõenäosuse sooritada uut kuritegu.

10. Määruse nr 21 § 3 lg 1 kohaselt on riskihindamise tulemused täitmiskava koostamise aluseks.
Määruse nr 21 § 3 lg 5 kohaselt teeb riske hindav ametnik ettepanekud täitmiskava tegevuste ja
abinõude kavandamiseks karistuse kandmise ajal ja nende rakendamise järjekorra kohta ning lg 6
kohaselt kasutatakse riskihindamise tulemust paigutamise ja ümberpaigutamise otsustamisel.

11. Õigusaktidest ei tulene kaebajale õigust tutvuda kogu riskihindamisega. Riskihindamise
ankeedid asuvad kinnipeetavate, vahistatute, arestialuste ja kriminaalhooldusaluste andmekogus
(edaspidi vangiregister) ning vangistusseaduse § 52 lg 6 kohaselt võib vanglateenistuse ametnik
keelduda vangiregistrist andmete väljastamisest, kui need sisaldavad informatsiooni vanglatöös
kasutatavate meetodite, taktika või julgeolekuriskide hindamise kohta ning kui selle avalikuks
tulek võib ohustada vangistuse, eelvangistuse, aresti või kriminaalhoolduse täideviimist, samuti
teistel seaduses sätestatud alustel. Määruse nr 21 § 5 lg 2 kohaselt inspektor-kontaktisik selgitab
kinnipeetavale riskihindamise tulemusi ning seda on Tartu Vangla teinud. Haldusasja materjalidest
tulenevalt on kaebajale väljastatud ka tema kohta koostatud riskihindamise ankeedi kokkuvõte.

12. Riskihindamine on vanglateenistuse ametnike töövahend, mis ei oma iseseisvat regulatiivset
toimet. Seega puudub kaebajal õigus riskihindamise dokumentidega tutvuda. Hinnangud
kinnipeetava ohtlikkuse ja tema puhul esinevate riskide kohta ei saa eraldiseisvalt kinnipeetava
õigusi rikkuda ja neid ei saa kohtus eraldiseisvalt vaidlustada. HKMS § 44 lg 1 kohaselt võib
kaebusega halduskohtusse pöörduda isik üksnes oma õiguste kaitseks. Riigikohtu 17.06.2010
kohtuotsuse nr 3-3-1-95-09 p 26 kohaselt saab kaebaja riskihindamise põhjal koostatud
täitmiskavas esitatu ekslikkusele viidata tulevikus ette tulla võival juhul, kui vangla tugineb
täitmiskavale mõne toimingu või haldusakti põhjendamisel.

13. Eeltoodust tulenevalt tagastab kohus XXX kaebuse Tartu Vangla vastu riskihindamise
väljastamiseks HKMS § 121 lg 2 p 1 alusel, kuna kaebajal puudub asjas ilmselgelt kaebeõigus,
eeldades, et tema faktilised väited on tõendatud. Vastavalt HKMS § 43 lg-le 2 ei võta kaebuse
tagastamine õigust pöörduda uuesti kohtusse ning kaebuse tagastamisel loetakse, et kaebus ei ole
kohtu menetluses olnud.

/allkirjastatud digitaalselt/
Maare Aloe
Kohtunik

                                                 2
Kohtumääruse põhjendusi on muudetud Tartu Ringkonnakohtu 09.05.2016.a määrusega.
Tartu Ringkonnakohtu 09.05.2016.a määrus
RESOLUTSIOON
Jätta XXX määruskaebus rahuldamata ja Tartu Halduskohtu 14. märtsi
2016. a määruse resolutsioon muutmata, asendades halduskohtu määruse põhjendused
käesoleva määruse põhjendustega.




                                           3

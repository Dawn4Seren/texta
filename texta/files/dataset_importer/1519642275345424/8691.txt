                                                                              1-15-10843




                          KOHTUOTSUS
                              EESTI VABARIIGI NIMEL


Kohus                            Tallinna Ringkonnakohus

Otsuse tegemise aeg ja koht      24.augustil 2016.a Tallinn

Kohtuasja number                 1-15-10843

Kohtukoosseis                    Eesistuja Orvi Tali, liikmed Ivi Kesküla ja Urmas Reinola

Kohtuistungi sekretär            Elina Huobolainen

Tõlk                             Svetlana Talli
                                 Mihhail Konstantinov süüdistuses KarS § 266 lg 2 p 1, § 141
Kohtuasi                         lg 2 p 6 - § 25 lg 2, § 3314 ja § 199 lg 2 p 9 järgi

Apelleeritud kohtuotsus          Pärnu Maakohtu 19.aprilli 2016.a otsus üldmenetluses
Apellatsiooni esitaja            Süüdistatava Mihhail Konstantinovi kaitsja Rünno Roosmaa

                                 Gardi Anderson
Prokurör

                                 Mihhail Konstantinov, isikukood: 37504196516; elukoht:
                                 xxx, viibimiskoht: Tallinna Vangla; kodakondsus: xxx;
                                 emakeel: vene keel; haridus: xxx; xxx.
                                 Kriminaalkorras karistatud, viimati Pärnu Maakohtu
Süüdistatav
                                 10.12.2010.a otsusega KarS § 141 lg 1 järgi 4-aastase
                                 vangistusega.
                                 Tõkend vahistamine ning viibib eelvangistuses alates
                                 16.10.2015.a.
Kaitsja                          Rünno Roosmaa


RESOLUTSIOON

Pärnu Maakohtu 19.aprilli 2016.a otsus Mihhail Konstantinovi suhtes tühistada osaliselt
ja nimelt musta nokamütsi– konfiskeerimise ning KrMS § 126 lg 3 p 4 hävitamise osas.
Teha selles osas uus otsus, millega tagastada kohtuotsuse jõustumisel Mihhail
Konstantinovile must nokamüts.
Muus osas jätta kohtuotsus muutmata.

Kaitsja apellatsioon jätta rahuldamata.

Mihhail Konstantinovi kaitsja Rünno Roosmaa riigi õigusabi eest makstud tasu 262
(kakssada kuuskümmend kaks) eurot 8 senti jätta riigi kanda KrMS § 185 lg 1 alusel.

Edasikaebe kord
Kassatsioon esitatakse Riigikohtule kirjalikult 30 päeva jooksul alates otsuse avalikult
teatavakstegemisest.
Süüdistataval on kassatsiooni esitamise õigus üksnes advokaadi vahendusel.

ASJAOLUD JA MENETLUSE KÄIK

1. Pärnu Maakohtu kohtuotsusega üldmenetluses tunnistati Mihhail Konstantinov süüdi KarS
§ 266 lg 2 p 1, § 141 lg 2 p 6-§ 25 lg 2 järgi ning KarS § 63 lg 1 alusel mõisteti karistuseks
vangistus 8 aastat. Samuti tunnistati Mihhail Konstantinov süüdi KarS § 199 lg 2 p 9 järgi ja
mõisteti karistuseks vangistus 2 kuud. Süüdi tunnistati Mihhail Konstantinov KarS § 3314
järgi ning mõisteti karistuseks vangistus 4 kuud. KarS § 64 lg 1 alusel loeti kergemad
karistused kaetuks raskeima karistusega ning mõisteti liitkaristuseks 8 aastat vangistust. KarS
§ 68 lg 1 alusel loeti 3 päeva karistusaja hulka ja karistusaja algust alates 16.10.2015.a.
Tõkend vahistamine tühistada kohtuotsuse jõustumisel või mõistetud karistuse ärakandmisel.
Sama otsusega lahendati asitõenditega seonduv - CD-plaat Häirekeskuse kõnesalvestisega –
jätta KrMS § 126 lg 3 p 1 alusel kriminaalasja juurde; must nokamüts, mis on hoiul Politsei-
ja Piirivalveameti asitõendite hoidlas – KarS § 83 alusel konfiskeerida ning KrMS § 126 lg 3
p 4 alusel hävitada.
Välja mõisteti KrMS § 180 lg 1 alusel Mihhail Konstantinovilt menetluskulud riigi tuludesse
KrMS § 175 lg 1 p 3 alusel riiklikul ekspertiisiasutusel (aktid nr 15E-GE1490, nr 15E-
LäI0055 ja nr 15E-LäI0053) tekkinud kulu 681 eurot, KrMS § 175 lg 1 p 4 alusel kaitsja tasu
summas 1 152 eurot riigi õigusabi korras määratud kaitsja osalemise eest kriminaalasja
menetluses ning KrMS § 179 lg 1 p 1 alusel sundraha 1 075 eurot, kokku 2 908 eurot.

2. Mihhail Konstantinovit süüdistatakse selles, et ta tungis 11.10.2015.a kella 21.30 ja 22.00
vahelisel ajal ebaseaduslikult valdaja tahte vastaselt köögiakna lahti lükkamise teel sisse
Pärnu linnas XXX asuvasse elamiseks kasutatavasse LT-le kuuluvasse korterisse.
Samuti süüdistatakse Mihhail Konstantinovit selles, et tema olles isik, kes on varem toime
pannud vägistamise, 11.10.2015.a kella 21.30 ja 22.30 vahelisel ajal, olles ebaseaduslikult
valdaja tahte vastaselt tunginud köögiakna kaudu Pärnu linnas XXX kööki, ütles pesemiseks
alakeha paljaks võtnud LT-le (ik XXXXXXXXXXX), et ta tuleb aitab teda pesta, misjärel
võttis kätega LT-l ümbert kinni ning lükkas LT magamistoa suunas. LT haaras parema käega
uksepiidast kinni, kuid ei suutnud ennast uksepiidast kinni hoida, mistõttu Mihhail
Konstantinovil õnnestus lükata LT magamistuppa. Magamistoas Mihhail Konstantinov tõukas
LT voodile selili asendisse. Seejärel Mihhail Konstantinov tegi endal püksiluku lahti ning tuli
LT peale. LT hakkas appi hüüdma, mille peale Mihhail Konstantinov pani ühe käe LT suu
peale, et tema appi hüüdeid vaigistada ja teise käega tõstis LT jalgu üles ning seejärel tuli LT-
le jalge vahelt LT-le peale, misjärel üritas suruda enda suguelundit LT tahte vastaselt LT
tuppe, kuid tegu jäi lõpule viimata Mihhail Konstantinovi tahtest mitteolenevatel põhjustel,
kuna Mihhail Konstantinovi suguelund ei olnud piisavalt erektsioonis. LT jätkas appi
hüüdmist, ütles Mihhail Konstantinovile, et temal on valus ja palus, et Mihhail Konstantinov


                                                                                           2(11)
ei teeks. Samuti osutas LT Mihhail Konstantinovile füüsilist vastupanu, mille käigus
küünistas Mihhail Konstantinovit kätega näost. LT vastupanu maha surumiseks Mihhail
Konstantinov haaras voodi pealt padja ning surus selle LT-le suu peale, takistades LT-l
hingamist. Vahepeal võttis Mihhail Konstantinov padja LT suu pealt ära ning kägistas LT
kätega kaelast. Seejärel Mihhail Konstantinov jätkas korduvalt LT padjaga lämmatamist.
Kuna LT oli veendunud, et Mihhail Konstantinov tahab teda tappa, teeskles ta lämbumist ning
pani silmad kinni ja lasi käed lõdvaks. Selle peale Mihhail Konstantinov hakkas LT raputama
ja lõi kätega vastu põski. LT avas silmad ning lubas helistada politseisse, mille peale Mihhail
Konstantinov tõusis püsti, võttis magamistoast voodi kõrval paiknevalt laualt LT
mobiiltelefoni ning läks sellega kööki, kus peitis mobiiltelefoni köögikappi, et LT ei saaks abi
kutsuda, misjärel lahkus korterist. Füüsilise vägivallaga põhjustas Mihhail Konstantinov LT-
le füüsilist valu, hingamistakistuse ning hematoomi kaela paremal küljel.
Eelkirjeldatud tegevusega pani Mihhail Konstantinov toime KarS § 266 lg 2 p 1 ja KarS § 141
lg 2 p 6 - § 25 lg 2 järgi kvalifitseeritavad kuriteod, s.o valdaja tahte vastaselt elamiseks
kasutatavasse ruumi ebaseadusliku tungimise ja inimese tahte vastaselt temaga suguühtesse
astumise katse isiku poolt, kes on varem toime pannud KarS 9.peatükis 7. jaos sätestatud
kuriteo.

Samuti süüdistatakse Mihhail Konstantinovi selles, et tema, olles allutatud Tartu
Ringkonnakohtu 31.01.2014.a määruse alusel peale vangistuse kandmise lõppu
karistusjärgsele käitumiskontrollile pikkusega 2 aastat ja olles kohustatud Pärnu Maakohtu
09.06.2014.a määruse alusel käitumiskontrolli ajal mitte tarvitama alkoholi ja narkootikume,
rikkus nimetatud kohustust kuritahtlikult järgmiselt: 13.01.2015.a. ilmus Mihhail
Konstantinov Pärnu kriminaalhooldusosakonda joobnuna, joobe suuruseks fikseeriti 0,208
mg/l kohta; 09.02.2015.a kell 17:15 kontrollis Pärnu Pikk 18 Mihhail Konstantinovi
alkoholijoovet Lääne Prefektuuri patrullpolitseinik VT indikaatorvahendi Alcoquant 6020 nr
A102606. Mihhail Konstantinov keeldus indikaatorvahendisse puhumast ja joove tuvastati
joobeseisundile viitavatele tunnuste kirjeldamise protokolliga; 03.05.2015.a kell 16:47
kontrollis Pärnu Pikk 18 Mihhail Konstantinovi alkoholijoovet Lääne Prefektuuri
avariipolitseinik ER indikaatorvahendi Alcoquant 6020 nr A102606. Mihhail Konstantinov
keeldus indikaatorvahendisse puhumast ja joove tuvastati joobeseisundile viitavatele tunnuste
kirjeldamise protokolliga; 08.09.2015.a kell 18.29 kontrollis Pärnu Pikk 18 Mihhail
Konstantinovi alkoholijoovet Lääne Prefektuuri patrullpolitseinik TL indikaatorvahendiga
Mercury Nordic, nr 10200567. Joobe suuruseks fikseeriti 0,671 mg/l kohta.
Oma sellise tegevusega pani Mihhail Konstantinov toime KarS § 3314 järgi kvalifitseeritava
kuriteo, s.o karistusjärgse käitumiskontrolli kohustuste rikkumine.

Samuti süüdistatakse Mihhail Konstantinovi selles, et tema, olles isikuks, kes on 25.05.2015.a
ja 27.08.2015.a toime pannud väheolulise varavastase süüteo, 08.09.2015.a kella 16:05 paiku
võttis ebaseadusliku omastamise eesmärgil aadressilt XXX Pärnu linn avatud ukse kaudu
sisenedes neljandast trepikojast KP-le kuuluva lukustamata jalgratta ,,Marine“ väärtusega 600
eurot. Oma sellise tegevusega pani Mihhail Konstantinov toime KarS § 199 lg 2 p 9 järgi
kvalifitseeritava kuriteo, s.o süstemaatilise võõra vallasvara äravõtmise selle ebaseadusliku
omastamise eesmärgil.

3. Maakohtu otsuse peale esitas apellatsiooni süüdistatava Mihhail Konstantinovi kaitsja
Rünno Roosmaa. KarS § 3314 järgi süüdimõistmise ja karistamise osas ei ole kaitsja otsust
vaidlustanud.




                                                                                          3(11)
Apellant taotleb tühistada 09.04.2016.a. Pärnu Maakohtu otsus Mihhail Konstantinov’i
süüditunnistamises KarS §-de 266 lg 2 p 1, 141 lg 2 p 6-25 lg 2, 199 lg 2 p 9 järgi ja
karistamises ning mõista Mihhail Konstantinovi õigeks ja vabastada vahi alt.

3.1 Süüdistus KarS §§ 266 lg 2 p 1 ja 141 lg 2 p 6 – 25 lg 2 järgi otsuse lehel 7 ülalt
kolmandas lõigus viitab kohus vastuolule tunnistajate ja kannatanu ütlustes väidetava kuriteo
toimepanemise aja suhtes. On selge, et kui süüdistatav lahkus seltskonnast kella ühe-kahe ajal
öösel, mida kinnitavad tunnistajad AT ja SP, siis ei saanud ta viibida eelmisel õhtul
ajavahemikul 21.30-22.00 kannatanu LT’i XXX asuvas korteris. Samas kohus märgib, et
usutavamad on kannatanu ütlused, sest haakuvad muude tõenditega, milledest peale erinevate
tunnistajate ütluste on viide kannatanu magamistoast laua ja voodi vahelt põrandalt leitud
musta värvi nokamütsi kui asitõendi vaatlusprotokollile. Sellelt mütsilt leitud DNA profiil on
kokkulangev süüdistatava DNA profiiliga. Esitatud faktist on kohus järeldanud, et süüdistatav
pidi olema viibinud kannatanu korteris 11.10.2015.a (otsuse lk 8). Kaitsja sellise kohtu
järeldusega ei nõustu, pidades loogilisemaks järeldust, et maksimaalselt võib käsitletav tõend
kinnitada seda, et Mihhail Konstantinov on viibinud kannatanu korteris, aga see viibimine
võis olla samuti mõnel teisel ajal kui 11.10.2016.a. Pealegi on kannatanu ise kinnitanud, et
süüdistatav käinud tema kutsel tema korteris talle abiks (06.04.2016.a. ist. prot. lk 2 ülal). Nii
kannatanul kui süüdistataval fikseeritud vigastused viitavad neile endile ning nende
omavaheline isikuline seos on üksnes kohtu järeldus. Peale süüdistatava lauseitava seisukoha
toetamist tegi kaitsja kohtus möönduse puhuks, kui kohus loeb käsitletavas osas süüdistuse
põhjendatuks ja viitas KarS § 40 lg 1. Kohus on seda seisukohta käsitlenud otsuse lk 9 ja
leidnud, et vägistamiskuritegu jäi siiski katse staadiumisse ja seda kannatanu käitumisest
tingituna. Apellant juhib siinjuures tähelepanu kannatanu tunnistusele kohtus 06.04.2016.a.
ist. prot. lk.2 kus kannatanu kinnitas … siis tegin silmad lahti ja siis kargas ta sealt voodist
üles, võttis mu telefoni ära ja läks minema ühesõnaga … (alt read 8-9). Seega polnud sugugi
nii nagu on kohus järeldanud, et tegu jäi lõpule viimata kannatanu vastupanu tõttu. Apellant
küsis kohtus kannatanult, kas siis, kui too poleks rabelnud ja karjunud, saanuks vägistaja
temaga vahekorda astuda, ja kannatanu vastus oli …võib-olla (lk 3) koos vastavate
põhjendustega. Apellant tegi kohtus samuti möönduse eluruumi tahtevastase sisenemise
puhuks ja viitas asjaolule, et akna Mihhail Konstantinovile avas ikkagi kannatanu ise.

3.2 Süüdistus KarS § 199 lg 2 p 9 järgi - apellandi arvates puuduvad siin igasugused tõendid
Mihhail Konstantinovi süü kinnitamiseks ratta varguses ning süüdistatava versioon ratta
leidmisest ei ole mitte millegagi kummutatud. Pealegi asub Uulu küla, kus süüdistatav
08.09.2015.a’l kell 17.35 kinni peeti Pärnust ~ 18 km kaugusel ja on vähetõenäoline, et
rattavaras sõidaks mööda peateidpidi Pärnu linnast välja, riskides vahelejäämisega.
Apellant leiab, et järelduste tegemisel on kohus liialt lähtunud süüdistatava poolt minevikus
tehtust (karistustest ning otsustuse langetamisel vastuoluliste tõendite puhul hinnanud jäävad
kahtlused mitte süüdistatava kasuks, vaid kahjuks, KrMS §§ 7 lg 3 ja 339 lg 1 p 12). Märgitud
osas puuduvad otsusest piisavad põhjendused (KrMS § 339 lg 1 p 7).

4. Ringkonnakohtu istungil kaitsja jäi apellatsioonis toodu juurde. Süüdistatav toetas kaitsja
apellatsiooni ja taotles kohtuotsuse tühistamist apellatsioonis toodud motiividel.
Prokurör taotles jätta kohtuotsus muutmata ja apellatsioon rahuldamata.

RINGKONNAKOHTU PÕHJENDUSED JA SEISUKOHT




                                                                                            4(11)
5. Kohtukolleegium tutvunud toimiku materjalidega, maakohtu otsuse, süüdistatava kaitsja
apellatsiooni väidetega ning kuulanud ära kohtumenetluse pooled, asub alljärgnevale
seisukohale.
5.1 Kõigepealt võtab kolleegium seisukoha apellandi apellatsioonis toodule, millega
kokkuvõtvalt on maakohus rikkunud KrMS § 339 lg 1 p 7, § 339 lg 1 p 12 sätteid.
Ringkonnakohus loeb maakohtu otsuses toodud põhjendused piisavaks, mistõttu on välistatud
maakohtu otsuse tühistamise kriminaalmenetluse normide olulise rikkumise tõttu KrMS § 339
lg 1 p 7 mõttes.
Kaitsja on jätnud täielikult tähelepanuta Riigikohtu kriminaalkolleegiumi lahendis nr 3-1-1-
63-14 toodud uued seisukohad, missugustel juhtudel on kohtuotsuses põhjenduse puudumine
käsitatav KrMS § 339 lg 1 p-s 7 sätestatud kriminaalmenetlusõiguse olulise rikkumisena.
Üldjuhul on kohtuotsuse põhistamise kohustuse (KrMS § 3051 lg 1) rikkumine - sh näiteks
kohtuotsuse põhistuse ebapiisavuse või -veenvuse korral - käsitatav kriminaalmenetlusõiguse
olulise rikkumisena KrMS § 339 lg 2 mõttes. KrMS § 339 lg 1 p 7 järgi tuleb kvalifitseerida
üksnes kohtuotsuse põhistamise kohustuse kõige ulatuslikumad rikkumised, mis on
käsitatavad KrMS § 339 lg 1 p-s 7 otsesõnu nimetatud kohtuotsuses "põhjenduse
puudumisena". Seejuures tuleb silmas pidada, et seadus räägib "põhjenduse" kui terviku, mitte
üksikute "põhjenduste" puudumisest. Kohtuotsuses põhjenduse puudumisega on tegemist
eeskätt siis, kui kohus jätab seadusliku aluseta kohtuotsuse põhiosa (KrMS § 312) tervikuna
või siis mõne süüdistatava või kuriteo osas üldse koostamata (vt Riigikohtu
kriminaalkolleegiumi 30. juuni 2014. a otsus asjas nr 3-1-1-14-14, p-d 699-700).
Kaitsja apellatsioonis osutatud rikkumise näol ei ole tegemist olukorraga, kus kohtuotsuse
põhiosa oleks jäänud tervikuna või mõne kuriteo osas üldse koostamata. Apellandi
seisukohtadega nõustumise korral saaks rääkida üksnes kohtuotsuste põhistuste ebapiisavusest
või -veenvusest. Sellised minetused oleksid aga eespool refereeritud Riigikohtu
kriminaalkolleegiumi seisukoha valguses hinnatavad kriminaalmenetlusõiguse olulise
rikkumisena KrMS § 339 lg 2 mõttes. Kolleegium leiab üksmeelselt, et käesoleval juhul ei ole
tegemist ka kriminaalmenetlusõiguse olulise rikkumisena KrMS § 339 lg 2 mõttes, kuna
maakohtuniku siseveendumuse kujunemine on kohtuotsuse lugejale jälgitav ning maakohtule
ei ole alust ette heita järelduste meelevaldsust. Maakohus on järginud kriminaalmenetluse
seadustikust tulenevaid tõendite hindamise põhimõtteid ja kohtuotsuse põhistamise nõuet.
Maakohtu otsuses on piisava põhjalikkusega kajastatud tõenditele antav hinnang ja kohtuniku
siseveendumuse kujunemise tee.

Kohtukolleegium leiab üheselt, et ainetu on apellandi väide, et maakohus on rikkunud KrMS
§ 339 lg 1 p 12 sätteid.
Riigikohtu Üldkogu on oma lahendis 3-1-2-1-00 asunud seisukohale, et isikule, kelle tegudele
hinnang antakse, peab olema tagatud võimalus realiseerida Põhiseaduse §-s 24 sätestatud
õigust olla oma kohtuasja arutamise juures, õigus kaitsja abile, esitada tõendeid ja argumente
kuriteosündmuse ja süü kohta ning Inimõiguste ja põhivabaduste kaitse Euroopa
konventsiooni (EIK) artiklis 6 (3a), (3b), (3c) , (3d) ja (3e) sätestatud õigusi. Kui kohtualune
ei saa omi õigusi tõhusalt kaitsta, võib sellel olla kumulatiivne toime, mistõttu kohtulik
arutamine võib tervikuna osutuda ebaõiglaseks.
Kolleegium leiab üksmeelselt, et käesolevas kriminaalasjas ei ole tegemist
kriminaalmenetlusõiguse olulise rikkumisega KrMS § 339 lg 1 p 12 mõttes. Käesolevas asjas
on süüdistatav Mihhail Konstantinov olnud maakohtus oma kohtuasja arutamise juures,
saanud esitada tõendeid ja taotlusi ning anda ütlusi, seega saanud kaitsta oma õigusi tõhusalt.
Tal on olnud tagatud kaitsja abi, saada teavet tema vastu esitatud süüdistuse iseloomust ja
alustest ning kasutada tasuta tõlgi abi, kui ta ei mõista või ei räägi kohtus kasutatavat keelt.
Käesolevas asjas oli loetletud õiguste kasutamine süüdistataval täiel määral võimalik, s.h


                                                                                          5(11)
Inimõiguste ja põhivabaduste kaitse Euroopa konventsiooni (EIK) artiklis 6 (3a), (3b), (3c) ,
(3d) ja (3e) sätestatud õigused. Maakohtus toimunud kohtulik arutamine on olnud terviklikult
õiglane.

5.2 Esitatud apellatsioonis taotleb süüdistatav maakohtu poolt käsitletud tõenditest tehtud
järelduste ümberhindamist ja tema õigeksmõistmist temale inkrimineeritud kuritegudes KarS
§ 266 lg 2 p 1, § 141 lg 2 p 6 – § 25 lg 2 ja KarS § 199 lg 2 p 9 järgi.
Kohtukolleegium ei nõustu apellatsiooni järeldusega, et kohus on hinnanud tõendeid
kallutatult ja rikkunud KrMS § 61 lg 2 sätestatut. Maakohus on hinnanud kõiki tõendeid
nende kogumis oma siseveendumuse järgi. Süüdistatava kaitsja taotleb maakohtu poolt
hinnatud tõendite ümberhindamist ning õigeksmõistva otsuse tegemist. Asjaolu, et apellant ei
ole nõus maakohtu poolt tõendite hindamisel tehtud järeldusega ei anna alust tuvastada, et
maakohus poleks tõendeid hinnanud. Riigikohus on korduvalt selgitanud, et kõigi tõendite
hindamine kogumis kohtu siseveendumuse alusel KrMS § 61 lg 2 järgi eeldab tõendite
kaalumist, nende usaldusväärsuse hindamist ja vastuolu korral otsustamist, millisele tõendile
tugineda. See, kas kohus on pidanud mingit tõendit teisega võrreldes eelistatuks aprioorselt
või on jõudnud sellele järeldusele tõendeid kogumis hinnates, on tuvastatav kohtuotsuse
põhjenduste alusel (Riigikohtu otsused nr 3-1-1-88-06, 3-1-1-4-07). Maakohus on
põhjendanud miks ta hindab omavahel tõendamisesemesse kuuluvate asjaolude kohta
riimuvad tõendid usaldusväärseks. Kohtukolleegium ei pea vajalikuks uuesti tõendite analüüsi
korrata ja leiab, et maakohus ei ole rikkunud tõendite kogumis hindamise põhimõtet.
Maakohus on põhjalikult iga kuritegu eraldi analüüsinud ja põhjendanud ning andnud
kohtuistungil vahetult uuritud tõenditele hinnangu.
Kohtukolleegium juhib tähelepanu ka Riigikohtu kriminaalkolleegiumi 5. mai 2003. a otsuses
nr 3-1-1-17-03 väljendanud seisukohale, mille kohaselt kriminaalmenetluses lasub tõendite
esmase hindamise kohustus esimese astme kohtul. Riigikohtu praktikas on ringkonnakohtu
tõendite hindamist puudutavate volituste osas asutud seisukohale, et ringkonnakohtul on õigus
esimese astme kohtu poolt kriminaalasjas kogutud tõenditele antud hinnangut muuta vaid siis,
kui selleks on veenvad põhjused. Lisaks sellele on Riigikohtu kriminaalkolleegium 26.
septembri otsuses nr 3-1-1-77-05 märkinud, et kui erinevad kohtud hindavad tõendeid ning
nendest tehtavaid järeldusi olulisel määral erinevalt, peab ringkonnakohus lisaks omapoolsele
tõendite analüüsile näitama ära ka esimese astme kohtu poolt tõendite hindamisel tehtud vead,
mis kinnitavad kohtuliku uurimise ühekülgsust või puudulikkust ja mis viivad enda
koostoimes või ka eraldivõetult maakohtu järeldused mittevastavusse faktiliste asjaoludega.
Kohtukolleegium leiab, et apellatsioonis toodud väidete kui maakohtu otsuses sisalduva
põhjalike tõendite analüüsi pinnalt ei ole võimalik leida veenvaid argumente maakohtu
süüdimõistva kohtuotsuse tühistamiseks ja Mihhail Konstantinovi suhtes õigeksmõistva
kohtuotsuse tegemiseks temale esitatud süüdistustes KarS § 266 lg 2 p 1, § 141 lg 2 p 6 – § 25
lg 2 ja KarS § 199 lg 2 p 9 järgi.
Maakohus on vastavalt KrMS § 61 lg 2 hinnanud kõiki tõendeid nende kogumis ning tõendite
kogumile, eelkõige just tõenditele hinnangu andmise tulemina, on kohus jõudnud
veendumusele, et süüdistused KarS § 266 lg 2 p 1, § 141 lg 2 p 6 – § 25 lg 2 ja KarS § 199 lg
2 p 9 järgi on põhjendatud, tõendamisesemesse kuuluvad asjaolud tõendatud, mis omakorda
andiski kohtule aluse Mihhail Konstantinovi suhtes süüdimõistva otsuse tegemiseks temale
inkrimineeritud kuritegudes.
Esitatud apellatsioonides korratakse peamiselt samu väiteid, mida süüdistatav ja kaitsja
esitasid esimese astme kohtuistungil ning millele kohus on juba oma hinnangu andnud,
mistõttu ringkonnakohtu ees ei tõstatata mingeid uusi õiguslikke ega tõenduslikke argumente.
Kohtukolleegium nõustudes maakohtu otsuse põhjenduste ja järeldustega, ei pea neid KrMS §



                                                                                        6(11)
342 lg 3 p 1 sätestatud õigust kasutades täies mahus vajalikuks korrata, vaid piirdub hinnangu
andmisega apellatsioonides esitatud peamistele väidetele.

6. Kolleegium ei nõustu apellatsioonis tooduga, et süüdistatavale Mihhail Konstantinovile
inkrimineeritud kuriteo KarS § 199 lg 2 p 9 osas on maakohus süüdistatava Mihhail
Konstantinovi mõistnud süüdi üksnes elulise usutavuse ja oletuste põhjal ning et süüdistatava
süüditunnistamine KarS § 199 lg 2 p 9 järgi on põhjendamatu.
Apellant on jätnut tähelepanuta asjaolu, et maakohus ei ole rajanud süüdimõistvat otsust
elulisele usutavusele, vaid maakohus on otsuse järeldustes toetunud maakohtu istungil uuritud
tõendite kogumile, milleks on nii kannatanu KP ütlused ja tunnistaja TL ütlused ning teised
kogutud kirjalikud tõendid. Kolleegium leiab, et maakohtu otsus ei tugine oletustel, vaid
tugineb asjaoludel, mille kohus on tunnistanud tõendatuks. Samas puudub apellatsioonis
põhjendused, miks tuleb kaitseväiteid kuriteosündmusest pidada eluliselt usutavamaks kui
süüdistus versiooni.
Maakohus on hinnanud Mihhail Konstantinovi süüd KarS § 199 lg 2 p 9 järgi kinnitavaid
tõendeid nende kogumis ning ringkonnakohus ei näe siis õiguslikke minetusi. Samas ei ole
kaitsja viidanud apellatsioonis konkreetsetele tõenditele, mis kummutaks maakohtu otsuses
toodud järeldused ja kinnitaks apellatsioonis toodud versiooni. Apellatsioonis toodud
põhjendus, et süüdistatav leidis jalgratta, ei anna ringkonnakohtule alust maakohtu otsuse
tühistamiseks ja õigeksmõistva otsuse tegemiseks, kuivõrd apellatsioonis puuduvad viited
konkreetsetele tõenditele, mis kinnitaksid just kaitsja versiooni toimunust. Seejuures on
kaitsja jätnud tähelepanuta, et maakohus on analüüsinud põhjalikult süüdistatava Mihhail
Konstantinovi väiteid, versiooni ja kaitsja tõstatatud kahtlusi (lk 209), millega kolleegium
täielikult nõustub ning andnud sellega seisukoha ka juba apellatsioonis esitatule. Nii on
maakohus põhjendanud, millega on ümberlükatud süüdistatava Mihhail Konstantinovi väited,
andnud hinnangu tema ütluste usaldusväärsusele ning kontrollinud nende haakuvust teiste
tõenditega.
Kolleegium märkis juba eelnevalt, et maakohus on hinnanud süüdistatava Mihhail
Konstantinovi süüd temale inkrimineeritud kuriteos KarS § 199 lg 2 p 9 järgi kinnitavaid
tõendeid nende kogumis ning sellise tõendi puudumine, mis otseselt kinnitaks süüdistatava
poolt kuriteo toimepanemist vahetult, ei tähenda veel kahtluste olemasolu, mida tuleks
tõlgendada süüdistatava kasuks. Kokkuvõtvalt asub kolleegium seisukohale, et maakohus on
analüüsinud põhjalikult kaitsja väiteid, versiooni ja tõstatatud kahtlusi ning üksikasjalikult
andnud hinnangu milliste tõenditega on süüdistatava süü temale inkrimineeritud kuriteos
leidnud tõendamist (lk 207-209).

7. Apellandi apellatsiooni osas KarS § 266 lg 2 p 1, § 141 lg 2 p 6 – § 25 lg 2 järgi märgib
kolleegium järgmist.
Kolleegium märgib, et KrMS § 63 lg 1 kohaselt on tõendiks nii kannatanu kui ka tunnistaja
ütlus. Senises kohtupraktikas on vaid ühele tõendile tuginevate süüdimõistmiste puhul
aktsepteeritavaks peetud seda, et tuginetakse ainult otsestele tõenditele, täpsemalt öeldes
ütlustel. Ringkonnakohus nõustub ühtlasi kannatanu LT ütlustest tehtud maakohtu
järeldustega süüdistatavale inkrimineeritud kuriteo osas ning rõhutab, et ütluste sisu on
kooskõlas teiste kriminaalasjas kogutud tõenditega. Kolleegium leiab üksmeelselt, et hinnates
kannatanu LT ütluste tõepärasust ja tõsiseltvõetavust kogumis ja koostoimes teiste asjas
kogutud tõenditega, on süüdistatava Mihhail Konstantinovi süü temale inkrimineeritud
kuritegudes KarS § 266 lg 2 p 1, § 141 lg 2 p 6 – § 25 lg 2 järgi leidnud tõendamist täies
mahus. Kolleegium nõustub täielikult maakohtuga, et käesolevas kriminaalasjas ei esine
asjaolusid, mis viitaksid sellele, et kannatanu LT ütlused ei ole usaldusväärsed. Seda ei anna
alust väita ka apellatsioonis toodu.


                                                                                        7(11)
7.1 Kaitsja on märkinud apellatsioonis, et süüdistatav ei saanud viibida kannatanu korteris
ajavahemikul kella 21.30-22.00 ajal, kuna lahkus seltskonnast kella ühe-kahe ajal. Seejuures
ei ole apellant põhjendanud apellatsioonis, milline asjaolu välistab süüdistatava poolt
toimepandu just kella 21.30 kuni 22.00 ajal, isegi kui nõustuda versiooniga, et süüdistatav
lahkus seltskonnast kella ühe-kahe ajal. Samuti ei tulene tunnistajate AT ja SP ütlustest, et
süüdistatav ei lahkunud kordagi korterist. Tunnistaja AT on andnud ütlusi, et korterist lahkuti
tualetis käimisel ning tunnistaja SP andis ütlusi, et korterist käidi väljas suitsetamas, seega ei
tulene tunnistajate AT ja SP ütlustest tõsikindlat fakti, et süüdistatav korterist üldse enne kella
ühte-kahte ei väljunud ja ei saanud tegu panna toime kannatanu poolt märgitud kellaajal.
Kolleegium asub seisukohale, et puudub alus arvata, et kannatanu LT ei tajunud
tõendamiseseme asjaolusid objektiivselt, st kuriteo toimepanemise aega, kohta ja viisi ning
muid kuriteo tehiolusid adekvaatselt. Puuduvad igasugused tõendid selle kohta, et kannatanu
ei mäletaks toimunud asjaolusid. Seejuures on maakohus üksikasjalikult hinnanud (lk 201-
202) nii süüdistatava, kannatanu kui ka tunnistajate ütlusi ning kohtuotsusest nähtub selgesti,
millise kaalu ja miks, on kohus ühele või teisele tõendile omistanud.
Veel märgib kolleegium, et ei ole välistatud lugeda mingi isiku poolt kuriteo toimepanemise
kaudseks tõendiks selle kuriteo toimepanemise viisi sarnasust isiku poolt varem toimepandud
kuriteo toimepanemise viisiga (RKKKo nr 3-1-1-32-05). Seega ei saa jätta tähelepanuta, et
süüdistatava Mihhail Konstantinovi näol on tegemist isikuga, kes on varem süüdimõistetud
vägistamises, s.h teo toimepanemise viis on sarnane (vägivallaga kannatanu voodisse viimine,
padjaga lämmatamine jne). Lisaks on Riigikohus oma lahendites nt 3-1-1-47-98 märkinud, et
isikut iseloomustavate andmetena tuleb käsitleda kõiki uuritavat isikut iseloomustavaid
andmeid kogumis, sh ka seda, kuidas avaldusid tema isikuomadused kuriteo toimepanemisel.
Seega tuleb isikut iseloomustavate andmete all silmas pidada nii kuriteo toimepanemisele
eelnenud, selle ajal ning sellele järgnenud perioodil isiku käitumist iseloomustavaid andmeid.

7.2 Apellant ei nõustu maakohtu järeldusega, et mütsi leidmine kannatanu korterist tõendab
seda, et süüdistatav viibis kannatanu juures 11.10.2015.a. Kaitsja asub seisukohale, et ei ole
välistatud, et müts sattus kannatanu korterisse mõnel teisel ajal, mitte 11.10.2015.a.
Selline apellandi väide on Riigikohtu kriminaalkolleegiumi seisukohast tulenevalt oma
olemuselt võrdne ükskõik millise teise kaitseteesiga – nt et isik viibis süüteo toimepanemise
ajal mujal, ta oli süüteo toimepanekuks sunnitud, ta viibis hädakaitseseisundis, kuriteo on
sooritanud hoopis kolmas, senises menetluses tuvastamata isik, tema suhtes on esitatud
fabritseeritud valetõendeid jne. Riigikohtu kriminaalkolleegium on märkinud, et kõik need
argumendid on suunatud nn põhjendatud kahtluse tekitamisele, mis peaks juhul, kui
konkreetne argument (või argumentide kogum) on tõsiseltvõetav ning seda ei suudeta
tõenduslikult kummutada, viima edasiselt in dubio pro reo põhimõtte (KrMS § 7 lg 3)
rakendamiseni ning potentsiaalselt ka õigeksmõistva otsuse tegemiseni või
kriminaalmenetluse lõpetamiseni (vt RKKKo 3-1-1-77-15). Nii on Riigikohtu
kriminaalkolleegium üheselt antud lahendis märkinud, et oluline on aga silmas pidada, et selle
nn põhjendatud kahtluse tekkeks (sh ka KrMS § 7 lg 3 tähenduses) peab kriminaalasjas
esinema tõsiseltvõetav tõenduslik alus. Põhjendatud või siis ka kõrvaldamata kahtluse nõue ei
tähenda seega kindlasti seda, et kohtul tuleks isiku süüküsimuse käsitlemise aluseks võtta
süüdistatava jaoks soodsaim versioon olukorras, kus puuduvad igasugusedki kaitseversiooni
kinnitavad toetuspunktid. Tõenduslikult tähendab see, et esitatud kaitsetees peab olemuslikult
haakuma kriminaalasjas kinnitust leidnud ülejäänud tõendikogumiga.
Kolleegium asub seisukohale, et käesolevas asjas ei haaku esitatud kaitsetees, et müts võis
sattuda kannatanu korterisse mõnel teisel ajal kriminaalasjas kinnitust leidnud ülejäänud



                                                                                             8(11)
tõendikogumiga, mistõttu on ainetu rääkida isiku süüküsimust puudutavast põhjendatud
kahtlusest.
Siinkohal tuleb kolleegiumil osundada kaitsja tähelepanu sellele, et ka süüdistatav ise on
kinnitanud maakohtu istungil, et kandis 11.10.2015 nokamütsi, mis leiti hiljem XXX
kannatanu magamistoast laua ja voodi vahelt põrandalt ning DNA ekspertiisiga on kinnitust
leidnud, et nimetatud nokamütsilt leiti süüdistatava DNA-d (lk 202-203).

8. Kaitsja apellatsioonis taotletakse Eesti Vabariigi põhiseaduse § 22 lg-st 2 tulenevalt ja
KrMS § 7 lg-s 3 sätestatud in dubio pro reo põhimõtet aluseks võttes tõlgendada tekkinud
kahtlused süüdistatava kasuks ning kohtul tuleks igal juhul lähtuda kriminaalmenetluses
kohaldatavast in dubio pro reo põhimõttest.
Ringkonnakohus asub seisukohale, et süüdistatava kasuks tuleb tõlgendada vaid selline
kõrvaldamata kahtlus süüdistusversiooni paikapidavuses, mis on konkreetseid asjaolusid
arvestades eluliselt usutav ning süüdistatava kasuks tõlgendatakse ainult kõrvaldamata
kahtlused, kuid antud kohtuasjas ei ole tõusetunud kahtlusi, mis tuleks tõlgendada
süüdistatava kasuks.

9. Apellant märgib apellatsioonis, et isegi kui kohus loeb süüdistuse KarS § 141 lg 2 p 6-§ 25
lg 2 järgi põhjendatuks, on käesoleval juhul tegemist süüteokatsest loobumisega.
Riigikohtu kriminaalkolleegium on lahendis 3-1-1-25-07 märkinud, et vägivalla all tuleb KarS
§ 142 objektiivse koosseisu tunnusena mõista tegusid, mis on kirjeldatud KarS §-des 120 -
122. Samas tuleb tähele panna, et KarS §-s 25 sätestatud süüteokatse regulatsioon laiendab
eriosa koosseise selliselt, et karistatav ei ole mitte ainult vastava süüteo lõpuleviimine, vaid
juba selle vahetu alustamine. Karistusseadustiku § 142 lg-s 1 sätestatud liitkoosseisulise
süüteokoosseisu puhul tähendab see, et vägistamise katse algab KarS § 25 lg 2 kohaselt
hetkest, kui toimepanija vastavalt oma teoplaanile alustab liitkoosseisus kirjeldatud mitmest
osateost ühte. Juhul, kui selleks osateoks on vägivalla kasutamine piisab objektiivsest küljest
sellest, kui toimepanija alustab kannatanule valu tekitada võivat kehalist väärkohtlemist KarS
§ 121 mõttes. Kriminaalkolleegium rõhutab siiski, et selline tegevus võib moodustada
vägistamise katse KarS §-de 25 lg 2 ja 142 lg 1 mõttes üksnes juhul, kui subjektiivsest küljest
on ühtlasi tuvastatud, et valu tekitamisele suunatud tegevus oli toimepanija ettekujutuse
kohaselt kantud edasiste seksuaalset laadi toimingute läbiviimise eesmärgist.
Kolleegium nõustub täielikult maakohtuga, et hinnates kannatanu ütlusi ja teisi tõendeid
kogumis, siis on selgelt tuvastatav, et süüdistatava eesmärgiks oli realiseerida KarS § 141 lg 2
p 6 sätestatud süüteokoosseis. Samuti on üheselt leidnud tõendamist, et süüdistatav alustas
süüteo toimepanemist (lk 204).
Kolleegium nõustub kokkuvõtvalt maakohtuga (lk 204-205), et antud juhul ei ole tegemist
loobumisega süüteokatsest, kuna süüteokatsest loobumine ei ole vabatahtlik süüteo
lõpuleviimise võimatuse tõttu. Ka ei ole süüteokatsest loobumine vabatahtlik loobumise
sunnituse tõttu. Antud juhul ei olnud täidetud KarS § 40 lg 3 vabatahtlikkuse mõlemad
eeldused, s.o süüteo lõpuleviimise võimalikkus ja loobumine isiku tahtest sõltumatute
asjaolude sunnita, mistõttu ei ole loobumine vaadeldav vabatahtlikuna.

10. Mõistetud karistust pole eraldi apellatsioonis vaidlustatud. KarS § 266 lg 2 p 1 sanktsioon
näeb ette rahalise karistuse või kuni kolmeaastase vangistuse. KarS § 141 lg 2 p 6 näeb ette
kuue kuni viieteistaastase vangistuse. KarS § 199 lg 2 p 9 näeb ette rahalise karistuse või
kuni viieaastase vangistuse. KarS § 3314 näeb ette rahalise karistuse või kuni üheaastase
vangistuse. Maakohus on Mihhail Konstantinovit karistanud KarS § 266 lg 2 p 1, § 141 lg 2 p
6-§ 25 lg 2 järgi ning KarS § 63 lg 1 alusel vangistusega 8 aastat. Seega on mõistetud karistus
sanktsiooni alammäära lähedane. KarS § 199 lg 2 p 9 järgi on mõistetud karistuseks 2 kuud


                                                                                          9(11)
vangistust ja KarS § 3314 järgi mõistetud 4 kuud vangistust, mis mõlemad on sanktsiooni
alammääras. Käesoleval juhul ei ole maakohus karistusmäära ja- liigi valikul materiaalõigust
ebaõigesti kohaldanud ning maakohus on jälgitavalt põhjendatud karistusmäära ja- liigi valiku
aluseks olevaid asjaolusid. Kohus on põhjendanud süüdlasele mõistetavat vangistust
kooskõlas KarS § 56 sätestatuga ning ringkonnakohus ei tuvastanud maakohtu poolt
materiaalõiguse ebaõiget kohaldamist, mis annaks aluse otsuse tühistamiseks ning süüdlasele
uue karistuse mõistmiseks. Liitkaristuse mõistmisel on maakohus lugenud kergemad
karistused kaetuks raskeima karistusega, seega kohaldanud süüdistatavale kõige soodsamat
liitkaristuse mõistmise põhimõtet.

11. Asitõendite osas ei ole maakohtu otsust vaidlustatud, kuid KrMS § 340 lg 1 kohaselt teeb
ringkonnakohus apellatsioonis esitatud taotlusest lähtudes või sellest sõltumata uue otsuse,
kui ta tuvastab materiaalõiguse ebaõige kohaldamise või kriminaalmenetlusõiguse olulise
rikkumise, mis süüdistatava olukorda raskendab.
Väljuvalt apellatsiooni piiridest kolleegiumil tuleb märkida järgmist.
Otsustades KrMS § 306 lg 1 p 13 kohaselt, kuidas toimida asitõenditega, peab kohus
tuginema konkreetsele seaduslikule alusele ja otsustus peab olema õiguslikult ning faktiliselt
põhistatud (Riigikohtu kriminaalkolleegiumi 29. mai 2013. a otsus asjas nr 3-1-1-51-13, p 8).
Maakohus on otsuses märkinud, et must nokamüts, mis on hoiul Politsei- ja Piirivalveameti
asitõendite hoidlas- KarS § 83 alusel konfiskeerida ning KrMS § 126 lg 3 p 4 alusel hävitada.
Maakohus tuvastas, et müts kuulub süüdistatavale, kuid süüdistatav ei ole selle tagastamist
taotlenud. Mütsi tagastamine süüdistatavale ei ole otstarbekas, kuna ta viibib
kinnipidamisasutuses ja Tallinna Vangla kodukorra p 7.1.37 kohaselt on nokamüts vanglas
keelatud ese, mistõttu puudub süüdistataval võimalus mütsi sihipäraselt kasutada.
Riigikohtu kriminaalkolleegium on oma lahendis nr 3-1-1-51-13 märkinud, et KrMS § 126
lg 3 p 2 kohaselt tuleb asitõend üldjuhul tagastada omanikule või seaduslikule valdajale. See
tähendab muu hulgas seda, et kohus ei saa otsuse tegemisel määrata KrMS § 126 lg 3 p 4
alusel hävitamisele asitõendit, mis ei kuulu riigile ja mille omanik või seaduslik valdaja on
teada. Vastupidise tõlgenduse korral riivataks ebaproportsionaalselt asitõendina ära võetud
eseme omaniku omandipõhiõigust (põhiseaduse § 32). Kohtul puudub seaduslik alus anda
riigile luba teisele isikule kuuluva vara hävitamiseks. Kohus saab kohtuotsuse tegemisel
määrata asitõendi hävitamisele või ümbertöötamisele (KrMS § 126 lg 3 p 4) üksnes juhul, kui
asitõendina ära võetud ese kuulub (hiljemalt otsuse täitmise ajaks) riigile või kui tegemist on
peremehetu asjaga asjaõigusseaduse (AÕS) § 96 lg 3 mõttes (nt kui asja senine omanik on
avaldanud tahet asja omandist loobuda).
Eelmärgitu tähendab muu hulgas seda, et süüdistatava omandis oleva asitõendi võib
kohtuotsuse tegemisel hävitamisele määrata vaid juhul, kui kohus ühtlasi selle eseme mõnel
seaduses sätestatud alusel seniselt omanikult konfiskeerib. Näiteks on KarS § 83 lg-te 1 alusel
võimalik konfiskeerida tahtliku süüteo toimepanemise vahend, KarS § 83 lg 4 alusel aga
vahend, aine või ese, mille omamiseks vajalik luba isikul puudub. Konfiskeerimisotsustuse
jõustumisel läheb konfiskeeritud vara omandiõigus KarS § 85 lg 1 alusel automaatselt riigile
üle, välja arvatud juhul, kui konfiskeerimisotsustus on ekslikult tehtud isiku suhtes, kes ei ole
asja omanik (vt Riigikohtu üldkogu 30. aprilli 2013. a määrus asjas nr 3-1-2-3-12, p 53).
Seega konfiskeerimisel läheb varem teisele isikule kuulunud asitõend üle riigi omandisse ja
seetõttu võib kohus selle muude eelduste olemasolul ka KrMS § 126 lg 3 p 4 alusel
hävitamisele määrata. Praeguses kriminaalasjas on üheselt tuvastamist leidnud, et must
nokamüts kuulub Mihhail Konstantinovile. Maakohus ei tuvastanud Mihhail Konstantinovi
tahet asja omandist loobuda. Samuti on tähelepanuväärne, et maakohtus ei küsitud
süüdistatavalt kohtuistungil sellekohast seisukohta. Maakohus on nokamütsi konfiskeerinud
KarS § 83 alusel, kuid maakohtu otsuses viitamine KarS §-le 83 ei ole käsitatav põhistusena


                                                                                          10(11)
ega põhine konkreetsel seaduslikul alusel, kuna süüteo toimepanemise vahendi ja vahetu
objekti konfiskeerimine on ettenähtud erinevatel alustel, s.o KarS § 83 lg- tes 1, 2, 3 p 1-3, 31,
4, 5. Kolleegium asub üheselt seisukohale, et nokamütsi näol ei ole tegemist süüteo
toimepanemise vahendi või vahetu objektiga, mistõttu ei ole konfiskeerimine toimunud
maakohtus seaduslikul alusel.
Tulenevalt Riigikohtu kriminaalkolleegiumi lahendites toodule (vt nr 3-1-1-14-14, 3-1-1-65-
14) on kohtuotsuse põhistuse ebapiisavuse või -veenvuse korral – tegemist
kriminaalmenetlusõiguse olulise rikkumisena KrMS § 339 lg 2 mõttes. Kolleegium leiab, et
ülaltoodud põhjustel on maakohus kõnealust musta nokamütsi hävitamisele määrates
rikkunud oluliselt kriminaalmenetlusõigust KrMS § 339 lg 2 tähenduses, kuid mida on
võimalik apellatsioonimenetluses kõrvaldada.
Kuivõrd süüdistatav Mihhail Konstantinov ei ole omandiõigusest loobunud ning tegemist ei
ole süüteo toimepanemise vahendi või vahetu objektiga, tuleb Pärnu Maakohtu 19.aprilli
2016.a otsus Mihhail Konstantinovi suhtes tühistada osaliselt ja nimelt – musta nokamütsi–
konfiskeerimise ning KrMS § 126 lg 3 p 4 hävitamise osas. Mihhail Konstantinovile tuleb
tagastada kohtuotsuse jõustumisel must nokamüts KrMS § 126 lg 3 p 2 alusel.

12. KrMS § 175 lg 1 p 4 kohaselt on määratud kaitsjale makstav tasu menetluskulu. KrMS §
45 lg 4 kohaselt on kaitsja osavõtt kohtumenetlusest kohustuslik. Kaitsja esitas taotluse
hüvitada temale õigusabi osutamisega seotud kulud. Kaitsja taotles kohtuotsusega tutvumise,
apellatsiooni koostamise, ettevalmistamise, istungil osalemise eest ja tasu sõidule kulutatud
aja eest hüvitada temale koos käibemaksuga, kokku summas 286.08 eurot. Tasu arvestamine
kohtuistungil osalemise eest toimub kohtuistungi protokollis märgitud istungi alguse ja lõpu
kellaaegade järgi ning lähima pooltunnini ümardamise põhimõttel. Kohtukolleegium leiab, et
kaitsja taotlus on põhjendatud ning kuulub rahuldamisele summas 262.08 eurot, kuna
kohtuistung toimus kella 10:02 kuni 10:29, mitte 10:00 kuni 10:45 nagu taotluses märgitud.
KrMS § 185 lg 1 sätestab, et kui apellatsioonimenetluses tehakse üks KrMS § 337 lg 1 p 2-4
või lõikes 2 nimetatud lahend, kannab menetluskulud riik. Ringkonnakohus tühistab Pärnu
Maakohtu 19.aprilli 2016.a kohtuotsuse osaliselt, mistõttu käesoleval juhul kannab
apellatsioonimenetluses tekkinud menetluskulud riik.

13. Eeltoodu alusel ja juhindudes KrMS § 337 lg 1 p-st 4; § 340 lg 2 p-st 6 tühistab
kohtukolleegium Pärnu Maakohtu 19.aprilli 2016.a otsuse osaliselt ja teeb tühistatud osas uue
otsuse. Kaitsja apellatsioon jätta rahuldamata.


/allkirjastatud digitaalselt/       /allkirjastatud digitaalselt/     /allkirjastatud digitaalselt/



   Orvi Tali                              Ivi Kesküla                      Urmas Reinola




                                                                                           11(11)

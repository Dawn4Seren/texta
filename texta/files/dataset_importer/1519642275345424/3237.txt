                                             RIIGIKOHUS
                                    KRIMINAALKOLLEEGIUM


                                            KOHTUOTSUS
                                          Eesti Vabariigi nimel


 Kohtuasja number                      3-1-1-85-16
 Otsuse kuupäev                        9. november 2016
 Kohtukoosseis                         Eesistuja Peeter Roosma, liikmed Eerik Kergandberg ja Paavo
                                       Randma
 Kohtuasi                              Väärteoasi Lauri Hordo karistamises jahiseaduse § 57 järgi
 Vaidlustatud kohtulahend              Tartu Maakohtu 25. mai 2016. a otsus väärteoasjas nr 4-16-
                                       3455
 Kaebuse esitaja ja kaebuse liik       Kohtuväline menetleja Keskkonnainspektsioon, kassatsioon
 Asja läbivaatamise kuupäev ja         12. oktoober 2015, kirjalik menetlus
 viis

RESOLUTSIOON
1. Tühistada Tartu Maakohtu 25. mai 2015. a otsus Lauri Hordo väärteoasjas jahiseaduse § 57
järgi ja saata väärteoasi Tartu Maakohtule uueks arutamiseks teises kohtukoosseisus.
2. Kassatsioon rahuldada.


ASJAOLUD JA MENETLUSE KÄIK
1. Keskkonnainspektsioon (KKI) koostas 15. aprillil 2016 väärteoasjas kiirmenetluse otsuse, millega
karistas Lauri Hordot jahiseaduse (JahiS) § 57 järgi rahatrahviga 75 ühikut, s.o 300 eurot, selle eest,
et 4. aprillil 2016 kella 20.00 paiku pidas ta Jõgevamaal Pedja külas Metsise jahiseltsi jahimaadel
jahti hanedele, rikkudes sellega jahiseaduse alusel keskkonnaministri 28. mai 2013. a määrusega nr
32 kehtestatud „Jahieeskirja“ § 3 lg 4 nõudeid. JahiS § 23 lg 2 sätestab, et jahipidamisega on
võrdsustatud mh jahisaaduse või jahitulirelvaga looduses viibimine. Jahieeskirja § 3 lg 4 sätestab, et
hallhanele, rabahanele, suur-laukhanele, kanada laglele ja valgepõsk-laglele võib jahti pidada
10. septembrist 30. novembrini. Sellega pani L. Hordo toime JahiS §-s 57 sätestatud väärteo. Väärteo
toimepanemine on tõendatud menetlusaluse isiku ja tunnistaja ütlustega. L. Hordo pani teo toime
otsese tahtlusega. Karistust kergendavaid ja raskendavaid asjaolusid ei ole tuvastatud.
2. Kohtuvälise menetleja otsuse peale esitatud kaebuses leidis menetlusalune isik, et talle mõistetud
rahatrahv on liiga suur, kuna kergendava asjaoluna pole arvestatud puhtsüdamlikku kahetsust.
Kohtuväline menetleja on faktilised asjaolud tuvastanud ebaõigesti, kuna pole sündmust vahetult
näinud ja on arvestanud üksnes tunnistaja ütlusi. Menetlusalune isik soovis üksnes hanesid hirmutada
ja kaitsta põlde lindude tekitatava kahju eest.
3. Tartu Maakohtu 25. mai 2016. a otsusega tühistati kohtuvälise menetleja otsus, rahuldati
menetlusaluse isiku kaebus ja lõpetati väärteomenetlus väärteomenetluse seadustiku (VTMS) § 29 lg
1 p 1 alusel. Kohtuotsuse põhistused olid kokkuvõtvalt järgmised.
3.1. Kiirmenetluse otsuses olev väärteokirjeldus on puudulik. Väärteokirjeldusest nähtuvalt
osutatakse L. Hordo tegevusele üldsõnaliselt kui „hanedele jahi pidamine“. Seda, milles konkreetselt
hanedele jahipidamine seisneb, ei ole väärteokirjelduses märgitud.
3.2. Kohtuistungil ilmnes, et ka kohtuväline menetleja ise ei ole suutnud selgelt ja arusaadavalt öelda,
milline L. Hordo tegevus on täitnud süüteokoosseisu, st on käsitatav jahipidamisena keelatud ajal. Ka
L. Hordo ei ole aru saanud, mida konkreetselt talle ette heidetakse. Selle väärteoasja õigeks
lahendamiseks on muu hulgas oluline ka asjaolu, kas ja millise tulirelvaga L. Hordo jahimaadel
viibis. Samas puuduvad väärteokirjelduses sellekohased andmed. Kohtuväline menetleja oleks
pidanud kontrollima menetlusaluse isiku väiteid, mis võivad mõjutada tema teo õiguslikku hinnangut,
samuti ka teisi selle väärteoasja lahendamiseks olulisi asjaolusid, nagu jahitunnistuse ja jahitulirelva
dokumentide olemasolu, tõendid, mis kinnitaksid, et tegemist on tõepoolest Metsise jahiseltsile
kuuluva jahimaaga jne.
3.3. Isegi kui väärteokirjeldus poleks puudulik, ei ole kohtus uuritud tõendite põhjal võimalik lugeda
tuvastatuks L. Hordole süüksarvatav väärteokirjelduses märgitud teo toimepanemine, s.o hanedele
jahipidamine väärteokirjelduses märgitud ajal ja kohas. L. Hordo tegevust saab käsitada
jahipidamisena JahiS § 23 lg 2 tähenduses ja seda alates ajast, kui L. Hordo võttis relvakotist
jahitulirelva ja laadis selle padrunitega (JahiS § 23 lg 3 p 4). Seega, kui L. Hordo viibis põllul
jahitulirelvaga, mis oli relvakotist välja võetud ja laetud, laienesid tema suhtes jahipidamist
reguleerivad normid. JahiS § 24 sätestab jahipidamiseks lubatud viisid ja vahendid. Uuritud
tõenditega ei ole tõendatud, et L. Hordo kasutas „Jahieeskirja“ § 3 lg-s 4 sätestatut. Hanede laskmise
väidet sisaldavad tunnistaja ütlused on ebakindlad ega anna alust L. Hordo versioonis toimunust
kahelda. Asjas olevad kahtlused tuleb aga tõlgendada menetlusaluse isiku kasuks.


KASSATSIOONIMENETLUSE POOLTE SEISUKOHAD
4. Kohtuväline menetleja esitas Tartu Maakohtu otsuse peale kassatsiooni, milles vaidlustab
maakohtu otsuse materiaal- ja menetlusõiguse rikkumise argumendil. Kassatsiooni põhistused on
lühidalt järgmised.
4.1. Väärteoasjas ei ole vaidlust, et L. Hordo oli jahil, viibides jahitulirelvaga jahimaal, ning sooritas
põllu serval, millel toitusid rändel olevad haned, tulirelvast mitu lasku. Kuigi L. Hordo põhjendas
oma tegevust sooviga põllul toituvaid linde hirmutada, sai ta üheselt aru talle esitatud etteheitest ja oli
teadlik, et hanedele jahti pidada ei tohi. Seega on väärteo lühikirjeldus menetlusalusele isikule
arusaadav ning tema kaitseõigus tagatud.
4.2. Jahipidamise fakti tuvastamiseks piisab, kui tõendada, et isik viibis jahitulirelvaga jahimaal.
Kohtuvälise menetluse käigus ja kohtus nii menetlusaluse isiku kui ka tunnistaja ütluste põhjal on
kahtlusteta leidnud tõendamist, et L. Hordo viibis otsuses märgitud ajal jahirelvaga Pedja külas
Metsise jahiseltsi jahimaal.
4.3. Samuti on nii tunnistaja kui ka menetlusaluse isiku ütlustega tõendatud, et L. Hordo sooritas
vähemalt kaks lasku põllu ääres, millel olid haned. Lahknevus on vaid ütlustes, mis puudutab laskude
tulemust. Menetlusaluse isiku ütluste ja skeemi kõrvutamise tulemusel saab teha järelduse, et laskude
suund ja lindude lennutrajektoor olid ristuvad, L. Hordo ütlused oma tegevuse ja paiknemise kohta
langevad kokku tunnistaja ütlustega. Maakohus ei ole põhjendanud, millest tulenevalt ta leiab, et
tunnistaja nähtud alla kukkunud lind ei pruukinud olla vigastatud. Asjaolu, et linnud ei kuku poole
lennu pealt lihtsalt alla, võib lugeda üldtuntuks. Seega tõendeid kogumis hinnates ei ole kahtlust, et
L. Hordo pidas jahti hanedele ja maakohtu otsuses tehtud järeldused ei vasta menetluse käigus
tuvastatud asjaoludele.
4.4. Kui kohtul tekkis kahtlusi, mida oleks saanud kohtusse kutsumata tunnistaja ütlustega
kõrvaldada, oleks kohus uurimisprintsiibist lähtuvalt pidanud vajaliku tunnistaja omal initsiatiivil ise
kohtusse kutsuma.


KOLLEEGIUMI SEISUKOHT
5. Kolleegium märgib, et VTMS § 29 lg 1 p 1 järgi lõpetatakse väärteomenetlus siis, kui teos
puuduvad väärteo tunnused. Väärteokoosseisu tunnuste tuvastamine isiku käitumises eeldab
menetleja kontrolli, kas teo asjaolud vastavad süüteokoosseisu kirjeldusele. (Vt nt Riigikohtu
kriminaalkolleegiumi 12. novembri 2008. a otsus asjas nr 3-1-1-66-08, p 11.) Kui tegu on
koosseisupärane ja puuduvad ka õigusvastasust ning süüd välistavad asjaolud, on tegemist väärteoga
ja menetlust VTMS § 29 lg 1 p 1 alusel lõpetada ei saa (vt Riigikohtu kriminaalkolleegiumi
19. veebruari 2016. a otsus asjas nr 3-1-1-5-16, p 6).
6. Samuti on väärteomenetluse lõpetamine VTMS § 29 lg 1 p 1 järgi vältimatu siis, kui
väärteoprotokoll või kiirmenetluse otsus on koostatud nii puudulikult, et see ei võimalda
menetlusalusel isikul enda kaitseõigust teostada ja kohtul tegu talle omistada (vt nt Riigikohtu
kriminaalkolleegiumi 26. septembri 2014. a otsus väärteoasjas nr 3-1-1-34-14, p-d 9, 15 ja 17).
Kriminaalkolleegium       nõustub   kassaatoriga,   et   arutatavas   väärteoasjas   tuleb   nimetatud
väärteomenetluse lõpetamist tingivate asjaolude esinemist eitada.
7. Praegusel juhul heidetakse L. Hordole kiirmenetluse otsuses ette seda, et ta pidas 4. aprillil 2016
kella 20.00 ajal Jõgevamaal Pedja külas Metsise jahiseltsi jahimaadel jahti hanedele, rikkudes sellega
jahiseaduse alusel keskkonnaministri 28. mai 2013. a määrusega nr 32 kehtestatud „Jahieeskirja“ § 3
lg 4 nõudeid. Kuigi otsuses pole täpselt avatud, mil viisil L. Hordo hanedele jahti pidas, on selles
siiski märgitud, et talle heidetakse ette vähemalt JahiS § 23 lg-s 2 sätestatud jahipidamisega
võrdsustatud jahitulirelvaga looduses viibimist. Ka on kiirmenetluse otsuses kajastatud tunnistaja
ütlusi, milles on samuti avatud menetlusaluse isiku käitumise kirjeldus. Seejuures ei ole L. Hordo ka
ise eitanud neid sündmusi, vaid esitanud enda käitumist õigustavaid väiteid. Seega ei saa nõustuda
maakohtu väitega, et menetlusalune isik ei saanud talle kiirmenetluse otsuses etteheidetud
teokirjeldusest aru ega saanud teostada enda kaitseõigust.
8. Maakohtuga tuleb nõustuda küll selles, et väärteomenetluse esemeks oleva käitumisakti, s.o
jahipidamise kirjeldus selles asjas on pigem lakooniline – L. Hordo kandis looduses jahirelva ja
tulistas põllul olevate hanede suunas. Tulenevalt JahiS § 23 lg-s 2 avatud jahipidamise mõistest ei ole
aga JahiS §-s 57 sätestatud väärteokoosseisu omistamisel selles väärteoasjas ka tähtsust, kas
menetlusalune isik tegelikult hanede pihta sihtis või mõnda neist tabas. Võimalikku tagajärge, s.o
uluki surmamist, tuleb küll arvesse võtta väärteo eest karistuse mõistmisel, kuid selle tuvastamatus ei
välista väärteokoosseisu objektiivse koosseisu täitmist ega anna alust väärteomenetluse lõpetamiseks.
9. Kirjeldatud põhjustel on jälgimatud maakohtu otsuse põhistused, mille kohaselt on kiirmenetluse
otsuses olev väärteo kirjeldus ebapiisav L. Hordo karistamiseks JahiS § 57 järgi. Need puudused on
käsitatavad väärteomenetlusõiguse olulise rikkumisena VTMS § 150 lg 2 mõttes, mistõttu maakohtu
otsus tuleb tühistada.
10.     Täiendavalt märgib kriminaalkolleegium veel järgmist. Maakohtu otsuses on seatud kahtluse
alla ka kohtumenetluses üle kuulatud tunnistaja ütluste usaldusväärsus, kusjuures samal ajal
märgitakse otsuses, et väidetavalt nägi sündmust pealt veel üks isik, keda ei ole kohtueelselt aga üle
kuulatud; tema ülekuulamist ei ole taotletud ka kohtumenetluses (maakohtu otsuse lk 5). Riigikohtu
kriminaalkolleegium on enda senises praktikas kestvalt toonitanud, et lähtudes VTMS § 123 lg-s 2
sätestatud uurimispõhimõttest peab maakohus olukorras, kus kahtluse alla on seatud tõendiallika
usaldusväärsus, vajadusel astuma omal algatusel asjakohaseid samme selle tõendiallika
usaldusväärsuse kontrollimiseks. Nii sätestab VTMS § 125 lg 1 teine lause otsesõnu, et maakohus
võib lükata kaebuse arutamise edasi, kui kaebust arutades ilmneb vajadus välja nõuda lisatõendeid.
Seega, lisaks sellele, et kohus kontrollib kohtuistungil kõiki tõendeid, mis olid aluseks kohtuvälise
menetleja otsuse tegemisel, tuleb kohtul vajaduse korral omal algatusel koguda ja kontrollida
kohtumenetluse käigus veel lisatõendeid (vt nt Riigikohtu kriminaalkolleegiumi 14. jaanuari 2013. a
otsus väärteoasjas nr 3-1-1-125-12, p 6). Ka seda põhimõtet ei ole maakohus praegusel juhul
järginud, mida kriminaalkolleegium loeb samuti väärteomenetlusõiguse oluliseks rikkumiseks
VTMS § 150 lg 2 tähenduses.
11. Lähtudes eeltoodust ja juhindudes VTMS § 174 p-st 7, § 175 p-dest 1 ja 2 ning § 149 p-st 1,
tühistab Riigikohtu kriminaalkolleegium Tartu Maakohtu 25. mai 2016. a otsuse ja saadab väärteoasja
Tartu Maakohtule uueks arutamiseks teises kohtukoosseisus. Kassatsioon rahuldatakse.


(allkirjastatud digitaalselt)


Peeter Roosma, Eerik Kergandberg, Paavo Randma

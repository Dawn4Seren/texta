                     KOHTUMÄÄRUS
Kohus                            Tallinna Ringkonnakohus
Kohtukoosseis                    Eesistuja Maret Altnurme, liikmed Oliver Kask ja
                                 Kaire Pikamäe
Määruse tegemise aeg ja koht     29. september 2016, Tallinn
Haldusasja number                3-16-302
Haldusasi                        MV kaebus Veerenni tn raudteeülesõidu sulgemise ja
                                 lammutamise õigusvastasuse tuvastamiseks; ülesõidu
                                 sõidukitele liiklemiseks taastamise kohustamiseks;
                                 Tallinna    Linnaplaneerimise   Ameti     24.08.2015
                                 projekteerimistingimuste „Veerenni tn ja Veerenni tn
                                 raudteeülesõit Tallinn-Tapa 108,3-109,3 km Tallinna
                                 Kesklinn, katastritunnus 78401:116:0055“, Tehnilise
                                 Järelevalve Ameti 14.10.2015 otsuse nr 1-10/15-296
                                 „Ehitusloa      väljastamine    Veerenni      tänava
                                 raudteeülesõidukoha lammutamiseks“ ning Tehnilise
                                 Järelevalve Ameti 07.01.2016 kasutusloa nr
                                 1612319/00085 tühistamiseks
Menetlusosalised                 Kaebaja – MV, volitatud esindaja adv Villy Lopman
                                 Vastustajad ‒
                                 Tallinna linn, volitatud esindajad Terje Krais ja Kent
                                    Märjamaa;
                                 Tehnilise Järelevalve Amet, volitatud esindaja Mariann
                                 Loide
Vaidlustatud kohtulahend         Tallinna Halduskohtu 22. juuni 2016. a määrus
Menetluse alus ringkonnakohtus   MV määruskaebus
Asja läbivaatamine               Kirjalik menetlus

RESOLUTSIOON
Jätta MV määruskaebus rahuldamata ja Tallinna Halduskohtu 22. juuni 2016. a
määruse haldusasjas nr 3-16-302 resolutsiooni p 1 muutmata.


EDASIKAEBAMISE KORD
Määruse peale võib esitada määruskaebuse Riigikohtule 15 päeva jooksul määruse
kättetoimetamisest arvates (HKMS § 121 lg 4, § 235 lg-d 1 ja 3).
ASJAOLUD JA MENETLUSE KÄIK
                                                                                      3-16-302

1. MV esitas 10.02.2016 (täiendatud 15.03.2016 ja 15.06.2016) Tallinna Halduskohtule
kaebuse Veerenni tänava raudteeülesõidu sulgemise ja lammutamise õigusvastasuse
tuvastamiseks, ülesõidu sõidukitele liiklemiseks taastamise kohustamiseks ning Tallinna
Linnaplaneerimise Ameti (TLPA) 24.08.2015 projekteerimistingimuste „Veerenni tn ja
Veerenni tn raudteeülesõit Tallinn-Tapa 108,3-109,3 km Tallinna Kesklinn, katastritunnus
78401:116:0055“ ja Tehnilise Järelevalve Ameti (TJA) 14.10.2015 otsuse nr 1-10/15-296
„Ehitusloa väljastamine Veerenni tänava raudteeülesõidukoha lammutamiseks“ tühistamiseks
ning TJA 07.01.2016 kasutusloa nr 1612319/00085 tühistamiseks.
Raudteeülesõidukoha sulgemine on õigusvastane, kuna kaebaja ligipääs oma kodule on
raskendatud (varasem 140 m kaugusel asuv linnapääsu tee on muutunud 1,5 km pikkuseks
ümbersõiduks) ning operatiivsõidukite ligipääs kaebaja koduni on varasemast umbes 10
minutit aeganõudvam, mis omakorda vähendab kaebajale kuuluva kinnisvara väärtust. Ka on
rikutud kaebaja õiguspärast ootust kohaliku võimu teostamisel. Kaebaja on raske puudega
ning vajab terviseseisundist sõltuvalt viivitamatut arstiabi. Liiklemiseks kasutab kaebaja autot
ja vaidlusaluse ülesõidukoha kaudu sai kesklinna ja arsti juurde kiiremini.
Ülesõidu sulgemine ei olnud proportsionaalne saavutatava eesmärgiga ehk ohutuse
vähendamisega. Ülesõidu sulgemine koormab Luite asumi elanikke, tuues neile kaasa uusi
ohte elule ja tervisele (operatiivsõidukite otsejuurdepääsu puudumise tõttu), täiendava olulise
aja- ja rahakulu, kahandab kinnisvara väärtust, vähendab linnaliikluse läbilaskevõimet ning
suurendab tervistkahjustavat õhureostust kogu linnas. Varem teadsid jalakäijad helisignaali ja
tõkkepuude tõttu rongi oodata, kuid pärast ülesõidu sulgemist need puuduvad ning rongid on
vaiksemad ja saabuvad ootamatult. See muudab ülekäigukoha jalakäijatele eluohtlikuks.
Ülesõidu sulgemine ei toonud kaasa ka rahulikumat miljööd Luite asumis, kuivõrd aktiivne
liiklus toimub nüüd kahel tänaval. Puudub ka mugavam juurdepääs Luite asumisse bussi või
rongiga, kuivõrd täiendavaid peatusi ei lisandunud ning buss sõidab asumisse väga suure
ringiga.
Kaebajale ei nähtu, et Veerenni ülesõidu sulgemise asemel oleks kaalutud alternatiivseid
võimalusi. Ülesõidukohtade kõrgendatud riski olemasolu ei tähenda ilmtingimata, et kõikide
selliste kohtade sulgemine oleks õigustatud.
Vaidlustatud projekteerimistingimused on õigusvastased, kuna Tallinna linn ei kaasanud
kaebajat projekteerimistingimuste menetlusse, jättes kaebaja seeläbi ära kuulamata. Tallinna
linn oli teadlik, et kaebaja ja teised Luite asumi kinnistute omanikud soovivad ülesõidu
sulgemise küsimuses seisukohta avaldada ning et ülesõidu sulgemine rikub kaebaja
subjektiivseid õigusi.
Vaidlustatud ehitusluba on õigusvastane, kuna kaebajat ei kaasatud ehitusloa menetlusse ega
tagatud tema ärakuulamisõigust. Samuti ei ilmne, et TJA oleks piisavalt kaalunud ehitusloa
väljastamist ja sellega kaasnevaid mõjusid piirkonna elanikele, jättes erinevate poolte huvid
kaalumata. TJA ei kaalunud lammutamise tagajärgi ega arvestanud kaasnevate muutustega
(liikluskorraldus, tänavate asetsemise muutus). Samuti jättis TJA kontrollimata ülesõidu
sulgemisest mõjutatava piirkonna sõidukite, jalakäijate ja ühistranspordi liikluskorralduse
skeemi.
2. Tallinna linn leidis, et kaebajal puudub kaebeõigus ning kaebuse eesmärki ei ole
võimalik saavutada. Kaebus on tühistamis- ja kohustamisnõuete osas esitatud tähtaja
rikkumisega, populaarkaebuse esitamise õigus puudub ning kaebaja subjektiivseid õigusi ei
ole rikutud.



                                                                                           2(9)
                                                                                      3-16-302

3. Tehnilise Järelevalve Amet oli seisukohal, et kaebus tuleb tagastada. Kaebaja on
tühistamis- ja kohustamiskaebuse esitamisel rikkunud kaebetähtaega. Tuvastamis- ja
kohustamiskaebus on esitatud avalikes huvides, mis ei ole antud juhul lubatav.
4. MV esitas 15.06.2016 kaebuse täienduse. Praegusel juhul ei ole tegemist kaebeõiguse
ilmselge puudumisega ja kaebus tuleks menetlusse võtta. Tuvastamisnõude esitamine ei ole
välistatud olukorras, kus tühistamisnõude tähtaeg on mööda lastud. Tallinna linna ehitusload
nr 49740, 49741 ja 49742 on kehtetud, kuna Tallinna linn on meedia vahendusel teavitanud,
et ei kavatse neid osaliselt täita. Seega tuleks lugeda need ehitusload osaliselt kehtetuks
tunnistatuks või ennistada nende osas kaebetähtaeg haldusorgani eksitava tegevuse tõttu.
Kuivõrd kaebaja poolt algselt vaidlustatud ehitusluba (ülesõidu lammutamine) on praeguseks
realiseerunud, palub kaebaja tühistada TJA 07.01.2016 kasutusloa ehitise püstitamisel nr
1612319/00085. Kaebaja soovis esitada õiguslikud põhjendused kasutusloa tühistamiseks
hiljemalt 30.06.2016.
5. Tallinna Halduskohus tagastas 22.06.2016 määrusega kaebuse läbivaatamatult
(resolutsiooni p 1) ja jättis rahuldamata kaebaja taotluse TJA 07.01.2016 kasutusloa
tühistamise nõude põhjenduste esitamise tähtaja pikendamiseks kuni 30.06.2016
(resolutsiooni p 2).
Avalikes huvides (populaarkaebus) ei ole kaebuse esitamine lubatav. Tulenevalt
planeerimisseaduse (PlanS) §-st 141 võib populaarkaebuse esitada detailplaneeringu
kehtestamise otsuse vaidlustamiseks, praegusel juhul sellist kaebust esitatud ei ole. Ka ei
tulene PlanS § 125 lg-st 1 raudteeülesõidu lammutamiseks ja raudteeülesõidu sulgemiseks
detailplaneeringu koostamise kohustuslikkust. Sellisele seisukohale on kohtud asunud seoses
Veerenni tn raudteeülesõidukohaga ka varasemalt (vt Tallinna Halduskohtu 26.06.2015
määrus ja Tallinna Ringkonnakohtu 20.10.2015 määrus haldusasjas nr 3-15-1487, vastavalt p-
d 4 ja 10). HKMS § 44 lg-st 1 tulenevalt ei ole üldjuhul lubatav ka kaebuse esitamine teiste
isikute (nt piirkonna elanikud) õiguste kaitseks. Praeguses asjas taolisi erandeid ei ilmne.
Kaebus ei ole lubatav ka subjektiivsete õiguste kaitseks. Kohtud on varasemates sama
ülesõidukohta puudutavates vaidlustes tuvastanud, et ülesõidu sulgemise toimingud on tehtud
kehtivate haldusaktide alusel, mistõttu ei saa neid toiminguid pidada õigusvastaseks (vt
Tallinna Halduskohtu 26.06.2015 määrus ja Tallinna Ringkonnakohtu 20.10.2015 määrus
haldusasjas nr 3-15-1487, vastavalt p-d 5 ja p 12). Nii on kohtud tuvastanud, et TLPA
07.06.2011 ehitusload nr 49740, 49741 ja 49742 (I kd, tl 190-194) puudutavad vaidlusaluse
raudteeülesõidu sulgemist ning tegemist on kehtivate ehituslubadega, mida vaidlustatud ei
ole. Seega ei ole ülesõidu sulgemine seotud üksnes selle lammutamisega ning sulgemise
näevad ette teised haldusaktid (sh viidatud ehitusload) koosmõjus Tallinna Linnavalitsuse
07.08.2013 korraldusega nr 1061 kehtestatud Veerenni 55/Viadukti 10 kinnistu
detailplaneeringuga, millel raudteeülesõit on kujutatud suletavana (vt selle kohta Tallinna
Halduskohtu 26.06.2015 määrus haldusasjas nr 3-15-1487, p 5). Kaebajal tulnuks
ülesõidukoha sulgemise ärahoidmiseks vaidlustada viidatud ehitusload. Seda kaebaja ei ole
teinud. Ülesõidu sulgemise toimingud on seotud viidatud ehituslubade realiseerimisega ning
kehtivate ehituslubade alusel tehtavad toimingud ei ole viidatud kohtupraktika kohaselt
õigusvastased. Kaebusest ei nähtu, et ülesõidu sulgemine võiks kaebaja õigusi rikkuda
ehituslubades sätestatust ulatuslikumal viisil või viisil, mida ei olnud võimalik ette näha juba
viidatud ehituslubade väljastamise järgselt ja nende vaidlustamise tähtaja jooksul.
Seega, sõltumata vaidlustatud ehitusloast ja projekteerimistingimustest, ei ole vaidlusaluse
raudteeülesõidu kasutamine võimalik ainuüksi viidatud ehituslubade ja detailplaneeringu
alusel ning nende realiseerimine toob nii või teisiti kaasa ülesõidu kasutamise võimatuse.


                                                                                           3(9)
                                                                                         3-16-302

Nendel põhjustel ei ole ülesõidukoha sulgemise õigusvastasuse tuvastamise nõude esitamine
praegusel juhul lubatav. Praeguseks ajaks on kaebaja ka kõnealuste ehituslubade
vaidlustamise õiguse ilmselgelt minetanud.
Vastavalt haldusmenetluse seaduse (HMS) § 61 lg-le 2 kehtib haldusakt kuni kehtetuks
tunnistamiseni, kehtivusaja lõppemiseni, haldusaktiga antud õiguse lõpliku realiseerimiseni
või kohustuse täitmiseni, kui seadus ei sätesta teisiti. Haldusakti kehtetuks tunnistamise
alused on toodud HMS §-des 64-70 ning nendel alustel ei ole Tallinna linn kõnealuseid
ehituslube kehtetuks tunnistanud. Lisaks on HMS § 70 lg-s 1 sätestatud nõue tunnistada
haldusakt kehtetuks iseseisva haldusaktiga, millist Tallinna linn ei ole väljastanud. Seega ei
ole kaebaja vastavad väited asjakohased. Lisaks nähtub haldusasjas nr 3-15-2652 esitatud
materjalist (Tallinna linna 09.06.2016 vastus määruskaebusele koos lisatud fotodega), et
ehituslube nr 49740, 49741 ja 49742 asuti realiseerima juba 2012. a-l, mil alustati Veerenni
tagasipöörderingi rajamist. Tagasipöörderingi valmimine aga teeb ülesõidu kasutamise
võimatuks. Kaebajal on olnud piisavalt võimalusi nende ehituslubade vaidlustamiseks, kuid
seda ei ole tehtud. 15.06.2016 esitatud kaebuse täienduses ei ole kaebaja esitanud nõudeid
nende ehituslubade tühistamiseks, kuigi samas viitab kaebetähtaja ennistamise võimalusele.
Kohus on andnud kaebajale piisavalt aega nõuete täpsustamiseks ja vajalike taotluste
esitamiseks, mistõttu ei pea kohus vajalikuks enam täiendavate nõuete ja taotluste esitamise
võimaluse andmist praeguse haldusasja raames.
Kaebaja ei ole eelpool viidatud ehituslube nr 49740, 49741 ja 49742 (tl 190-194) ja nendega
seotud projekteerimistingimusi, samuti detailplaneeringuid vaidlustanud, mistõttu ei saa
kaebaja ka TLPA 24.08.2015 väljastatud projekteerimistingimuste (tl 205) ja TJA 14.10.2015
otsuse nr 1-10/15-296 „Ehitusloa väljastamine Veerenni tänava raudteeülesõidukoha
lammutamiseks“ (I kd, tl 73-74) tühistamise nõude osas tugineda subjektiivsete õiguste
rikkumisele. On selge, et varasemate haldusaktide koosmõjus kaasneb vaidlusaluse
ülesõidukoha sulgemine ja lammutamine nii või teisiti ning esitatud kaebusest ei nähtu, et
ülesõidu sulgemine ja lammutamist puudutavad vaidlustatud haldusaktid rikuksid iseseisvalt
ja täiendavalt kaebaja õigusi varasemates haldusaktides sätestatust ulatuslikumal viisil või
sellisel moel, mida ei olnud võimalik ette näha juba viidatud ehituslubade väljastamise
järgselt ja nende vaidlustamise tähtaja jooksul. Kuigi lammutamine toimub selleks väljastatud
loa alusel, ei oleks kaebaja saanud ülesõitu kasutada ka selle sulgemise tõttu tulenevalt teiste
haldusaktide mõjust.
Lisaks on Veerenni tn ülesõidukoht lammutatud (ehitise täieliku lammutamise teatis; I kd, tl
85-86; TJA 26.04.2016 seisukohta p 2.4; I kd, tl 24p). Seega on TJA 14.10.2015 otsus nr 1-
10/15-296 ja selle alusel väljastatud ehitusluba nr 1512299/01049 (I kd, tl 77-78) realiseeritud
ning enam ei kehti (HMS § 61 lg 2). Seetõttu ei ole ehitusloa ja selle andmise aluseks oleva
otsuse tühistamise nõue enam eesmärgipärane (Riigikohtu lahend nr 3-3-1-63-10, p-d 15-22).
Tulenevalt asjaolust, et vaidlustatud otsus ja selle alusel väljastatud ehitusluba on realiseeritud
ehk ülesõit on lammutatud, ei ole võimalik tühistada ka selles osas vaidlustatud
projekteerimistingimusi. Kui projekteerimistingimuste alusel väljastatud ehitusluba on
realiseeritud, puudub õigus selles osas ka projekteerimistingimuste vaidlustamiseks (vt
ehitusseaduse § 38 lg 1, § 42 lg 1). Ka ei nähtu, et vaidlustatud projekteerimistingimused
rikuksid kaebuse eesmärgiga seonduvalt (sõidukitele ülesõidu kasutamise taastamine) kaebaja
õigusi varasemates haldusaktides sätestatust ulatuslikumal viisil.
Kuna ülesõidu sulgemine on toimunud kehtivate haldusaktide alusel ning puudub ka
kaebeõigus ülesõidu lammutamiseks väljastatud projekteerimistingimuste ja lammutamise loa
andmise otsuse tühistamiseks või vastavate dokumentide õigusvastasuse tuvastamiseks,


                                                                                              4(9)
                                                                                     3-16-302

puudub kaebajal õigus esitada kaebust vaidlusaluse ülesõidukoha sõidukitele liiklemiseks
taastamise kohustamiseks.
Kaebaja on 15.06.2016 esitanud nõude, milles palub lisaks muudele nõuetele tühistada TJA
07.01.2016 kasutusluba ehitise püstitamisel nr 1612319/00085 (I kd, tl 29). Selle loaga on
TJA väljastanud kasutusloa Tallinna linnas Tallinn-Tapa raudteelõigu km-l 108,226 asuva
Veerenni tänava raudteeülekäigukoha (ehitisregistri kood 220759824) kasutamiseks.
Kõnealune raudteeülekäigu koht on mõeldud jalakäijatele ning ei ole seotud ülesõidu
lammutamisega. Jalakäijate ülekäiku puudutav kasutusluba ei ole seotud kaebaja vaidlustatud
ülesõidu lammutamise loaga. Kõnealusele ülekäigukohale on ehitisregistri andmetel
väljastatud eraldi ehitusluba, mida kaebaja vaidlustanud ei ole. Lisaks ei nähtu kaebuse
täiendusest, et kõnealune kasutusluba rikuks kaebuse eesmärgiga seonduvalt (sõidukitele
ülesõidu kasutamise taastamine) kaebaja õigusi varasemates haldusaktides sätestatust
ulatuslikumal viisil.
Isegi kui aktsepteerida kaebaja kaebeõigust, ei oleks kaebuse eesmärgi saavutamine võimalik
ning kaebus kuuluks tagastamisele HKMS § 121 lg 2 p 2 alusel. Kaebaja eesmärk on
saavutada raudteeülesõidu taasavamine sõidukitele liiklemiseks. Kui kohus tuvastakski
vaidlustatud ehitusloa ja projekteerimistingimuste õigusvastasuse, ei oleks raudteeülesõidu
taasavamine sõidukitele liiklemiseks võimalik juba tulenevalt ehituslubade nr 49740, 49741 ja
49742 realiseerimisest (st nende realiseerimine toob kaasa ülesõidu sulgemise nii või teisiti).
Kaebaja on osutanud Veerenni tn raudteeülesõidu sulgemisega kaasnevatele negatiivsete
mõjudele nagu liikluskoormuse suurenemine, müra ja saastatuse suurenemine, transpordile
kuluva aja ja rahakulu suurenemine, ligipääsu halvenemine kaebaja kinnistule, sh
operatiivautodega. Seejuures ei nähtu kaebusest, et mõni nendest mõjudest oleks normatiive
ületav ning kaebaja oleks sunnitud olema selle mõjualas pidevalt. Vastustajate esitatud teabe
kohaselt on Luite asum tegelikkuses peale liikluskorralduse muutmist rahulikum, liiklust on
vähem ning ka sellega kaasnevat müra ja saastet. Subjektiivse õigusena ei ole käsitatav õigus
otstarbekamale teekonnale või õigus konkreetsele operatiivsõiduki trajektoorile. Kaebaja elab
linnakeskkonnas ega saa eeldada, et teda ümbritsev infrastruktuur või liikluskorraldus püsib
muutumatuna. Seejuures ei väida kaebaja, et ta oleks kaotanud võimaluse sõidukiga koduni
pääsemiseks. Teekonna pikenemine ca 10 minuti võrra ei ole sedavõrd häirivaks mõjuks.
Kaebaja väide suurema aja- ja rahakulu kohta ei ole põhjendatud, arvestades, et seni tuli
ülesõidukoha juures sageli ka seista ja oodata rongide möödumist. Kohtule nähtuvalt on
ümbersõidu pikkus ca 2 km, mis ei viita aga sellele, et tingimata suureneksid kaebaja
kinnistule ligipääsemise aja- ja sõidukulud. Seejuures on operatiivautode juurdepääs
kinnistutele tegelikkuses tõhusam, arvestades, et ka operatiivautod olid seni sunnitud ootama
tõkkepuu taga rongide möödumist (vt ka raudteeülesõidu sulgemise mõju analüüs; I kd, tl
137-141 ja kiirabi kättesaadavus; I kd, tl 143). Kaebaja väited jalakäijatele rajatud ülekäigu
ohtlikkusest ei ole asjakohased, kuivõrd kaebusest nähtuvalt liikleb kaebaja oma
terviseseisundi tõttu üksnes autoga.
Kaebeõiguse puudumise tõttu ei pea kohus vajalikuks suunata kaebajat ka vaidlustatud
ehitusloa ja projekteerimistingimuste õigusvastasuse tuvastamise nõude esitamisele. Seetõttu
tuleb kaebus kaebajale tagastada läbivaatamatult.
6. MV esitas halduskohtu määruse peale 07.07.2016 määruskaebuse. Tallinna Halduskohus
ei pidanud 08.07.2016 põhjendatuks määruskaebust rahuldada ja edastas selle lahendamiseks
Tallinna Ringkonnakohtule.




                                                                                          5(9)
                                                                                    3-16-302

MENETLUSOSALISTE SEISUKOHAD RINGKONNAKOHTUS
7. MV palub 07.07.2016 määruskaebuses (täiendatud 27.07.2016) tühistada Tallinna
Halduskohtu 22.06.2016 määrus.
Kaebajal ei puudu ilmselgelt kaebeõigus. Kohtu viidatud detailplaneeringud (sh haldusasjas
nr 3-15-1487 käsitletud detailplaneeringud) ei ole koostatud raudteeülesõidu kohta. Ühegi
viidatud detailplaneeringu ala ei hõlma raudteeülesõidukohta. Seetõttu ei saa ka vastavad
detailplaneeringud tekitada õigusi ega kohustusi nende alade suhtes, milliseid vastavad
detailplaneeringud ei hõlma. Varasemad ehitusload (nr 49740, 49741 või 49742) ei
reguleerinud oma olemuselt raudteeülesõidu lammutamist, vaid ümberkaudset ülesõiduga
piirneva ala ehitamist. Vastavad ehitusload ei tekita õigusi ega kohustusi ala suhtes, mida
ehitusload ei käsitle. Nende ehituslubade mõju ei oma raudteeülesõidu lammutamiseks
väljastatud ehitusloa vaidlustamisel, lammutamise õigusvastasuse tuvastamisel või
kohustamiskaebuse lahendamise seisukohalt mingit tähendust. Seega on põhjendamatud
halduskohtu väited, et kaebajal ei ole võimalik tugineda subjektiivsete avalike õiguste
rikkumisele. Kaebaja subjektiivseid õigusi rikkus vahetult justnimelt lammutamiseks
väljastatud ehitusluba, mille alusel asuti kõrvaldama Veerenni tn raudteeülesõitu. Tähtsust ei
oma operatiivsõiduki saabumise konkreetne trajektoor, vaid selleks kuluv tegelik aeg. Nii
Päästeameti kui kiirabi vastustest nähtub, et piirkonda jõudmiseks on pikenenud nii vahemaa
kui ka sinna jõudmise aeg. Kohus ei ole arvestanud ka alternatiivse teekonna välistamise mõju
kaebaja subjektiivsete õiguste hindamisel. Kaebaja ei nõustu kohtu väitega, et ümbersõidu
kahekilomeetrine pikkus ei ole sedavõrd häiriv, et kaebaja õigusi oleks sellega rikutud.
Tallinna 10.07.2016 tabanud paduvihma hoo tõttu kannatas linn tõsiste üleujutuste näol.
Üheks piirkonnaks, mis oli vihmavee hulga tõttu läbipääsmatu, oli Veskiposti ringtee, mis
ühendab Luite asumit Tallinna linnaga. See kinnitab üheselt, et operatiivsõidukite ligipääs on
tänase lahenduse korral selgelt piiratud. Kaebaja subjektiivseid õigusi on riivatud, kui juba
üsna vähese sademete hulga maha sadamisel eraldatakse tema ja teiste isikute elukoht
sisuliselt muust maailmast. Kohus ei ole arvestanud kaebaja kinnistu väärtuse vähenemisega
tulenevalt Luite asumi (sh kaebaja kinnistu) halvast ühendusest ülejäänud Tallinna linnaga.
Halduskohtu määruses viidatud Riigikohtu seisukoht asjas nr 3-3-1-63-10 ei ole praeguses
asjas kohaldatav. Nimetatud asjas asus kohus seisukohale, et ehitise valmimisel realiseerub
ehitusluba kasutusloa väljastamisega. Praegusel juhul ei ole kasutusluba väljastatud.
Kaebusega on võimalik saavutada kaebuse eesmärk. Kohus ei ole esitanud põhjendust, millele
rajanevalt võiks vastupidist väita. Raudteeülesõidu alaga piirnevate alade suhtes väljastatud
ehitusload ei välista uue ehitusloa väljastamist, millega säilitatakse raudteeülesõit.
Kohus ei ole hinnanud kohustamisnõude menetlemise võimalust. Kaebust ei saa tagastada,
kuna kaebaja on esitanud ka endise olukorra taastamiseks kohustamise nõude.
Kohustamisnõue on võimalik isegi juhul, kui kohus peaks leidma, et lammutamiseks
väljastatud ehitusluba on käesolevaks ajaks realiseerunud. Vastavas olukorras kehtib selle ala
suhtes üldplaneering, mille kohaselt on ette nähtud raudteeülesõidu koht.
8. Tehnilise Järelevalve Amet palub kirjalikus vastuses jätta määruskaebus rahuldamata.
Halduskohus tagastas kaebuse õigesti HKMS § 121 lg 2 p 1 alusel, kuna avalikes huvides ei
ole kaebuse esitamine lubatav. Õige on ka HKMS § 121 lg 2 p-de 1 ja 2 alusel kaebuse
tagastamine, kuna varasemate haldusaktide koosmõjus kaasneb vaidlusaluse ülesõidukoha
sulgemine ja lammutamine nii või teisiti. Veerenni tn raudteeülesõidukoha sulgemise
eesmärgiks oli samatasandilise raudteeülesõidukoha likvideerimine, kuna vahetusse lähedusse
(ca 700 m) oli juba varasemalt rajatud eritasandiline raudteeülesõidukoht. Ülesõidukoha
sulgemise ärahoidmiseks oleks tulnud kaebajal vaidlustada halduskohtu viidatud ehitusload.


                                                                                         6(9)
                                                                                       3-16-302

Subjektiivse õigusena ei ole käsitatav õigus otstarbekamale teekonnale või õigus konkreetsele
operatiivsõidukite trajektoorile. 10.07.2016 üleujutused Veskiposti ringteel olid tingitud
sadevee kanalisatsioonitorude ebapiisavusest sellise suurvee ärajuhtimiseks, mitte ringtee
nõuetele mittevastavast projekteerimisest või ehitamisest. Operatiivsõidukite jm sõidukite
juurdepääs Luite asumile on tagatud ka Järvevana tee poolt tulles Veerenni tn kaudu. Eksitav
on kaebaja seisukoht, et halduskohus pole hinnanud kohustamiskaebuse menetlemise
võimalikkust.
9. Tallinna linn palub kirjalikus vastuses jätta määruskaebus rahuldamata, jäädes
varasemate seisukohtade juurde ja nõustudes TJA seisukohaga. Kohus on õigesti nii avalikes
huvides kui ka subjektiivsete õiguste kaitseks esitatud kaebuse tagastanud HKMS § 121 lg 2
p-de 1 ja 2 alusel. Ekslik on kaebaja seisukoht, et 2011. a-l väljastatud ehitusload nr 49740,
49741 ja 49742 ei mõjutanud ülesõidu sulgemist ja ei oma asjas tähtsust. Kohus on õigesti
tuginenud haldusasjas nr 3-15-1487 tuvastatule. Nimetatud ehitusload olid mh Veerenni
tänavale, katastriüksusele nr 78401:110:0031 rajatava tagasipöördesilmuse ehitamise aluseks,
mille ehitamist alustati juba 2012. a-l. Kohus on õigesti märkinud, et projektijärgse
tagasipöörderingi ehitamisel, mis teeb ülesõidu kasutamise võimatuks, ei ole enam määrav,
kas raudteeülesõit lammutatakse või mitte. Kaebus on perspektiivitu, kuna soovitud eesmärgi
saavutamine (endise liiklusolukorra taastamine) on kaebusega võimatu.
Kaebaja ei ole põhistanud, millist konkreetset talle kuuluvat subjektiivset avalikku õigust
ülesõidu lammutamisega rikutakse. Põhjendatud ei ole kaebaja väide, et talle tekib seoses
ümbersõiduga varalist kahju. Linnakeskkonnas elades tuleb igaühel arvestada asjaoluga, et
linna taristud on ajas muutuvad ning isikul puudub subjektiivne avalik õigus nõuda, et
liikluskorraldust ei muudetaks. Väide, et kaebaja peab tegema ligi kahekilomeetrise
ümbersõidu, on tinglik, sest see sõltub lähenemissuunast (nt bussijaama ja Peterburi tee
suunast lähenedes on ligipääs asumile oluliselt paranenud).
Kaebaja seisukohad seoses toimunud üleujutusega on asjakohatud. Asjaolu, et liiklus oli
Veskiposti ringteel erakorraliste ilmaolude tõttu 10.07.2016 ajutiselt takistatud, ei saa kuidagi
rikkuda kaebaja õigusi. Sademete kogusest tulenev olukord puudutas kogu linna, mitte ainult
Luite asumit, mistõttu ei kinnita see kaebeõiguse olemasolu. Operatiivsõidukitel oli ka tol
päeval võimalik asumisse pääseda Järvevana tee kaudu, seega väited kaebaja elukoha
eraldamisest muust maailmast ja operatiivsõidukite ligipääsu halvenemisest on paljasõnalised.
Ebaõige on kaebaja seisukoht, et kohus ei ole käsitlenud kohustamiskaebuse menetlemise
võimalikkust. Kohus on seda teinud määruse p-s 11.
Asjakohatud on kaebaja väited projekteerimistingimuste ja ehitusloa vastuolu kohta
üldplaneeringuga. Jõustunud kohtulahendiga haldusasjas nr 3-15-1487 on tuvastatud, et
detailplaneeringu koostamine ülesõidu lammutamiseks ei ole vajalik ning vastuolu Tallinna
üldplaneeringuga puudub. Samuti puudub kaebajal mistahes kehtestatud üldplaneeringust
tulenev abstraktselt kaitstav usaldus, et üldplaneeringuga kindlaks määratud tingimused
jäävad ajas muutumatuks.

RINGKONNAKOHTU PÕHJENDUSED
10. Määruskaebus ei ole põhjendatud ja tuleb jätta rahuldamata. Halduskohtu määrus on
seaduslik ning HKMS § 203 lg-le 2 ja § 201 lg-le 4 tuginedes ei pea ringkonnakohus
vajalikuks määruse põhjendusi korrata.
11. MV kaebus on esitatud nii avalikes huvides kui ka kaebaja subjektiivsete õiguste kaitseks.
Halduskohus on vaidlustatud määruses õigesti leidnud, et praegusel juhul ei ole avalikes

                                                                                            7(9)
                                                                                      3-16-302

huvides kaebuse esitamine lubatud. Samuti ei esine selliseid erandeid, mille tõttu oleks
lubatav kaebuse esitamine teiste isikute õiguste kaitseks. Määruskaebuse põhjendustest
nähtuvalt kaebaja seda asjaolu ka ei vaidlustata.
12. Määruskaebuse esitaja on seisukohal, et kaebaja subjektiivseid õigusi on rikutud, mistõttu
oli põhjendamatu kaebuse tagastamine kaebeõiguse puudumise tõttu (HKMS § 121 lg 2 p 1).
Kaebaja leiab, et kohtu viidatud detailplaneeringud ei ole koostatud raudteeülesõidu kohta
ning varasemad ehitusload nr 49740, 49741 ja 49742 ei oma Veerenni tn raudteeülesõidu
lammutamiseks väljastatud ehitusloa vaidlustamise, lammutamise õigusvastasuse tuvastamise
või kohustamiskaebuse lahendamise seisukohast tähendust. Ringkonnakohus nende
seisukohtadega ei nõustu.
Ringkonnakohus on varasemas sama ülesõidukohta puudutavas vaidluses 20.10.2015 tehtud
määruses haldusasjas nr 3-15-1487 leidnud, et Tallinna Linnaplaneerimise Ameti 07.06.2011
ülalnimetatud ehitusload puudutavad mh vaidlusaluse raudteeülesõidu sulgemist ning
tegemist on kehtivate ehituslubadega. Halduskohus on õigesti märkinud, et ülesõidu
sulgemine ei ole seotud üksnes selle lammutamisega ning sulgemise näevad ette teised
haldusaktid (sh ülalviidatud ehitusload) koosmõjus Tallinna Linnavalitsuse 07.08.2013
korraldusega nr 1061 kehtestatud Veerenni 55/Viadukti 10 kinnistu detailplaneeringuga,
millel raudteeülesõit on kujutatud suletavana. Kui kaebaja leiab, et Veerenni tn
raudteeülesõidu sulgemine puudutab tema subjektiivseid õigusi, siis oleks tulnud vaidlustada
ehitusload nr 4970, 49741 ja 49742, samas ei ole kaebaja seda teinud. Samamoodi ei ole
kaebaja vaidlustanud nendega seotud projekteerimistingimusi ega detailplaneeringuid.
Ülesõidu sulgemise toiming on seotud nimetatud ehituslubade realiseerimisega. Seega ei ole
ülesõidukoha sulgemise õigusvastasuse tuvastamise nõue lubatav. Kehtivate haldusaktide
alusel toimingute tegemine ei ole õigusvastane. Antud juhul oli selge, et varasemate
haldusaktide koosmõjus kaasneb Veerenni tn ülesõidukoha sulgemine ja lammutamine. Asjast
ei nähtu, et ülesõidu lammutamine võiks kaebaja õigusi rikkuda ehituslubades sätestatust
ulatuslikumal viisil või viisil, mida ei olnud võimalik ette näha juba viidatud ehituslubade
väljastamise järgselt ja nende vaidlustamise tähtaja jooksul.
13. Tallinna linna esitatud materjalidest nähtuvalt olid eelviidatud ehitusload mh Veerenni
tänavale (katastriüksus nr 78401:110:0031) rajatava tagasipöörderingi ehitamise aluseks,
mille rajamine oli ette nähtud projektiga „Ülemiste liiklussõlme rekonstrueerimine Tallinnas“
(Järvevana tee-Tehnika tänava ühendustee), mille osaks on ka raudteeülesõidu likvideerimise
liikluskorralduslik skeem. Tagasipöörderingi ehitamist alustati 2012. a-l ning selle valmimine
teeb ülesõidu kasutamise võimatuks. Seega, kuigi lammutamine toimub lammutamiseks
väljastatud ehitusloa alusel, ei oleks kaebaja saanud ülesõitu kasutada ka selle sulgemise tõttu
tulenevalt teiste haldusaktide mõjust. Halduskohus on õigesti leidnud, et kaebaja ei saa
Veerenni tn ülesõidu lammutamist puudutavate haldusaktide vaidlustamisel subjektiivsete
õiguste rikkumisele tugineda. Ka TJA 07.01.2016 otsusel Veerenni tn raudteeülekäigukoha
kasutusloa väljastamiseks puudub puutumus kaebaja subjektiivsete õigustega.
14. Ekslik on määruskaebuse esitaja seisukoht, et halduskohus ei ole käsitlenud
kohustamiskaebuse menetlemise võimalikkust. Halduskohus on ülesõidukoha sõidukitele
liiklemiseks taastamise kohustamise nõuet analüüsinud määruse p-s 11. Ringkonnakohus
nõustub nende põhjendustega ning selgitab lisaks, et kohustamisnõude esitamine on võimalik
vaid juhul, kui avaliku võimu kandja on kohustatud haldusakti andma või toimingu sooritama
ja see puudutab isiku õigusi (riigivastutuse seaduse § 6 lg 1). Praegusel juhul ei tulene
vastustajale ühestki õigusaktist kohustust ülesõidu taastamiseks, samuti ei ole
ringkonnakohtule äratuntav kaebaja subjektiivsete õiguste rikkumine.


                                                                                           8(9)
                                                                                      3-16-302

15. Praegusel juhul oli põhjendatud kaebuse tagastamine ka HKMS § 121 lg 2 p 2 alusel,
mille kohaselt tagastab kohus kaebuse määrusega selle esitajale, kui kaebusega ei ole
võimalik saavutada kaebuse eesmärki. Kaebaja eesmärgiks on Veerenni tn
raudteeülesõidukoha taasavamine sõidukitele liiklemiseks. Ka asjas vaidlustatud ehitusloa ja
projekteerimistingimuste õigusvastasuse tuvastamisel ei oleks sellise eesmärgi saavutamine
võimalik seetõttu, et ehitusload nr 49740, 49741 ja 49742 on realiseeritud.
16. Halduskohtu viide Riigikohtu 30.11.2010 otsusele nr 3-3-1-63-10 on asjakohane.
Riigikohus asus nimetatud otsuse p-s 8 seisukohale, et ehitusloa kujundav mõju ammendub
ehitise valmimisega ning ehituslubadele kohaldub HMS § 61 lg-s 2 sätestatud põhimõte, mille
kohaselt haldusakt kehtib kuni sellega antud lõpliku õiguse realiseerimiseni. Valminud ehitise
vastavuse ehitisele ettenähtud nõuetele kinnitab ehitise kasutusluba, mis enamikel juhtudest
fikseerib ehitise valmimise kui juriidilise fakti. Lammutamise puhul kasutusluba ei väljastata.
Seega ammendub ehitusloa mõju ehitise täielikult lammutamisel ja täieliku lammutamise
teate esitamisel. Seega ei ole ehitusloa ja selle andmise aluseks oleva otsuse tühistamise nõue
eesmärgipärane.
17. Eelneva põhjal jääb MV määruskaebus rahuldamata ja Tallinna Halduskohtu 22. juuni
2016. a määruse resolutsiooni p 1 muutmata.




 /allkirjastatud digitaalselt/   /allkirjastatud digitaalselt/   /allkirjastatud digitaalselt/
       Maret Altnurme                    Oliver Kask                    Kaire Pikamäe




                                                                                           9(9)

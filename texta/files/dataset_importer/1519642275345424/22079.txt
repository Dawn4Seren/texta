                       KOHTUOTSUS
                              EESTI VABARIIGI NIMEL

Tsiviilasja number                 2-13-43003

Kohus                              Tallinna Ringkonnakohus

Kohtukoosseis                      Ele Liiv (eesistuja), Krista Kirspuu, Indrek Soots

Tsiviilasi                         OÜ KVL Ehitus hagi OÜ Fund Ehitus vastu võla
                                   väljamõistmiseks
Otsuse tegemise aeg ja koht        04.03.2016, Tallinn

Vaidlustatud kohtulahend           Harju Maakohtu 09.07.2015 otsus

Kaebuse esitaja ja kaebuse liik    OÜ Fund Ehitus apellatsioonkaebus
Tsiviilasja hind                   26 107,33 eurot
apellatsioonimenetluses
Menetluse liik                     Kirjalik menetlus

Menetlusosalised ja nende          Hageja OÜ KVL Ehitus (reg kood 10737285), esindaja
esindajad                          vandeadvokaat Viive Kaur

                                   Kostja OÜ Fund Ehitus (reg kood 11277437), lepinguline
                                   esindaja Alik Karajev

RESOLUTSIOON
  1. Jätta Harju Maakohtu 09.07.2015 otsus lõppjärelduses muutmata, muutes osaliselt
     otsuse põhjendusi.
  2. OÜ Fund Ehitus apellatsioonkaebus jääb rahuldamata.
  3. Võtta vastu OÜ KVL Ehitus poolt esitatud tõendina poolte 18.07.-27.07.2011 e-
     kirjavahetus.
  4. Jätta asja juurde võtmata OÜ Fund Ehitus poolt apellatsioonimenetluses esitatud
     järgmised tõendid: maksekorraldus, Majandustegevuse registri väljatrükk ja
     17.12.2010 aasta kasutusloa taotlus ehituse püstitamisel.
  5. Parandada maakohtu otsuse pealdises olev tsiviilasja number 2-14-43003 ja lugeda
     õigeks numbriks 2-13-43003.
  6. Maakohtu ja ringkonnakohtu menetluskulud jätta OÜ Fund Ehitus kanda.
  7. Mõista OÜ-lt Fund Ehitus välja OÜ KVL Ehitus kasuks hüvitis apellatsioonimenetluse
     kulude katteks summas 1320 eurot.
  8. OÜ-l Fund Ehitus tuleb alates käesoleva otsuse jõustumisest kuni täitmiseni tasuda
     hüvitamisele kuuluvatelt menetluskuludelt viivist VÕS § 113 lg 1 teises lauses
     ettenähtud ulatuses.
                                                                                        1
  Edasikaebamise kord
  Otsuse peale võib edasi kaevata üksnes vandeadvokaadi vahendusel Riigikohtule 30 päeva jooksul
  otsuse kättetoimetamisest. TsMS § 218 lg 4 kohaselt võib hagimenetluses Riigikohtus
  menetlusosaline ise esitada menetlusabi saamise taotluse. TsMS § 187 lg 6 kohaselt peab seaduses
  sätestatud tähtaja järgimiseks tegema menetlusabi taotleja tähtaja kestel ka menetlustoimingu, mille
  tegemiseks ta menetlusabi taotleb, eelkõige esitama kaebuse. Kaebuse põhjendamiseks või
  riigilõivu tasumiseks või kaebuses esineva sellise puuduse kõrvaldamiseks, mis on seotud
  menetlusabi taotlemisega, annab kohus mõistliku tähtaja pärast menetlusabi andmise taotluse
  lahendamist, kui nimetatud taotlus ei olnud esitatud põhjendamatult või tähtaja pikendamise
  eesmärgil. See ei välista menetlustähtaja ennistamist.

Asjaolud ja hageja nõue
1. OÜ KVL Ehitus (hageja) esitas 16.09.2013 Harju Maakohtusse hagi OÜ Fund Ehitus (kostja) vastu
põhivõlgnevuse 24 255,09 euro ja viivise 6618,33 euro väljamõistmiseks. Pooled sõlmisid 16.08.2010
töövõtulepingu nr 17-29 (edaspidi leping), mille alusel kohustus hageja teostama kipsseinte ehituse
Jõhvi kohtumajas (edaspidi kohtumaja) aadressil Kooli tn 2a, Jõhvis ja kostja tasuma hagejale
teostatud tööde eest.

Tööde teostamise käigus tegi kostja hagejale ettepaneku teostada nii kohtumajas kui ka Kersti Võlu
Koolituskeskuse (edaspidi koolituskeskus) ruumides täiendavalt veel siseviimistlustöid. Hageja
nõustus, eraldi kirjalikku kokkulepet nimetatud tööde osas ei sõlmitud. Pooled juhindusid vastavate
tööde teostamisel tavalistest turuhindadest. Tööde mahud ja maksumused arutati 16.08.2010 lepingus
nimetatud isikute vahel suuliselt läbi. Tööde üleandmine ja vastuvõtmine toimus kirjalike aktide
alusel, kus olid märgitud tööde üksikasjalikud mahud, ühikhinnad ja selle alusel ka tööde
kogumaksumus.

Lepingus kokkulepitud tööde üleandmine toimus 20.12.2010 tööde üleandmise- ja vastuvõtmise
aktide allkirjastamisega, mille põhjal esitas hageja kostjale järgmised arved: arve nr 133 summas
15 249,26 eurot, põhines aktil nr 117; arve nr 134 summas 11 421,77 eurot, põhines aktil nr 118; arve
nr 136 summas 13 573,80 eurot, põhines kohtumajas teostatud tööde 10% maksumuse kinnipidamisel
tööde käigus, mis kuulus hagejale väljamaksmisele pärast tööde lõplikku üleandmist; arve nr 137
summas 2310,21 eurot, põhines koolituskeskuse ruumides teostatud tööde 10% maksumuse
kinnipidamisel tööde käigus, mis kuulus hagejale väljamaksmisele pärast tööde lõplikku üleandmist.
Kokku esitas hageja arveid summas 42 555,04 eurot, mille tasumise tähtaeg oli 18.01.2011.

Kostja tasus 28.03.2011 hagejale 18 299,95 eurot. Kostjal on arvete eest tasumata kokku 24 255,09
eurot, millele lisandub viivis. Lepingu punkt 11.2 piirab viivise maksimaalset määra 5%-ni
lepinguliste tööde hinnast, mis on 6 618,33 eurot. Hageja taotleb nimetatud viivise väljamõistmist
kostjalt.

Kostja vastuväited
2. Kostja hagi ei tunnistanud. Tegelikkuses lepiti juba lepingu sõlmimisel kokku ka kohtumaja
siseviimistlustööde tegemises. Lepingu täitmise käigus tekkis kostjal vajadus teostada
siseviimistlustöid ka koolituskeskus ruumides. Sellest tulenevalt leppisid pooled suuliselt kokku, et
hageja teostab siseviimistlustöid ka kohtumajas, millele kohaldatakse lepingu sätteid. Kuna
kohtumajas teostati töid kokku ca 500 ruumis, oli ruumide arvukusest tulenevalt keeruline teostatavate
tööde täpsetes mahtudes kokku leppida enne tööde teostamist. Seetõttu lepiti kokku, et tööde täpne
maht selgub seinte ülemõõtmisel.


                                                                                              2
17.01.2011 toimunud poolte kohtumise järgselt edastas hageja esindaja EV kostja esindajale AM-le
e-posti aadressile lepingu järgselt teostatud tööde aktid nr 117 ja 118 ning arved 133, 134, 136 ja 137.
E-kirjas aktsepteeris hageja asjaolu, et kostja soovib kontrollida tööde mahtusid ja tasuda arved 133,
134 tähtaegselt ning arved 136 ja 137 peale mahtude kontrolli.

19.01.2011 edastas AM kostja esindajana hagejale e-kirja, millele olid manusena lisatud OÜ TLN TIB
poolt koostatud inventariseerimisjooniste alusel kontrollitud mahtudega kohtumaja
siseviimistlustööde tabel, samuti kostja märkustega akt nr 117. Nimetatud e-kirjas palus kostja
kontrollida edastatud mahutabelid üle ning teatada oma seisukoht. Hageja ühtegi konkreetset
vastuväidet ei esitanud. Hageja oli kohtumajas teostatud kipsi- ja viimistlustööde eest arvestanud tasu
151 168,90 krooni s.o 9661,45 eurot (lisandub käibemaks) enam, kui lepingu lisaks 7 olevas
hinnapakkumises toodud ühikuhindade ja kohtumajas ruumide ülemõõtmisel tuvastatud mahtude
alusel oleks õigus olnud.

20.01.2011 edastas kostja hagejale analoogilise e-kirja koolituskeskuses teostatud tööde osas, millele
kostja lisas manusena nimetatud hoone ruumide esialgse plaani ning lõpliku plaani alusel tehtud
mahtude arvutused. Hageja oli koolituskeskuse ruumides teostatud viimistlustööde eest arvestanud
tasu kokku summas ca 87271,2 krooni e. 5577,65 eurot (sisaldab käibemaksu) enam, kui lepingu lisaks
7 olevas hinnapakkumises toodud ühikuhindade ja koolituskeskuse ruumide ülemõõtmisel tuvastatud
mahtude alusel oleks hagejal õigus olnud. Hageja on piirdunud üldsõnaliselt mahuandmetega
mittenõustumisega.

Kohtumaja sarnaste suurte hoonete puhul on ehitustegevuses tavapärane, et enne tööde teostama
asumist lepitakse kokku tehtavate tööde ühikhindades, kuid reaalsed mahud selguvad pärast tööde
teostamist tehtavatel mahuarvutustel. Kostja poolt 19.01.2011 ja 20.01.2011 hagejale edastatud aktide
nr 117 ja 118 muudatused põhinesid ruumide mõõtmisel saadud numbrilistel näitajatel.

25.01.2011 saatis hageja kostjale e-kirja, milles teatas, et kostja arvutused ei ole õiged. Samas väitis
hageja, et detsembrikuu kuupäevaga dateeritud aktid ja arved on kostja allkirjastanud ning seega
eeldused maksmiseks täidetud. Kostja teatas, et tema käes ei ole allkirjastatud akte ning palus need
saata. Kostja palus veelkord eriarvamuse olemasolul esitada vastuväited konkreetselt ruumide kaupa
ja numbrites. 08.02.2011 saatis hageja AM-le vaidlustatud aktid, millel olid kostja projektijuhi EP
allkirjad. Kostjale teadaolevalt allkirjastati aktid kostja töötaja poolt ekslikult 2011 veebruaris, mitte
detsembris 2010. Seda kinnitab hageja 13.01.2011 e-kiri EP-le, milles ta teatab, et saadab lõpliku akti
koolituskeskus ruumides teostatud tööde osas ning mille manuseks oli aktid nr 118 ja 117, mis olid nii
hageja kui kostja poolt allkirjastamata.

Kuna hageja ei täitnud lepingu punktist 13.2. tulenevat pangagarantii esitamise kohustust, pidas hageja
kostjale tasumisele kuuluvast lõppsummast kooskõlas lepingu punktiga 13.5. kinni 5%.

Vastavalt kostja arvutustega aktile, pidi kostja kohtumaja viimistlustööde eest hagejale tasuma
1 563 825,72 krooni (99 946,68 eurot) ja kipsitööde eest 378 609,6 krooni (24 197,56 eurot). Kokku
kuulus tasumisele 1 942 435,32 krooni (124 144,24 eurot). Summad sisaldavad käibemaksu 20%.
Kostja oli kohtumajas teostatud tööde eest tasunud selleks hetkeks kokku 1 672 855,2 krooni
(106 914,93 eurot). Seega kostja arvestuste järgi oli veel tasumata 269 580,12 krooni (17 229,31
eurot). Vastavalt lepingu punktile 13.5 oli kostjal õigus teostatud tööde eest õigus pidada kinni 6207,21
eurot (124 144,24×5%). Arvest nr 136 tasus kostja 11 022,1 eurot (17 229,31 – 6207,21). Arvet nr 133
kostja ei tasunud, kuna oli arve nr 136 tasumisel maksnud kohtumajas teostatud tööde kogusumma
(v.a. kinni peetud 5%). Vastavalt kostja arvutustele, kuulus koolituskeskuse ruumides teostatud
viimistlustööde eest akti nr 118 alusel hagejale tasumisele kokku 274 193,32 krooni (17 524,15 eurot;

                                                                                                 3
sisaldab käibemaksu 20%). Kostja oli viidatud ruumides teostatud tööde eest tasunud selleks hetkeks
146 610 krooni (9370,09 eurot), seega oli veel tasumata 127 583,32 krooni (8154,06 eurot). Vastavalt
lepingu punktile 13.5 oli kostjal õigus kinni pidada 876,20 eurot (17 524,15×5%). Arve nr 137 eest,
mis põhines kooskõlas lepingu punktiga 7.7 koolituskeskuse ruumides teostatud tööde 10%
maksumuse kinnipidamises, tasus kostja 1041,12 eurot. Arvest nr 134 tasus kostja 6236,73 eurot,
seega kokku 7277,85 eurot (8154,06-876,2).

Lepingu alusel garantiiaegsete kohustuste täitmise tagamisena kinni peetud 5% on kostja kasutanud
kohtumajas ja koolituskeskus ruumides garantiitööde tegemiseks tehtud kulutuste katteks, kuna hageja
ei teostanud lepingu esemeks olevates ruumides garantiitöid talle selleks 27.07.2011 e-kirjaga antud
tähtajaks - 15.08.2011. Kolmandad isikud on teostanud kostja poolt hagejale 18.07.2001 e-posti teel
edastatud ja ehituseksperdi AL 28.07.2011 e-kirja teel edastatud arvamuse kohaselt garantiitööde alla
kuuluvad tööd.

Hoolimata aktide nr 117 ja 118 ekslikku allkirjastastamist kostja töötaja poolt, võib kostja keelduda
tasumast reaalselt teostamata tööde eest. Kostjale teadaolevalt allkirjastati vaidlusalused aktid nr 117
ja 118 kostja töötaja poolt mitte varem kui 2011. veebruari alguses. Kuna kostja põhinõue on
tõendamata, ei ole põhjendatud sellelt arvestatud viivise nõue.

Maakohtu otsuse põhjendused
3. Maakohus rahuldas hagi, jättis menetluskulud kostja kanda ja määras kindlaks väljamõistetavate
menetluskulude suuruse.

Kohus tuvastas, et pooled sõlmisid 16.08.2010 lepingu, mille esemeks oli kohtumajas nii kipsseinte ja
kui ka viimistlustööde teostamine; kostja tellis täiendavalt koolituskeskuse ruumides viimistlustööd ja
kipsitööd; pooled allkirjastasid tööde üleandmise- vastuvõtmise aktid nr 117 ja 118. Kuna lepingu
täitmise käigus tekkis kostjal vajadus teostada siseviimistlustöid koolituskeskuse ruumides, leppisid
pooled suuliselt kokku, et hageja teostab ka need siseviimistlustöid. Poolte vahel on vaidlus selles, kas
täiendavale kokkuleppele kohalduvad 16.08.2010 töövõtulepingu sätted.

20.01.2011 e-kirjast nähtus, et kostja esindajale AM-le ei olnud teada, milliseid täiendavaid
hinnapakkumisi, tellimusi, pakkumisi või kokkuleppeid olid pooled sõlminud, seega AM ei olnud
lepingu sõlmimise ja täitmise ajal isikuks, kes hagejaga kostja esindajana suhtles. Hageja 24.08.2010
lisatööde hinnapakkumisega ja kostja töötaja EP nõustumisega luges kohus tõendatuks, et lisaks
16.08.2010 sõlmitud töövõtulepingule reguleerivad täiendavalt poolte vahelisi suhteid kirjalikud ja
suulised kokkulepped, mis sõlmiti enne 20.12.2010 üleandmise-vastuvõtmise aktide allkirjastamist.

Lepingu lisa 5 punkt 4 ja töövõtja hinnapakkumises sisalduv märge kinnitavad asjaolu, et tööde mahtu
pidid pooled täpsustama peale tööde teostamist. Tuivastamist ei leidnud, et pooled arutasid suuliselt
läbi tööde mahu.

EP oli kohtu hinnangul isikuks, kes sai lepingut sõlmida või muuta 16.08.2010 lepingu punkti 15.1.2
alusel. 16.08.2010 lepingu sõlmis kostja esindajana EP. Samuti on kostja juhatuse liige AM
15.03.2010 andnud volikirja EP-le kuni 3 000 000 krooni maksumusega alltöövõtu-, rendi-, hanke ja
ajutiste kommunikatsioonide liitumislepingute sõlmimiseks kohtuhoone ehitusobjektile. EP kinnitas
16.08.2010 lepingu punktides 3.2.1.-3.2.2., et tema esindusõigus on kehtiv, tal on kõik vajalikud
volitused lepingu sõlmimiseks ning lepingust tulenevate kohustuste täitmiseks ning lepingu sõlmimine
ja täitmine ei ole vastuolus ühegi lepinguga.



                                                                                                4
Kostja ise on kogu pooltevahelise suhtluse käigus aktsepteerinud EP poolt sõlmitud kokkuleppeid ning
asus alles peale aktide allkirjastamist väitma, et EP-l puudus õigus akte allkirjastada. Samas ei sätesta
lepingu punkt 15.1. ja 10.6. isikut, kellel on õigus akte allkirjastada. Mõistlik isik võis uskuda, et EP-
l on õigus üleandmise-vastuvõtmisakte allkirjastada (TsÜS § 118 lg 2).

Tasu suurus tulenes 16.08.2010 lepingu punktist nr 8.1., 24.08.2010 pakkumise ja pakkumisega
nõustumise e-kirjadest ning vahetult enne aktide nr 117 ja 118 allkirjastamist sõlmitud suulisest
kokkuleppest, mida kinnitab aktides märgitu. Kostja vastupidist ei ole tõendanud.

16.08.2010 sõlmitud lepingu puntki 8.1. kohaselt on tasu lepingu nõuetekohase täitmise eest 287 958
krooni, millele lisandub käibemaks. Pooled lähtusid lepingu sõlmimisel hindadest, mis kajastusid
lepingu lisas 7. Vastavalt lepingu punktile 4.1. täiendavad leping ja selle täitmise käigus kokku lepitud
muudatused ja täiendused, sealhulgas ehituskoosolekute ja nõupidamiste protokollid ja muud poolte
vormistatud dokumendid üksteist. Hilisem säte (kokkulepe, lepingu lisa) tühistab varasema ning
erandit kehtestav säte tühistab üldsätte. 24.08.2010 edastas hageja kostjale kohtumaja kogu maja
viimistlustööde pakkumise, mille kostja sama kuupäeva vastuskirjaga aktsepteeris. E-kirjast nähtub,
et kostja on aru saanud ühikhindade suurenemisest ja sellega nõustunud. Seega on pooltevaheline
hilisem kokkulepe tühistanud varasema kokkuleppe. Kostja vastupidist ei tõendanud.

Kostja heitis hagejale ette, et hageja on kohtumaja puhul põhjendamatult suurendanud betoonseinte
tasandustööde hinda 75-lt kr/m2 kohta 100-le kr/m2 ning pahteldamis- ja värvimistööde hinda 90-lt
kr/m2 kohta 100-le kr/m2. Kohtumaja üleandmise-vastuvõtmise aktist nähtub, et hageja ei ole
kohaldanud betoonseinte tasandustöödele hinda, kuna lisatööde esimesel real kajastatud tööd on
miinusmärgiga, s.t hageja poolt kostjale esitatud arve selle võrra vähenes. Pahteldamis- ja
värvimistöödele kohaldas hageja kõrgemat hinda vastavalt 24.08.2010 sõlmitud kokkuleppele.

Koolituskeskuse hinnakokkulepete kohta on ainsaks tõendiks akt nr 118. Kohus järeldas, et pooled
jõudsid suuliselt hindades kokkuleppele ja need hinnad kajastuvad aktis nr 118. Aktis nr 118 kajastatud
hinnad on samad hageja poolt 24.08.2010 viimistlustööde pakkumises tehtud hindadele, mida kostja
on aktsepteerinud. Seega saab järeldada, et tegemist on tavalise tasuga, milles pooled olid ka
varasemalt kokku leppinud.

Pooled allkirjastasid üleandmise-vastuvõtmise aktid nr 117 ja 118. Lisaks on hageja esitanud arved nr
136 ja 137, mis põhinevad kohtumajas ja koolituskeskuses teostatud tööde 10% maksumuse
kinnipidamisel, mis tuli maksta hagejale peale tööde lõplikku üleandmist. Tööde lõplikku üleandmist
kinnitavad 20.12.2010 aktid. Tööde mahtusid ei lepitud kokku enne tööde alustamist.
Ekspertarvamusega tuvastas kohus, et hageja on teostanud töid vähemalt aktides nr 117 ja 118
märgitud mahus.

Kohus ei arvestanud kostja peale ekspertarvamust esitatud väidetega nagu oleks osaliselt vaidlusalusel
objektil hageja töid teostanud ka EKG-IDA Ehitusgrupp OÜ (edaspidi EKG). Kostja ei esitanud
viidatud vastuväidet ei enne ega ka vahetult peale 20.12.2010 aktide allkirjastamist. Kohus pidas
kostja esitatud tõendeid ebausaldusväärseks, kuna need esitati pärast ekspertarvamust. Kostja ei
teavitanud tööde teostamise käigus hagejat, et osaliselt teostab objektil hageja töid EKG. Kostja ei
tõendanud, et 20.12.2010 aktid allkirjastati hiljem kui aktides märgitud kuupäev. Ainuüksi 13.01.2011
kiri ei tõenda, et aktid võidi allkirjastada hiljem. Eeltoodust tulenevalt leidis kohus, et kostjalt tuleb
aktide nr 117 ja 118 alusel koostatud arvete nr 133 ja 134 järgne kogu saada olev summa hagejale
välja mõista.



                                                                                                 5
Lepingu p-s 7.7 leppisid pooled kokku kohtumaja tööde osas garantiisumma kinnipidamise 10%
ulatuses. Töövõtulepingu punkti 13.1 kohaselt algab töövõtja poolt tehtud tööde garantiiaeg tööde
vastuvõtmisest tellija poolt ning kestab 24 kuud ehitise omanikule üleandmisest arvates, kuid mitte
kauem kui 31.01.2013. Hageja aktsepteeris koolituskeskuse tööde osas garantiisumma 10% ulatuses
kinnipidamist, kuid samas ei nähtu poolte kokkulepe, mis ajani pidi garantii kehtima. Kuivõrd pooled
ei ole eraldi kokkulepet garantiitähtaja osas sõlminud, siis kehtib koolituskeskuse töödele sama
tähtaeg, mis kohtumaja puhul s.o 31.01.2013. Garantiisumma kinnipidamiste väljamaksmise kohta on
hageja kostjale esitanud arved nr 136 ja 137.

Kostja poolt hagejale garantiitööde nimekirjade esitamist tõendab 18.07.2011 e-kiri. Hageja ei ole
aktsepteerinud märgitud töid garantiitöödena. Ehitusekspert AL garantiitööde üldisi põhimõtteid
kajastavat e-kirja ei saa pidada ekspertarvamuseks ning nimetatud kiri ei kinnita, et kostja poolt
hagejale esitatud nimekirjas märgitud tööde puhul on tegemist garantiitööde alla käivate töödega.

Kostja garantiitööde tegemise kinnitamiseks esitatud tõendid ei tõenda garantiitööde teostamist ning
samuti seda, millises mahus on töid teostatud. Samuti ei näita materjali soetamist kinnitavad tõendid
seda, et materjale kasutati just vaidlusalusel objektil. Osad arvetest on kostjale esitatud ja kostja poolt
tasutud peale garantiiaega 31.01.2013, mistõttu ei saa nende maksumust garantiisummast maha arvata.
Seega puudub kostjal alus hagejale kokkulepitud tasu maksmisest keeldumiseks.

15% lepingu võlgnetavast summast s.o 24 255,09 eurost on 3638,26 eurot. Isegi kui eeldada, et kostja
allkirjastas aktid veebruaris 2010 ning alates sellest kuupäevast algas kostjal hageja arvete nr 133, 134,
136 ja 137 tasumise tähtaeg, siis oleks pidanud kostja tasuma arved hiljemalt 18.03.2011. Seega on
kostja käesolevaks viivitanud tasu maksmisega üle nelja aasta, mis teeks käesolevaks hetkeks viivise
summaks 4 x 3638,26 eurot. Eeltoodust tulenevalt rahuldas kohus hageja viivisenõude 6618,33 euro
ulatuses.

Apellatsioonkaebuse nõue ja põhjendus
4. Kostja palub maakohtu otsuse tühistada põhinõude 19 489 ja viiviste 6618,33 eurot väljamõistmise,
samuti menetluskulude väljamõistmise osas. Maakohus on hinnanud tõendeid ja asjaolusid ebaõigesti.

Akte nr 117 ja 118 ei allkirjastatud 20.12.2010. Seisuga 25.01.2011 vaidlesid pooled teostatud tööde
mahtude üle ning kostja ei olnud akte allkirjastanud. Hageja 13.01.2011 aasta e-kirjast tuleneb viide
suulistele kokkulepetele ja 25.01.2011 aastal ei olnud hageja kindel, et aktid on kostja poolt
allkirjastatud. Kostja ei ole aktsepteerinud aktis kajastatud tööde mahtusid.

Kostja ei nõustu maakohtu hinnanguga ekspertarvamusele ja toob apellatsioonkaebuses välja
ekspertiisiakti punktid, mis kostja arvates kinnitavad tema seisukohti. Ekspertiisiaktist järeldub, et
hageja poolt koostatud aktis nr 117 kajastatud viimistletud seinte ja lagede pindade mahud ei vasta
tegelikult viimistletud mahtudele.

Maakohus ei ole otsuse tegemisel arvestanud kostja poolt esitatud vastuväidetega viiviste nõude osas
ja ei ole ka arvestamata jätmist põhjendanud, rikkudes seega oluliselt kohtu põhjendamise kohustust.

Pooled leppisid kokku selles, et teostatud tööde mahud arvestatakse pärast tööde teostamist. Kostja
tellis mahtude selgitamiseks mõõtmised sõltumatult osapoolelt, kuid hageja on piirdunud üksnes
paljasõnaliste vastuväidetega ning viidetega tema poolt koostatud aktidele nr 117 ja nr 118.

Hageja kohustuseks oli tööprotsessi dokumenteerimine. Maakohtu menetluses on leidnud tõendamist,
et teostusjooniseid ei ole hageja koostanud ehk tegemist on lepinguliste kohustuste täitmata jätmisega

                                                                                                  6
hageja poolt (lepingu p 8.6). Hageja nõue viiviste osas tuleb seetõttu jätta rahuldamata. Alternatiivselt,
kui ringkonnakohtu hinnangul on kostja kohustatud maksma hagejale viivist, siis palub kostja viivise
nõuet vähendada summani kaks tuhat eurot.

Ekspert on mõõtmisel arvestanud ka ripplagede kohal viimistletud pindadega. Ripplagede kohale
viimistletavad pinnad ei ole kostja poolt tasumisele kuuluvad tööd. Ekspertiisiakti lisa nr 1 tabeli
veergude H ja I võrdlemisel ilmneb, et ruumide siseseinu on kohati viimistletud üle 20 cm ripplaest
kõrgemale. Kostja esitas maakohtule netopindade arvestuse. Nimetatud menetlusdokumendis ja selle
lisades 1 ja 2 olevates tabelites on kostja esitanud kohtule netopindade ehk tasumisele kuuluvate tööde
mahtude arvestuse, võttes aluseks 100% ekspert TS mõõtmistulemused. Kostja on selgitatud
netomahtude arvestuse käiku. Kostja tabelitest nähtub, et hageja nõuab alusetult tasu 67 m² + 303 m²
= 370 m² seinapinna viimistlemise eest. Puudub vaidlus selles, et hagejale oli teada asjaolu, et
siseruumidesse paigaldatakse ripplaed. Samuti oli hagejale teada ripplagede kõrgused.

Ekslik on maakohtu järeldus, et ripplagede kõrgust on muudetud pärast seinte viimistlustööde
teostamist. Hageja väited, et üllatuslikult muudeti ripplagede kõrgust pärast viimistlustöid, on
tõendamata. Ekspertiisiakti lisa 1 tabelist tuleneb üheselt, et enamikes ruumides on viimistletud
seinapindade kõrgus võrdne ripplae kõrgusega, kohati on erinevus aga vaid mõni sentimeeter.
Nimetatud asjaolu kinnitab, et hagejale oli seinte viimistlemisel teada paigaldatavate ripplagede
kõrgus.

EP ei olnud pädevaks kostja esindajaks lepingu tingimuste (sh ühikhindade) muutmiseks. Hageja poolt
teostatud tööde tasu arvestuse aluseks tuleb võtta lepingu sõlmimisel kokkulepitud tasu suurused, mitte
aga hageja poolt koostatud aktides nr 117 ja 118 kajastatud maksumused.

Maakohus on ekslikult asunud seisukohale, et kolmanda isiku poolt tööde teostamisega seonduvad
tõendid ja vastuväited on esitatud hilinemisega. Maakohus hindas tõendit ebausaldusväärseks üksnes
selle esitamise ajast sõltuvalt. Kostja esitas tõendi ja vastuväite 13.03.2015 ehk 2,5 kuud enne
korraldava eelistungi toimumist ja asja sisulist arutamist 02.06.2015 aastal. Protokolli kohaselt lõpetas
kohus 02.06.2015 aastal eelmenetluse ja avas asja sisulise arutelu. EKG poolt tööde tegemist lepingu
objektil tõendav dokument on usaldusväärne ja asjakohane. Lepingu 8.2 kohaselt oli tööde lõplikuks
valmimise tähtajaks 31.10.2010. Hageja ei pidanud kinni lepinguga kokkulepitud tähtajast. Seoses
hageja lepinguliste kohustuste täitmise hilinemisega oli kostja sunnitud kaasama objektile täiendavaid
alltöövõtjaid, sh EKG.

Aktist nr 117 tuleneb, et hageja akteeris lepinguliste töödena parandustöid mahus 246 m². Enda
parandustööde tegemise eest ei ole ettenähtud lisaraha küsimist, kuid nimetatud mahus on töid
teostanud ja kostjale üle andnud EKG. Arvesse võttes, et EKG tasu maksmisel lähtutakse lepingulisest
maksumusest 75 EEK/ m², saab tööde maksumuseks 246 x 75 /15,6466 = 1179,17 EUR. Tõendatud
ei ole, et parandustööde tegemise vajaduse on tinginud kolmandate isikute või kostja tegevus. EKG
poolt teostatud värvimise ja pahteldamise tööde maksumuseks käibemaksuta 4426,48 – 1179,17 =
3247,31 eurot ehk 3247,31 /90 x15,6466= 564,55 m². Seega on tõendatud, et EKG on täitnud aktides
nr 117 ja 118 kajastatud hageja lepingulisi kohustusi osaliselt ja nimelt: betoonseinte tasandustööd
mahus 246 m², maksumusega 1179,17 eurot; seinte ja lagede värvimise ja pahteldamise töid mahus
564,55 m², maksumusega 3247,31 eurot. EKG poolt teostatud tööde mahud/ maksumused tuleb hageja
põhinõudest maha arvestada, sest nende saamiseks puudub õiguslik alus – töid ei ole teostatud.
Teostatud tööde eest on tasumata 8781,54 eurot, millest ei ole maha arvestatud Kostja nõuet
garantiitöödega seonduvalt.



                                                                                                 7
Hageja oli teadlik garantiitööde vajadusest ja nende tellimisest kolmandatelt isikutelt ning
garantiitööde eest tasumine kolmandatele isikutele. Lepingu p.13.5 kohaselt on kostjal õigus
garantiisummast ehk siis hagejale tasumisele kuuluvatelt summadelt maha arvata kolmandatele
isikutele hageja garantiikohustuste täitmise eest tasutud summa 4015,45 eurot.

Kostja palub igal juhul menetluskulude kindlaksmääramisel arvestada asjaoludega, et: ebaselgus
teostatud tööde mahtude osas on tingitud hageja kohustuste rikkumisest (lepingu p. 6.1.20 ja p. 6.1.26);
kostja on avaldanud soovi vaidlus lõpetada kompromissiga summas 19 000 eurot.

Vastus apellatsioonkaebusele
5. Hageja vaidleb apellatsioonkaebusele vastu ja palub jätta maakohtu otsuse muutmata ning
menetluskulud kostja kanda.

Menetluse edasine käik
6. Kuna maakohus ei olnud garantiitöödega seonduvaid asjaolusid otsuse tegemiseks ammendavalt
arutanud ja asi ei olnud lõpliku lahendi tegemiseks valmis (TsMS § 435 lg 1), andis ringkonnakohus
pooltele võimaluse selles küsimuses oma seisukohti selgitada ja võimaluse esitada täiendavaid
tõendeid.

Apellatsioonimenetluses selgitas hageja, et ei nõustunud kostja väidetud garantiitöödega ning
27.07.2011 saadetud e-kirja mõlemas lisas esitas eraldi parempoolses veerus iga kostja poolt märgitud
töö suhtes oma vastuväite koos üksikasjaliku põhjendusega dateerituna 26.07.2011. Just selle kirja
saamise järgselt saatiski kostja hagejale e-kirja 28.07.2011, milles küsis, kas hageja jääb oma
seisukoha juurde, et tegemist ei ole garantiitöödega. Vastuväiteid hageja 27.07.2011 esitatud
põhjendustele ei ole kostja tänaseni esitanud.

Hageja selgitas, et praktikas on kujunenud garantiiaja lõppedes garantiiülevaatuse kokkukutsumise
kord, mida hea tava kohaselt järgitakse. Teade ülevaatuse kohta tuleb tellijal töövõtjale edastada 10
tööpäevase etteteatamisega, millele järgnevalt on töövõtjal omakorda õigus pakkuda uus aeg 10 päeva
jooksul tellijalt teate saamisest. Teostatakse garantiiülevaatus, kus osalevad hoone valdaja,
peatöövõtja ja alltöövõtja. Garantiiülevaatuse kohta koostatakse kolmepoolne garantiiülevaatuse akt
ning puudused kõrvaldatakse pärast garantiiülevaatust poolte kokkulepitud ajal. Juhul, kui soovitakse
kaasata garantiitööde tegemisele kolmas isik, siis kindlasti teavitatakse teist poolt ette sellest, mis ajal,
mis mahus ja mis hinnaga garantiitöid teostatakse.

Hageja vaidlustas garantiitööd sisuliselt koheselt ning oma seisukohast ei ole taganenud. Eelkäsitletud
e-kirjavahetuse järgselt (so pärast 28.07.2011) kostja hagejaga enam ühendust ei võtnud ning
väidetavatest garantiitöödest hakkas taas rääkima alles vastuses hagiavaldusele. Samuti ei olnud kostja
esitanud kohtueelselt hagejale mitte ühtegi nõuet või informeerinud, et väidetavalt on hageja eest
garantiitööd teostanud kolmandad isikud. Kolmanda isiku poolt kellegi eest tööde ärategemine ei ole
samastatav garantiitöödega, mille eest teine alltöövõtja vastutama peaks.

Kostja on oma vastuväidetes olnud vastuoluline väites kord, et EKG tuli kaasata, kuna hageja olevat
täitmisega hilinenud, teisalt, et EKG tegi garantiitöid.

Hageja palub võtta asja materjalidesse tervikliku dokumendina poolte e-kirjavahetus 18.07.-
27.07.2011 koos hageja 27.07.2011 e-kirja manustega.

Kostja on apellatsioonimenetluses põhistanud oma õigust pidada lepingu p 13.5 alusel kinni 5 %,
mille tagastamist hageja nõuab, ehitusekspert AL pädevuse ja asjas esitatud seisukohaga. Kostja on

                                                                                                    8
selgitanud, et AL teostas lepingu objektidel omanikujärelevalvet ja on ehitusekspert, kes omab
pädevust ja teadmisi ehitustööde kvaliteedi hindamiseks ja arvamuste esitamiseks. Teostades
omanikujärelevalvet ehitustööde üle, omas AL ülevaadet ehitustööde teostamise ja ehitusettevõtjate
kohta. Hageja ei ole esitanud ühtegi veenvat argumenti ega tõendit (näiteks ekspertarvamust), mis
toetaks tema vastuväiteid. Hageja keeldumine garantiikohustuste täitmisest on alusetu ja
põhjendamatu.

Kostja palub võtta asja juurde järgmised tõendid: maksekorralduse, mille kohaselt ta on tasunud peale
maakohtu otsuse jõustumist hagejale 4766,09 eurot, millises osas kostja maakohtu otsust ei vaidlusta;
Majandustegevuse registri väljatrüki ehitusekspert AL pädevuse ehituseksperdina tõendamiseks ja
17.12.2010 aasta kasutusloa taotluse ehituse püstitamisel, nr2294, millega kostja tõendab, et AL on
lepingu objektil teostanud omanikujärelevalvet.

Ringkonnakohtu seisukoht
7. Ringkonnakohus, tutvunud tsiviilasja materjalidega leiab, et maakohtu otsus on lõppjärelduselt õige,
kuid osaliselt tuleb muuta maakohtu otsuse põhjendusi (TsMS § 657 lg 1 p 2¹).

I
8. Poolte vahel on vaidlus, milles lepiti töövõtulepingu sõlmimisel kokku, kuidas kujunes lepingu hind
ja milline oli lepingu maht.

9. Maakohus on tuvastanud õigesti kokkulepitud tööde ligikaudsed mahud ja tööde hinnakokkuleppe.
Põhjendatud on maakohtu järeldus kostja töötajal EP-l volituste olemasolu nii täiendavate tööde kui
nende ühikuhindade kokkuleppimisel. Maakohus on õigesti kohaldanud TsÜS § 118 lg-s 2 sätestatut.
Maakohtu järeldused tööde hinna kujunemises on põhjendatud. Kostja ei esitanud tõendeid, millest
nähtuvalt lepiti kokku teistsuguses tasus. Nimetatud osas nõustub ringkonnakohus maakohtu
järeldustega täies ulatuses ja neid ei korda.

10. Maakohus on märkinud otsuses, et käesoleval juhul ei ole enam võimalik tuvastada, kas pooled
arutasid (täiendavate suuliselt kokkulepitud tööde puhul) läbi ka tööde mahu. Pooled on siiski ühel
meelel, et taoliste lepingute puhul võivad mahud sageli muutuda ja need lepitakse kokku ligikaudselt.

11. Lepingu ja selle lisade (hinnapakkumise) alusel on võimalik tuvastada, milles pooled tööde mahu
osas kokku leppisid. Töövõtulepingu (I kd, tl 8-36) p 1.1 kohaselt on lepingu esemeks Jõhvi kohtumaja
kipsseinte ja viimistlustööde teostamine lepingus ja selle lisades toodud mahus /…/. Lepingu p 2.3
kohaselt on poolte õiguste ja kohustuste tekkimise aluseks lepingu dokumendid, ehituskoosolekute
protokollid ja muud poolte vormistatud dokumendid. Lepingu p 2.4. kohaselt lepingu lisas nr 6
(hinnapakkumise küsimine) ja lepingu lisas nr 7 (töövõtja hinnapakkumine) toodud tingimused, mille
osas on lepingus sätestatud teistsugune kokkulepe, on kehtetud. Lepingu lisaks nr 6 olevast
hinnapäringust nähtub, et seda küsiti „kipsi ja siseviimistluse“ kohta. Lepingu lisast nr 7 nähtuvalt on
selles toodud tööde mahud ja ühikud. Lisaks on lepingu osaks töövõtulepingu projektdokumentatsioon
(lepingu lisas nr 3 on toodud selle loetelu).

12. Maakohus tuvastas õigesti, et hinnapakkumine oli mahtude osas vaid esialgne ja tegelikud mahud
(maakohtu otsuses ekslikult tegelikud hinnad) pidid selguma peale tööde teostamist.
Hinnapakkumisest ja eelmainitud töövõtulepingu lisades sisalduvatest arvandmetest ei ole ilma
eriteadmisi omamata võimalik tuletada, kas hageja andis üle tegelikult kokkulepitud töö ja kui jah, kas
siis tehtud töö maht vastab aktides 117 ja 118 kajastuvale mahule. Kostja on märkinud 10.10.2013
menetlusdokumendis, et kohtumaja osas oli tööde täpses mahus kokkuleppimine keeruline tulenevalt
ruumide arvukusest ja tööde täpne maht pidi selguma seinte ülemõõtmisel peale tööde teostamist.

                                                                                               9
Kostja poolt 19.01.2011 ja 20.01.2011 hagejale edastatud aktide nr 117 ja 118 muudatused põhinesid
ruumide ülemõõtmisel saadud numbrilistel näitajatel, mille tõendamiseks esitas kostja OÜ TLN TIB
poolt koostatud inventariseerimisjooniste alusel kontrollitud mahtudega kohtumaja
siseviimistlustööde tabeli ja märkustega akti. Nimetatud tõendid kinnitavad üksnes poolte erimeelsust
mahtude hindamisel. Kostja ei ole vastava kutseala spetsialistina menetlusdokumentides esile toonud
ega selgitanud, milles seisnesid hageja vead mahtude hindamisel. Kuna mõlemad pooled olid oma
mõõtmistulemuste ja arvestuste õigsuses kindlad, ei ole põhjust hagejale ette heita, et ta kostja
mahtusid omakorda vaidlustama ei hakanud. Vaidluse lahendamiseks tegelikult tehtud mahtude osas
määras maakohus põhjendatult ekspertiisi.

13. Hageja väitis hagiavalduse p-s 1.4, et täiendavate tööde osas kontrollisid poolte esindajad enne
aktide allkirjastamist tööde mahtusid. Nimetatud väidet ei ole hageja tõendanud. Hageja seadusliku
esindaja 18.03.2011 pretensioon kostjale (I kd, tl 44-45) lähtub eeldusest, et kostja kontrollis tööde
mahud üle. Hageja pretensioonidest (I kd, tl 44-49) nähtuvad eelkõige hageja seisukohad, et tööde
maht kooskõlastati aktide (põhiakti ja aktide nr 117 ning 118) allkirjastamisega ja hilisemaid
pretensioone kostja esitada ei saa, kuna tegemist ei ole puudustega töödega. Nimetatud seisukoht ei
ole õiguslikult põhjendatud.

14. Samas ei oma vaidluse lahendamise seisukohast tähendust, kas pooled enne aktide allkirjastamist
mahte kontrollisid. Kuna pooled ei määratlenud tehtava töö täpseid mahte, tuleb eeldada, et võlgneti
lepingus määratletud ja täiendavalt kokkulepitud tegelikult tehtud töö. Tööde maht omab tähendust
üksnes osas, milles hageja tegi töid, mis ei olnud lepinguga või täiendava kokkuleppega ette nähtud.
Ehk siis sisuliselt osas, mille kohta kostja on väitnud, et hageja viimistles seinu ulatuses, kus need olid
hilisemalt kaetud ripplagedega ja seda osa värvida ei tulnud ning hageja on esitanud tehtud töödena
kolmanda isiku poolt tehtud tööd.

II
15. Tulenevalt VÕS §-s 76 sätestatud regulatsioonist kohustuste täitmise kohta üldiselt, ei oma
vaidluse lahendamisel sisulist tähendust, kas teostatud tööde mahud tuli üle kontrollida enne või pärast
aktide allkirjastamist. Kohustus tuleb täita vastavalt lepingule või seadusele (VÕS § 76 lg 1). Kohustus
loetakse kohaselt täidetuks, kui see on muuhulgas täidetud õigel viisil (VÕS § 76 lg 3). Kohaseks ei
saa lugeda töövõtulepingu täitmist, kui kohustus esitatakse täitmise vastuvõtmiseks mahus, mis ei ole
poolte poolt kokku lepitud või on akteeritud tegelikkusest suuremas mahus.

16. Maakohus leidis õigesti, et kostja ei tõendanud aktide allkirjastamist nendes märgitust erineval
kuupäeval. Aktid nr 117 ja 118 kannavad 20.12.2010 kuupäeva. Kostja on väitnud, et akte ei
allkirjastatud nimetatud päeval, aktid allkirjastas kostja esindaja, aktid olid halvasti loetavad ja
17.01.2011 toimus poolte kohtumine, kus arutati lepingu täitmisega seotud küsimusi. Alles nimetatud
kohtumise järgselt edastas hageja esindaja kostja esindajale e-posti aadressile aktid nr 117 ja 118 ning
vaidlusalused arved 133, 134, 136 ja 137. Nimetatu on tõendatud EV 17.01.2011 e-kirjaga ja AM
189.01.2011 e-kirjaga (I kd, tl 71-72). Samuti nähtub EV 13.01.2013 e-kirjast, et ta saatis
allkirjastamata aktid koolituskeskuse osas kostjale alles 13.01.2013 (I kd, tl 94). Maakohus tuvastas
õigesti, et nimetatud tõenditest ei tulene asjaolu, et akt allkirjastati tegelikult hiljem kui 20.12.2010.
Aktide allkirjastamata kujul elektronpostile saatmine ei tõenda asjaolu, et EP neid tegelikult varem
omakäeliselt ei allkirjastanud. E-kirja sisu ei ole võimalik hinnata teadmata seda, mis oli eelneva
teabenõude või küsimuse sisu. Kostja ei ole usaldusväärselt tõendanud, et aktid allkirjastas EP hiljem.

17. Poolte poolt esile toodud asjaolude ja tõendite pinnalt saab järeldada, et akti allkirjastas EP, peale
akti allkirjastamist tekkis kostjal kahtlus aktis märgitud mahtude õigsuses, kostja seaduslik esindaja
avaldas oma kahtlused 17.01.2011 toimunud kokkusaamisel hageja seadusliku esindajaga ja hageja

                                                                                                 10
tegi ettepaneku tasuda arved nr 136 ja 137 peale mahtude kontrolli. Nimetatust tulenevalt saab
järeldada, et esialgselt aktsepteeris hageja kostja õigust mahud peale aktide allkirjastamist 20.12.2010
üle kontrollida. Aktide allkirjastamist EP poolt saab vaadelda kui kohustuse täitmise vastuvõtmist
kostja poolt. Samas on kostjal tulenevalt VÕS § 76 lg-st 4 õigus lükata ümber hageja väited kohustuse
nõuetekohase täitmise kohta ka siis, kui tööd aktidega 20.12.2010 vastu võeti. VÕS § 76 lg-s 4 on
sätestatud nõuetekohase täitmise eeldus kohustuse täitmisena pakutu vastuvõtmisel ja nimetatud
normis määratakse tõendamiskoormus. Kui kumbki pool ei suuda oma väiteid vaidluse korral
tõendada, lähtutakse sellest, et täitmine on nõuetekohane. Käesoleval juhul oli kostjal võimalik see
eeldus ümber lükata, tõendades, et täitmine ei olnud nõuetekohane.

18. Võlgnetav on antud juhul see maht, mida töövõtja tegelikult töövõtulepingust kui võlasuhtest
tulenevalt kokkuleppe alusel tegi. Hageja väitis maakohtus, et hageja oli mõlema ehitusobjekti
viimistlustööd juba osaliselt teostanud, kui kostja soovis, et osa seinu lammutatakse (avatakse) ja
viiakse (ehitatakse) teise kohta. Pärast uute seinte ehitamist tuli hagejal teha uued viimistlused. Lisaks
lammutustööde tõttu suurenenud lisapindadele tuli hagejal juba varem viimistletud seinu veel kord
viimistleda, sest uksed olid valmistatud projektijärgsetest ja juba viimistletud ukseavadest
väiksemana. Kostja seaduslik esindaja on seinte lammutamist 18.11.2014 toimunud kohtuistungil (II
kd, tl 152) möönnud, kuigi eitanud lammutuste suurt ulatust. Kuna asjas viidi läbi ekspertiis, tuvastas
maakohus põhjendatult selle alusel hageja poolt teostatud mahud.

19. Kostja ei selgitanud maakohtus, kuidas lepiti kokku seinte viimistlustöödes enne ripplagede
paigaldamist ehk mis kõrguseni tuli hagejal seinad viimistleda. 16.09.2014 menetlusdokumendis (II
kd, tl 77-80) on hageja väitnud, et viimistlustööd tehti ruumides enne ripplagede paigaldust. Jooksva
töö käigus ja tellija nõudmisel tasandati ning viimistleti seinad eeldatavatest ripplagedest 10-15 cm,
kohati kuni 30 cm kõrgemale. Hageja tegi menetlusdokumendis kostjale ettepaneku, et pooled lepiksid
kokku, et seinakõrgust arvestatakse tänasest laekõrgusest (so kuni ripplaeni) ca 12 cm kõrgemana ning
et ekspert võtaks ruumide kõrguse puhul selle põhimõtte aluseks.

20. Kostja on selgitanud kohtuistungil, et kokkulepe viimistluse ulatuse kohta on kajastatud lepingu
lisa nr 3 olevas projektdokumentatsioonis, see võiks olla näha lõigetel, kui kohtule neid esitatud ei ole
(III kd, tl 136 pöördel). Protokollist nähtuvad poolte erinevad seisukohad viimistluse ulatuse
kokkuleppe kohta, kuid vastavate asjaolude tuvastamist võimaldavaid tõendeid maakohtule esitatud
ei ole. Kuna kostja võttis tööd aktidega vastu, oli kostja tõendamiskoormuseks seinte värvimise ulatuse
kokkuleppe tõendamine. Samuti ei ole kostja esile toonud ega tõendanud, millised on selles osas
vastava kutseala tavad või praktika. Isegi kui lähtuda eeldusest, et hagejale oli teada, millistesse
ruumidesse paigaldatakse ripplaed ja ripplagede kõrgused, ei ole kostja tõendanud oma väidet, et
hageja viimistles seinad kõrgemalt kokkulepitust. Ekspertarvamuses toodu, et seinu on viimistletud
ripplaest kohati 20 cm kõrgemalt, ei võimalda seetõttu väita, et tegemist on pinnaga, mille eest kostjal
ei tule tasuda.

21. Kostja on hagejale korduvalt heitnud ette asjaolu, et hageja jättis tehtud tööd dokumenteerimata
ehk oma lepingu p-st 8.6. tuleneva kohustuse täitmata. Hageja sellist kohustust endal hoolimata
lepingu sõnastusest ei näinud. Hageja on eitanud, et tema kohustuste hulka kuulus teostusjooniste
koostamine. Samas on hageja oma väidete kohaselt andnud pärast tööde lõpetamist kostjale üle kausta,
mis on kogumis hinnatavad täitmisdokumentatsioonina. Kostja ei ole põhistanud, miks on
pahteldamise ja krohvimise kohta vajalik teostusjooniste koostamine. Samas ei oma ka nimetatud
asjaolu käesoleva vaidluse lahendamisel tähendust. Ekslik on kostja seisukoht, et maakohtu
menetluses leidis hageja dokuemnteerimiskohustus tuvastamist. Maakohus nimetatud küsimusega ei
tegelenud, kuna kostja ei esitanud vastavat nõuet (nt lepingus hageja kohustuse rikkumise puhuks ette
nähtud sanktsiooninõuet, kohustuse täitmise nõuet või kohustuse täitmise asemel kahju hüvitamise

                                                                                                11
nõuet). Teostusjooniste esitamata jätmine ei ole olnud takistuseks tööde mahtude hindamisel, sest seda
on olnud võimalik tuvastada arvukate muude dokumentide ja paikvaatluse abil.

III
22. Põhjendatud on apellandi seisukoht, et maakohus rikkus menetlusõiguse norme, kui jättis
arvestamata kostja 13.03.2015 menetlusdokumendis toodud asjaolude ja sellele lisatud tõenditega.
Eelmenetlus maakohtus ei olnud selleks ajaks lõppenud, kohus oli andnud pooltele nimetatud
kuupäevaks lõplike seisukohtade ja tõendite esitamiseks võimaluse.

23. Maakohus on jätnud nimetatud tõendid arvestamata põhjendusega, et need ei ole usaldusväärsed,
kuna kostja ei ole EKG poolt tööde teostamise vastuväidet esitanud ei enne ega ka vahetult peale
20.12.2010 aktide allkirjastamist ja on need esitatud pärast ekspertarvamust, lisaks ei ole kostja hagejat
tööde teostamise käigus teavitanud, et osaliselt teostab töid EKG. Seega asus maakohus oma otsuses
sisuliselt seisukohale, et nimetatud tõendid on vastuolus teiste asjas esitatud asjaolude ja tõenditega.
Maakohus on tõendite võimalikku ebausaldusväärsust menetlusosalistega arutanud ja seda kostjale
selgitanud. Ringkonnakohus leiab, et maakohus oleks pidanud lisaks suulisele selgitusele tõendeid
otsuses analüüsima ja põhjendama, miks ta leiab, et kostja poolt esitatud väited ei ole nimetatud
tõenditega tõendatud. Samas ei muuda see ebaõigeks maakohtu lõppjäreldust ja ringkonnakohus saab
maakohtu menetlusliku minetuse kõrvaldada.

24. Nagu ringkonnakohus eelnevalt leidis, on töö vastuvõtmise-üleandmise aktidega tõendatud, et
kostja võttis hageja poolt tehtud tööd vastu. Mahtude vaidlustamisel läks tõendamiskoormus kostjale
üle (vt otsuse p 17). Kostja väidete kohaselt teostas EKG objektidel siseviimistlustöid ajavahemikul
02.12.2010 kuni 14.12.2010 ning vastavalt EKG 13.12.2010 aastal esitatud arvele nr 239 kuulus kostja
poolt EKG-le tasumisele 5311,78 eurot (sisaldab käibemaksu). Kostja leidis, et tõenditest tulenevalt
on EKG teinud värvimis- ja pahteldamistöid 564,55 m², mille maksumus on ilma käibemaksuta
3247,31 eurot.

25. Nimetatu tõendamiseks esitas kostja EKG arve nr 239 13.12.2010 (III kd, tl 74), millest nähtub
koolituskeskuse kolme ruumi ja kohtumaja kaheksa ruumi ja kahe trepimarši pahteldamise ja kahel
korral värvimise eest 382 tunni eest arve esitamine, kuid ei nähtu arve esitamise aluseks olev tööde
periood. Arvele lisas kostja maalrite tunnitabeli (III kd, tl 75), millest nähtub EKG maalrite poolt tööde
tegemine ajavahemikul 02.12.2010 – 13.12.2010. Tõendist ei nähtu selle koostaja ja nimetatut ei ole
ka kostja selgitanud. Iseenesest ei muuda aga see veel tõendit ebausaldusväärseks, kui muud asjas
esitatud asjaolud ja tõendid EKG töötamist objektidel nimetatud kuupäevadel kinnitaksid.

26. Hageja on esile toonud asjaolu, et EKG teostas töid kohtumajas kuni 2010 septembrikuuni, tehes
seal ainult kipsitöid. Selle kinnitamiseks esitas hageja kostja koostatud alltöövõtjate koosolekute
protokollid nr 25.08.2010, 01.09.2010, 08.09.2010, 15.09.2010, 22.09.2010, 29.09.2010 ja 06.10.2010
koos kostja e-kirjadega, millega need manusena saadeti (III kd, tl 89-102). Nimetatud tõenditest
nähtub, et kostja esindaja on saatnud hagejale ajavahemikul 25.08.2010-07.10.2010 kohtumaja
alltöövõtjate koosoleku protokolle, milles esineb kuni 29.09.2010 toimunud koosolekuni ka EKG
nimi. Tõendist nähtub, et EKG-le antud ülesannete tähtaeg selle protokolli järgi oli 30.09.2010.
Järgnevast, 06.10.2010 koosolekust nimetatud alltöövõtja osa võtnud ei ole.

27. Kostja ei tuginenud 16.09.2013 alanud menetluses kuni pooleteist aasta jooksul kordagi
vastuväitele, et hageja aktides märgitud töid tegid kolmandad isikud ja esitas selle väite esmakordselt
peale mahtude kindlakstegemiseks määratud ekspertiisi teostamist 15.03.2015. Alltöövõtu protokollid
on vaidlustamata asjaolude kohaselt koostatud kostja enda poolt ja hagejale saadetud. Need tõendid


                                                                                                12
lükkavad ümber kostja väited, et EKG tegi objektidel töid ka peale 30.09.2010. Eeltoodu tõttu puudub
alus jätta hageja nõue osaliselt rahuldamata 4426.48 euro ulatuses.

Maakohtu seisukoht, et aktides 117 ja 118 kajastatud tööde mahud vastavad tegelikult hageja poolt
teostatud töödele, on seetõttu lõppjärelduses õige.

IV
28. Maakohus tuvastas õigesti hageja garantiikohustusega seonduvad asjaolud: selle ulatuse tulenevalt
lepingu p-st 7.7, kestuse ja kostja poolt garantiitööde nimekirjade esitamise hagejale. Ühtlasi on
18.07.2011 e-kirjast tuvastatav, et kostja andis puuduste likvideerimiseks tähtaja 01.08.2011.
28.07.2011 e-kirjaga (I kd, tl 136) loeb ringkonnakohus tõendatuks, et kostja palus hagejal teada anda,
kas hageja tuleb garantiitöid tegema, anti täiendav tähtaeg 15.08.2011 ja selgitati, et vastasel juhul
tellib kostja tööd kolmandatelt isikutelt. Hageja ei nõustunud asjaoluga, et nimekirjast märgitud tööd
kuuluvad hageja garantiist tulenevate kohustuste alla, kuid ei ole täpsemalt selgitanud, mis põhjusel
ei pea hageja kostja poolt nimekirjas märgitud töid garantiitöödeks. Maakohus tuvastas õigesti, et
kostja tõendas garantiitööde nimekirja saatmise hagejale 28.07.2011 e-kirjaga (I kd, tl 105-108) ja
täiendava tähtaja andmise hagejale garantiitööde tegemiseks (I kd, tl 136). Hageja ei ole nendele
kirjadele garantiitööde tegemise seisukohast vastanud. Maakohus leidis põhjendamatult, et hageja
19.07.2011 e-kiri (I kd, tl 135) tõendab, et hageja ei ole garantiitööde tegemist aktsepteerinud. Sellist
seisukohta hageja e-kirjast ei tule. Hageja on esitanud alles kohtuistungil suulise vastuväite, et
garantiitööde loetelu ei ole asjakohane tõend ja kostja vastusest ei tulene, et ta selle tõttu on keeldunud
tasu maksmisest. Maakohtu põhjendused ei ole selles osas jälgitavad.

29. Apellatsioonimenetluses on hageja esitanud poolte täieliku kirjavahetuse koos manustega, millest
nähtub, miks hageja garantiitöödele vastu vaidles. Viimistluse ülevaatuslehega 13.07.2011 ja
22.07.2011 loeb ringkonnakohus tõendatuks, et hageja on vaidlustanud iga konkreetse kostja poolt
viidatud väidetava garantiitöö ja selgitanud, miks ta leiab, et tegemist ei ole garantiitöödega. Enamuse
kostja poolt väidetud garantiitööde osas on hageja märkinud, et tegemist on konstruktsioonivigadega.
Kostja ei ole nimetatud hageja väiteid ümber lükanud ega väitnud, et selliseid vastuväiteid hageja
poolte kirjavahetuses ei esitanud.

Hageja apellatsioonimenetluses esitatud poolte täieliku e-kirjavahetuse võtab ringkonnakohus asja
juurde.

30. Ringkonnakohus nõustub maakohtu seisukohaga, et ehitusekspert AL e-kiri (I kd, tl 136) ei ole
lükka ümber hageja väiteid ega ole käsitletav ekspertarvamusena. AL e-kiri (I kd, tl 109) käsitleb
praktikat, millised defektid loetakse viimistleja garantii alla, RYL 2000 üldisi nõudeid, tööde
järjekordade planeerimist, juhiseid. Kokkuvõttena teeb ekspert järelduse, et tabelites esitatud
viimistlusvigade kõrvaldamine kuulub garantiitööde alla. Arvamuses ei käsitleta üksikuid töid eraldi
ega seostata neid konkreetsete nõuetega. Tegemist on üldsõnalise arvamusega, millest ei ole võimalik
järeldada, et esitatud nimekirjas (I kd, tl 105-108) märgitud tööde puhul on tegemist garantiitööde alla
käivate töödega. Ekspert ei ole viidanud konkreetsele tööle ega konkreetsele lepingu või poolte poolt
kokku lepitud RYL sättele, millest tulenevalt saab arvamuse kujunemist jälgida ja lugeda seda
põhjendatuks. Kuivõrd kostja ei tõendanud asjas, et tegemist oli hageja kohustuseks olnud
garantiitöödega, puudub kostjal õigus jätta maksmata hageja poolt esitatud arvetest 4015,45 eurot.

31. Hageja on selgitanud, et ei vaidlusta asjaolusid, et AL teostas objektil omanikujärelevalvet. Hageja
on vastu vaielnud AL 28.07.2011 e-kirjale eelkõige põhjusel, et selles kirjas esitatud lühiarvamus on
üldteoreetiline ega seostu ühegi konkreetse garantiitööde tabeli või tööde loeteluga ning et arvamusest
ei nähtu tööde ülevaatamist. Seetõttu puudub vajadus võtta asja juurde kostja poolt esitatud tõendeid,

                                                                                                 13
mis seonduvad AL pädevusega, so Majandustegevuse registri väljatrükk ehitusekspert AL pädevuse
ehituseksperdina tõendamiseks ja 17.12.2010 aasta kasutusloa taotlus ehituse püstitamisel, nr 2294,
millega kostja tõendab, et AL on lepingu objektil teostanud omanikujärelevalvet.

32. Kuna pooled ei saavutanud asjas kokkulepet vaidluse lahendamiseks kompromissiga, ei saa
ringkonnakohus arvestada ka kostja poolt kohtuotsuse vaidlustamata osas nõude rahuldamisega.
Seetõttu ei võta ringkonnakohus asja juurde maksekorraldust, mille kohaselt on kostja tasunud peale
maakohtu otsuse jõustumist hagejale 4766,09 eurot, millises osas kostja maakohtu otsust ei vaidlusta.
Kuivõrd tõendid on esitatud e-toimiku kaudu, siis füüsiliselt neid kostjale ei tagastata.

33. Kuna tööde dokumenteerimise kohustus polnud nõude puudumise tõttu pooltevahelise vaidluse
esemeks, pole alust väidetava dokumenteerimiskohustuse rikkumise tõttu viivist vähendada või jätta
kostja menetluskulud hageja kanda.

34. Maakohus on märkinud otsuse pealdisse vale tsiviilasja numbri, so 2-13-43003 asemel 2-14-
43003. Nimetatud vea saab ringkonnakohus parandada (TsMS § 447 lg 2).

35. Vastavalt TsMS § 173 lg-le 1 esitatakse asja järgmisena menetleva kohtu lahendis kogu seni kantud
menetluskulude jaotus. Kuivõrd maakohtu otsus jääb lõppjärelduses muutmata, ei ole alust muuta ka
maakohtu poolt määratud menetluskulude jaotust. Hagi rahuldamise tõttu on maakohus jätnud
menetluskulud TsMS § 162 lg 1 alusel õigesti kostja kanda. Apellatsioonkaebuse rahuldamata jätmise
tõttu jäävad ringkonnakohtus kantud menetluskulud TsMS § 171 lg 1 alusel samuti kostja kanda.

36. Järgnevalt määrab ringkonnakohus TsMS § 174 lõikest 3 lähtudes vastavalt jaotusele kindlaks
hageja poolt apellatsioonimenetluses kantud ja talle kostja poolt hüvitamisele kuuluvate
menetluskulude põhjendatud ja vajaliku suuruse.

37. Hageja on esitanud menetluskulude kindlaksmääramise taotluse ja selle täienduse, milles palub
vastaspoolelt välja mõista oma lepingulise esindaja kulude katteks kokku 2120 eurot (käibemaksuta).
Taotlusele lisatud arvete spetsifikatsioonide kohaselt on hagejale osutatud õigusabi kokku 13,25 tunni
ulatuses tunnitasuga 160 eurot (käibemaksuta). Hageja lepinguline esindaja teostas
apellatsioonimenetluses järgmisi toiminguid: päringu saatmine kohtule, e-kirjavahetus (0,25 tundi),
apellatsioonkaebusega tutvumine ja vastuse koostamine (6 h), ringkonnakohtu 02.02.2016 kirjale
vastamine, sealhulgas asja materjalide ülevaatamine, toimikuga tutvumine ja analüüs (5 h) ning kostja
17.02.2016 vastuse osas seisukoha koostamine (2 h). Hageja palub märkida menetluskulude
kindlaksmääramise lahendis, et hüvitamisele kuuluvatelt menetluskuludelt tuleb tasuda
menetluskulude suurust kindlaks tegeva lahendi jõustumisest alates kuni täitmiseni viivist VÕS § 113
lg 1 teises lauses ettenähtud ulatuses. Hageja kinnitas, et kõik kulud on kantud seoses käesoleva
kohtumenetlusega ning et ta on käibemaksukohustuslane, taotledes kulude hüvitamist ilma
käibemaksuta. Kostja hageja menetluskuludele vastuväiteid ei esitanud.

38. Ringkonnakohus, tutvunud esitatud õigusabitoimingute nimekirjaga ning analüüsinud selles
näidatud toiminguid tsiviilasja materjalide põhjal, leiab, et hageja esindaja toimingutest tuleb hinnata
vajalikeks ning ajamahu poolest põhjendatuks apellatsioonkaebusega tutvumine ning sellele vastuse
koostamine 6 tunni ulatuses.

39. Hageja õigusabikulu, mis on tekkinud seoses ringkonnakohtu 02.02.2016 kirjale vastamisega (5
h) ning kostja 17.02.2016 vastuse osas seisukoha koostamisega (2 h), loeb ringkonnakohus vajalikuks
ja põhjendatuks osaliselt, s.o kokku 5 tunni ulatuses. Nimetatud ajakulu hõlmab endas ka toimikuga
tutvumist ning materjalide ülevaatamist ja analüüsi. Ringkonnakohus arvestab eeltoodud ajakulu

                                                                                              14
määratlemisel esitatud dokumentide sisulist mahtu ning seda, et kõik vaidluse asjaolud ja materjalid
olid hageja lepingulisel esindajal juba eelnevalt seoses maakohtu menetlusega ning
apellatsioonkaebusele vastuse koostamisega teada ning läbi töötatud.

40. Põhjendatud ja vajalikuks toiminguks ei saa ringkonnakohtu hinnangul hüvitatavate
menetluskulude suuruse kindlaksmääramisel pidada toimingute nimekirjas märgitud 11.08.2015
päringu saatmist kohtule (0,25 h). Nähtuvalt kohtuinfosüsteemist on hageja esindaja 11.08.2015
maakohtule saadetud e-kirjas palunud jõustumismärkega kohtuotsust, juhul kui kostja ei ole
kohtuotsust apelleerinud. Ringkonnakohus leiab, et kohtult jõustumismärkega kohtuotsuse küsimine
ei ole õigusabitoiminguks, mille kulud peaks kuuluma hüvitamisele teise poole poolt, kuivõrd
hüvitamisele kuuluvad kohtumenetluses, st kohtuotsuse jõustumise eelselt, kantud menetluskulud.
Asjaolu, et kohtuotsus ei olnud käesoleval juhul selle küsimise hetkeks tegelikult veel jõustunud, ei
muuda ringkonnakohtu arvates selle toimingu kui kohtumenetlusejärgse toimingu olemust.

41. Lisaks esindamisele kulunud ajale tuleb TsMS § 175 lg 1 alusel hinnata ka ühe tööühiku hinna,
s.o esindaja tunnitasu põhjendatust ja vajalikkust. Menetluskulude kindlaksmääramise taotlusele
lisatud arvete spetsifikatsioonide andmetest tulenevalt on hagejale osutatud õigusabiteenust
tunnihinnaga 160 eurot (käibemaksuta). Ringkonnakohtu hinnangul on õigusabi tunnitasu käesoleval
juhul liialt suur.

42. 11.02.2015 lahendis nr 3-2-1-115-14 on Riigikohus märkinud, et üldjuhul ei saa pidada
põhjendatuks ja vajalikuks menetlusosalise lepingulise esindaja tunnitasu, mis ületab oluliselt
keskmist sarnase õigusteenuse eest makstavat tasu. Kolleegium on pidanud mõistlikuks tunnitasu 120
eurot käibemaksuga või -maksuta (vt nt Riigikohtu 01.10.2013 määrus tsiviilasjas nr 3-2-1-92-13;
02.10.2013 määrus tsiviilasjas nr 3-2-1-93-13; 13.11.2013 määrus tsiviilasjas nr 3-2-1-115-13;
09.12.2013 määrus tsiviilasjas nr 3-2-1-145-13). 14.10.2013 tsiviilasjas nr 3-2-1-98-13 tehtud
määruses luges kolleegium tavapäraseks tunnitasu 147 eurot 49 senti (käibemaksuga).

43. Ringkonnakohus leiab, et arvestades käesoleva asja keerukust ja teostatud õigusabi toiminguid
puudub alus lugeda põhjendatuks menetlusosalise lepingulise esindaja tunnitasu keskmisest kõrgemas
määras. Seega on põhjendatud vähendada hageja lepingulise esindaja tunnitasu määra 120 euroni
käibemaksuta (s.o 144 eurot käibemaksuga). Hageja on taotlenud kulude hüvitamist ilma
käibemaksuta.

44. Eeltoodust tulenevalt on hageja esindaja põhjendatud ajakulu apellatsioonimenetluses kokku 11
(6+5) tundi ning kostjalt kuulub hageja kasuks väljamõistmisele lepingulise esindaja kulude
hüvitamiseks kokku 1320 (11 x 120) eurot. Kooskõlas TsMS § 177 lõikega 4 tuleb rahuldada hageja
taotlus kostja kohustamiseks väljamõistetud menetluskuludelt viivise tasumiseks VÕS § 113 lõike 1
teises lauses sätestatud määras.

/allkirjastatud digitaalselt/        /allkirjastatud digitaalselt/        /allkirjastatud digitaalselt/
      Krista Kirspuu                           Ele Liiv                                 Indrek Soots




                                                                                             15

                           KOHTUMÄÄRUS
 Kohus                                  Tallinna Halduskohus
 Kohtunik                               Monika Laatsit
 Määruse tegemise aeg ja koht           19. mai 2016, Tallinn
 Haldusasja number                      3-16-918
 Haldusasi                              Pluspak OÜ kaebus Päästeameti 11.04.2016 ettekirjutuse nr 7.2-
                                        6.1/994-1 tühistamiseks
 Menetlusosalised                       Kaebaja – Pluspak OÜ, esindaja vandeadvokaat Andres Past
                                        Vastustaja – Päästeamet, esindaja Kuno Tammearu
 RESOLUTSIOON                               1. Tagastada kaebus läbivaatamatult.
                                            2. Jätta esialgse õiguskaitse taotlus rahuldamata.
 Edasikaebamise kord                    Määruse resolutsiooni punkti 1 peale on õigus esitada
                                        määruskaebus      Tallinna      Ringkonnakohtule     Tallinna
                                        Halduskohtu kaudu 15 päeva jooksul määruse kättesaamisest
                                        arvates. Määruse resolutsiooni punkti 2 peale on õigus esitada
                                        määruskaebus otse Tallinna Ringkonnakohtule 15 päeva jooksul
                                        määruse kättesaamisest arvates.


ASJAOLUD JA MENETLUSE KÄIK
1. Päästeameti Põhja päästekeskuse tuleohutuskontrolli büroo juhtivinspektor Anu Kerdo tegi
11.04.2016 ettekirjutuse nr 7.2-6.1/994-1, millega kohustas OÜ-d Pluspak temale kuuluvas
ehitises aadressil Keskküla 2, Tallinn, tagama: 1.1 turvavalgustuse hooldus- ja
kontrolltoimingud vastavalt kehtivale õiguslikule regulatsioonile või alternatiivse võimalusena
likvideerida tuleohutuspaigaldis hoonest, st muuta ehitusprojekti; 1.2 tuletõrje voolikusüsteemi
hooldus- ja kontrollitoimingud vastavalt kehtivale õiguslikule regulatsioonile või alternatiivse
võimalusena likvideerida tuleohutuspaigaldis hoonest, st muuta ehitusprojekti. Ettekirjutuse
täitmise tähtpäevaks määrati 01.12.2016 ning selle tegemisel tugineti tuleohutuse seaduse
(TuOS) § 3 lg 1 p-dele 1 ja 4; § 30 lg 1 p-dele 5 ja 8; § 31 lg-tele 1-3; majandus- ja taristuministri
02.06.2015 määruse nr 54 „Ehitisele esitatavad tuleohutusnõuded“ (määrus nr 54) § 36 lg-le 2
ja siseministri 30.08.2010 määruse nr 39 „Nõuded tulekustutitele ja voolikusüsteemidele, nende
valikule, paigaldamisele, tähistamisele ja korrashoiule“ §-le 15 ja § 17 lg-le 1.
Ettekirjutuse põhjenduste kohaselt on Keskküla 2 hoonesse paigaldatud turvavalgustus, ning
sellele on teostamata kontroll ja hooldus. Hoone tehnilises projektis oli hoonele ette nähtud
turvavalgustus ja evakuatsioonivalgustus (mis on turvavalgustuse osa). Kui turvavalgustus on
ehitatud projekti alusel, siis peab see hoones olema ja seda tuleb ka hooldada. Samuti on
kontroll ja hooldus teostamata tuletõrje voolikusüsteemile. Hoone tehnilises projektis oli
hoonele ette nähtud tuletõrje voolikusüsteem. Kui tuletõrje voolikusüsteem on ehitatud projekti
alusel, siis peab see hoones olema ja seda tuleb ka hooldada.

                                                                                             1(5)
2. Pluspak OÜ esitas 11.05.2016 Tallinna Halduskohtule kaebuse Päästeameti 11.04.2016
ettekirjutuse tühistamiseks koos esialgse õiguskaitse taotlusega selle täitmise peatamiseks.
Vaidlustatud ettekirjutuse p 1.1 ei vasta kehtivale õigusele. Õigusliku alusena toodud määruse
nr 54 § 36 lg 2 kohaselt on evakuatsioonivalgustus turvavalgustuse osa. Kaebaja tugineb aga
sama määruse § 40 lg-le 1, mille kohaselt enne 1. jaanuari 2005 õiguslikul alusel ehitatud ehitis,
mida kasutatakse vastavalt ehitisele ettenähtud kasutamise otstarbele, peab vastama määruse §
2 lg 1 p-des 5 ja 6 toodud nõuetele. Kaebaja kinnitab, et ehitis vastab nendele nõuetele, sest
võimaliku tulekahju puhkemisel on inimestel võimalik ehitisest evakueeruda ja inimesi on
võimalik ehitisest evakueerida. Kuivõrd hoonele anti kasutusluba 17.06.2004, pidanuks
Päästeamet ettekirjutuse tegemisel tuginema määruse nr 54 § 40 lg-le 1 ning § 2 lg 1 p-dele 5
ja 6. Ettekirjutuse p 1.1 on motiveerimata, sest piisavalt ei ole analüüsitud seda, et Keskküla 2
hoone puhul ei ole seadusjärgset turvavalgustuse paigaldamise nõuet. Kui seadusjärgset nõuet
ei ole, siis ei saa Päästeamet ka sellist ettekirjutust teha, nagu näeb ette ettekirjutuse p 1.1.
Vaidlustatud ettekirjutuse p 1.2 ei vasta samuti kehtivale õigusele. Asjaolu, et Keskküla 2 hoone
puhul ei ole seadusjärgset tuletõrje voolikusüsteemi paigaldamise nõuet kehtestatud, ei ole
piisavalt analüüsitud. Kui seadusjärgset nõuet ei ole, siis ei saa Päästeamet ka sellist
ettekirjutust teha, nagu näeb ette ettekirjutuse p 1.2.
Ettekirjutuse p-de 1.1 ja p 1.2 motiveerivas osas pole üldse käsitletud, et hoonele on 17.06.2004
väljastatud kasutusluba, millele eelnesid vajalikud kooskõlastused. Kuivõrd hoonele on
väljastatud kasutusluba ja seadusandja ei ole kehtestanud turvavalgustuse ja tuletõrje
voolikusüsteemi paigaldamise nõuet, ei saa nõustuda ka sellega, et kaebajal lasub
turvavalgustuse ja tuletõrje voolikusüsteemi kontrolli ja korrashoiu kohustus. TuOS § 3 lg 1 p-
s 4 on ehitises nõutavate päästevahendite ja tuleohutuspaigaldiste all silmas peetud just
seadusjärgselt ehitises nõutavaid päästevahendeid ja tuleohutuspaigaldisi. Ükski normatiivakt
ei nõua sellise suuruse ja kasutusviisiga hoones nagu Keskküla 2, ei turvavalgustust ega
tuletõrje voolikusüsteemide olemasolu. Ettekirjutuses antud alternatiivvariantide põhjused
jäävad arusaamatuks.
3. Päästeamet nõustus 18.05.2016 vastuses esialgse õiguskaitse kohaldamisega, sest ei saa
välistada, et ettekirjutuse täitmise tähtpäev saabub enne kaebuse läbivaatamist. Päästeamet
selgitas, et Keskküla tn 2, Tallinn, asuva büroo- ja laohoonele ehitus- ja kasutusloa väljastamise
aluseks on Tallinna Linnaplaneerimise Ameti arhiivis olev ehitusprojekt. Projekti kohaselt on
hoonesse ette nähtud nii turva- ja evakuatsioonivalgustus kui ka tuletõrje voolikusüsteem.
Hoonele on kasutusluba väljastatud 17.06.2004. Kasutusloa väljastamise ajal kehtinud
ehitusseaduse § 3 kohaselt peab ehitis olema projekteeritud ja ehitatud hea ehitustava ning
ehitamist ja ehitusprojekti käsitlevate õigusaktide kohaselt ega või tekitada ohtu inimese elule,
tervisele või varale või keskkonnale ning § 32 lg 1 sätestab, et ehitise kasutusluba on kohaliku
omavalitsuse nõusolek, et valminud ehitis või selle osa vastab ehitisele ettenähtud nõuetele ja
seda võib kasutada vastavalt kavandatud kasutamise otstarbele. Seega on 17.06.2004
väljastatud kasutusluba kinnituseks, et ehitis oli püstitatud ehitusprojekti järgselt ja vastas sel
ajal kehtinud nõuetele. Tänaseks on kujunenud olukord, kus tulenevalt õigusaktide
muutumisest selliste parameetritega hoonel nagu Keskküla tn 2, Tallinn büroo- ja laohoone ei
ole turvavalgustus ja evakuatsioonivalgustus ning tuletõrje voolikusüsteem enam nõutavad.
Tuleohutus tagatakse hoones tervikuna ja see koosneb erinevatest komponentidest. Kui
ehitusprojektis on konkreetse hoone osas just selline lahendus ette nähtud, siis lihtsalt tulenevalt
asjaolust, et nõuded on muutunud, ei saa olemasoleva tuleohutuspaigaldise kasutamist lõpetada
või seda mitte hooldada. Ei saa välistada, et hoones olemasolevad tuleohutuslahendused (sh
teised paigaldised) on sellised just voolikusüsteemi olemasolu arvestades. Näiteks annab
siseministri 30.08.2010 määruse nr 39 „Nõuded tulekustutitele ja voolikusüsteemidele, nende
valikule, paigaldamisele, tähistamisele ja korrashoiule“ § 5 lg 7 võimaluse vähendada

                                                                                           2(5)
tulekustutite hulka 25% võrra ehitises, kus on tuletõrje voolikusüsteem. Seega, kui
turvavalgustus ja evakuatsioonivalgustus ning tuletõrje voolikusüsteem on hoonesse ehitatud
kehtiva ehitusprojekti alusel, siis see peab hoones olema ja seda tuleb ka hooldada.
Ettekirjutuses esitatud hooldus- ja kontrollinõude esitamise aluseks on üldine põhimõte, et
hoone peab vastama ehitusprojektile ja olema ohutu kogu selle kasutamisaja vältel ning ehitisse
paigaldatud tuleohutuspaigaldis peab selle omaniku poolt olema hooldatud ja kontrollitud
(TuOS § 31). Põhjusel, et muudetud õigusaktidest tulenevalt konkreetsel hoonel selliste
tuleohutuspaigaldiste nõudeid enam ei ole, on Päästeamet pidanud vajalikuks anda kaebajale
võimalus tuleohutuspaigaldistest loobuda, kuid see eeldab ehitusprojekti muutmist ja nimetatud
menetluse käigus vaatab Päästeamet kooskõlastava haldusorganina üle hoone kui terviku
tuleohutuslahendused ja nende vastavuse hetkel kehtivatele nõuetele. Ehitusprojekti muutmine
on sellisel juhul vajalik tulenevalt ehitusseadustiku § 4 lg 3 p 3, sest muudetakse või
lammutatakse tehnosüsteemi, mis muudab ehitise omadusi.
KOHTU PÕHJENDUSED
                                               I
4. Halduskohtumenetluse seadustiku (HKMS) § 121 lg 2 p 2 järgi võib kohus tagastada
kaebuse määrusega selle esitajale, kui kaebusega ei ole võimalik saavutada kaebuse eesmärki.
Kohus leiab, et kaebus on materiaalõiguslikult perspektiivitu ja tuleb HKMS § 121 lg 2 p 2
alusel tagastada.
5. Kaebaja ei vaidle vastu vaidlustatavas ettekirjutuses esitatud faktidele, et Keskküla 2,
Tallinn, hoone tehnilise projekti elektrotehnilises osas on hoonele ette nähtud turvavalgustus ja
evakuatsioonivalgustus ning projekti veevarustuse ja kanalisatsiooni osa kolmandas punktis on
hoonele ette nähtud tuletõrje voolikusüsteem. Samuti ei vaidle ta vastu, et turvavalgustusele
ning tuletõrje voolikusüsteemile on teostamata kontroll ja hooldus. Kaebaja leiab aga, et kui
seadusjärgselt (ilmselt on mõeldud määruse nr 54 §-de 36 ja 39 järgi) ei ole nimetatud
tuleohutuspaigaldised sellise suuruse ja kasutusviisiga hoones nagu Keskküla 2 kohustuslikud,
siis ei saa nõuda nende kontrolli ja hooldamist olenemata sellest, et tuleohutuspaigaldised on
ehitusprojektis ette nähtud ning projekti järgi hoonesse ka paigaldatud.
6. Vaidlustatavas ettekirjutuses viidatud TuOS § 3 lg 1 p 4 kohaselt on isik kohustatud tagama
ehitises nõutavate TuOS §-s 30 nimetatud tuleohutuspaigaldiste olemasolu ja korrashoiu. TuOS
§ 30 lg 1 p-de 5 ja 8 kohaselt on tuleohutuspaigaldised mh turvavalgustus ja tuletõrje
voolikusüsteem. Turvavalgustus hõlmab ka evakuatsioonivalgustust (määruse nr 54 § 36 lg 2).
TuOS § 31 kohaselt peab tuleohutuspaigaldise omanik tagama tuleohutuspaigaldise korrashoiu
ja katkematu toimepidevuse (p 1), korraldama ettenähtud juhtudel tuleohutuspaigaldise
vaatlust, kontrolli ja hooldust (p 2) ja omama dokumentatsiooni tuleohutuspaigaldise ja selle
kontrolli ning hoolduse kohta (p 3).
Päästeameti esitatud materjalidest nähtub, et kaebaja juhatuse liikme sõnul on vaidlusalune
hoone projekteeritud 2002.-2003. a ning ehitatud 2003.-2004. a (vt tl 22). Nii kuni 31.12.2002
kehtinud planeerimis- ja ehitusseaduse § 2 lg-st 4 ja § 36 lg-st 1 kui ka 01.01.2003 jõustunud
ehitusseaduse § 12 lg-st 1 tulenevalt pidi ehitamine toimuma vastavalt ehitusprojektile. Sama
tuleneb ka hetkel kehtiva ehitusseadustiku § 12 lg-st 1. Seega kuna projekti kohaselt oli
vaidlusalusele hoonele ette nähtud turvavalgustus ja evakuatsioonivalgustus ning tuletõrje
voolikusüsteem, oli nende paigaldamine ehitusseadusest ja ehitusprojektist tulenevalt ka
ehitises nõutav TuOS § 3 lg 1 p 4 mõttes. Kohus ei jaga kaebaja seisukohta, et TuOS § 3 lg 1
p-s 4 on „ehitises nõutava tuleohutuspaigaldise“ all mõeldud ainult n-ö seadusjärgselt
(täpsemalt määruse nr 54 järgi) nõutavaid tuleohutuspaigaldisi. Esiteks ei tulene seda sätte
sõnastusest ning teiseks ei oleks see kooskõlas eesmärgiga tagada hoone tuleohutus. Isegi, kui
teatud tuleohutuspaigaldised ei ole (ega olnud) kaebaja hoone puhul kohustuslikud, on


                                                                                        3(5)
konkreetsel juhul ehitusprojekti koostamisel ning seega ka kogu hoone tuleohutuse tagamisel
nende tuleohutuspaigaldistega arvestatud ning nende olemasolu nõutavus ehitusprojektiga
fikseeritud. Hoone tuleohutuse eesmärgiga kooskõlas olevaks ei saa pidada TuOS § 3 lg 1 p 4
sellist tõlgendust, mis võimaldaks isikul olenemata ehitusprojekti nõuetest ning ehitusprojekti
järgi paigaldatud tuleohutuspaigaldiste olemasolust ise otsustada, kas ta peab nende hooldamist
ja kontrolli vajalikuks või mitte.
Seega on kaebajal kui tuleohutuspaigaldise omanikul TuOS § 3 lg 1 p 4 ja § 31 järgi kohustus
tuleohutuspaigaldisi hooldada ja kontrollida. Kuna kaebaja seda teinud ei ole, oli Päästeametil
õigus teha talle ettekirjutus ning sunniraha hoiatus, lähtudes korrakaitseseaduse § 28 lg-test 1
ja 2.
7. Kaebaja juhib tähelepanu, et määruse nr 54 rakendussätetes sisalduva § 40 lg 1 järgi peab
enne 1. jaanuari 2005 õiguslikul alusel ehitatud ehitis, mida kasutatakse vastavalt ehitisele
ettenähtud kasutamise otstarbele, vastama määruse § 2 lg 1 p-des 5 ja 6 toodud nõuetele.
Kaebaja hoone vastab nendele nõuetele. Ettekirjutuse tegemisel tulnuks tugineda määruse nr
54 § 40 lg-le 1 ja § 2 lg 1 p-dele 5 ja 6.
Kohus leiab, et kaebaja väide ei ole asjakohane. Määruse nr 54 § 40 lg 1 mõte on see, et enne
01.01.2005 õiguslikul alusel ehitatud ehitis, mida kasutatakse vastavalt ehitisele ettenähtud
kasutamise otstarbele, ei pea vastama määruse nr 54 nõuetele, v.a evakuatsiooni võimalikkuse
osas. Päästeamet ei tuginenudki ettekirjutuse tegemisel sellele, justkui oleks turvavalgustus, sh
evakuatsioonivalgustus, ja tuletõrje voolikusüsteem nõutavad määruse nr 54 §-de 36 ja 39 järgi.
Kuna kaebajalt ei ole määruse nr 54 alusel midagi nõutud, siis on asjakohatu viidata määruse
nr 54 § 40 lg-le 1. Kohus põhjendas eespool, et tuleohutuspaigaldiste nõutavus tuleneb
ehitusprojektist ning määruse nr 54 § 40 lg-s 1 sisalduv seda fakti ega käesoleva määruse
eelmises punktis toodud järeldusi ei mõjuta.
8. Kohus nõustub Päästeametiga, et asjaolu, et Keskküla 2 hoonele anti 17.06.2004
kasutusluba, kinnitab just seda, et ehitis oli püstitatud ehitusprojekti järgi ja vastas sel ajal
kehtinud nõuetele. Kasutusluba antigi hoonele arvestades seda, et hoones olid ette nähtud
vaidlusalused tuleohutuspaigaldised ning need olid sinna ka paigaldatud. Kaebaja loogika, et ta
ei pea kasutusloa olemasolust tulenevalt tuleohutuspaigaldisi kontrollima ja hooldama, jääb
arusaamatuks.
9. Päästeamet selgitas 18.05.2016 vastuses, et kuna muudetud õigusaktidest tulenevalt
konkreetsel hoonel selliste tuleohutuspaigaldiste nõudeid enam ei ole, on Päästeamet pidanud
vajalikuks anda kaebajale võimalus tuleohutuspaigaldistest loobuda, kuid see eeldab
ehitusprojekti muutmist ja nimetatud menetluse käigus vaatab Päästeamet kooskõlastava
haldusorganina üle hoone kui terviku tuleohutuslahendused ja nende vastavuse hetkel
kehtivatele nõuetele. Ehitusprojekti muutmine on sellisel juhul vajalik tulenevalt
ehitusseadustiku § 4 lg 3 p-st 3, sest muudetakse või lammutatakse tehnosüsteemi, mis muudab
ehitise omadusi (vt ka TuOS § 30 lg 1, mille kohaselt on tuleohutuspaigaldis tehnosüsteem).
Kuigi kohtule esitatud materjalide põhjal ei ole täielikult selge, kas kaebaja hoonel pole
õigusaktidest (ilmselt ehitisele esitatavate tuleohutusnõuete määrusest) tulenevat
turvavalgustuse, sh evakuatsioonivalgustuse, ja tuletõrje voolikusüsteemi nõuet kunagi olnud
või on see nõue kaotatud hiljem, ei ole sellel määravat tähtsust. Igal juhul on Päästeamet
kinnitanud, et seaduse (määruse) järgset kohustust vaidlusaluste tuleohutuspaigaldiste
olemasolu tagamiseks hetkel ei ole. Kuna ehitusprojekti järgi on nimetatud
tuleohutuspaigaldiste olemasolu aga nõutav, siis ei saa neist ehitusprojekti ja ehitusseadustiku
§ 4 lg 3 p-ga 3 vastuollu minnes lihtsalt loobuda, vaid selleks tuleb muuta projekti. Seega on ka
ettekirjutuses antud alternatiivsed võimalused seadusega kooskõlas.



                                                                                        4(5)
10. Kohus möönab, et ettekirjutuses puuduvad viited neile õiguslikele alustele, millest tuleneb,
et kui turvavalgustus on ehitatud projekti alusel, siis peab see hoones ka olema (s.o see on
nõutav) ning et kui projektis ette nähtud tuleohutuspaigaldistest soovitakse loobuda, tuleb
projekti muuta. Tegemist ei ole aga sellise rikkumisega, mis tooks kaasa vaidlustatava
haldusakti tühistamise, sest see ei saanud mõjutada asja otsustamist (haldusmenetluse seaduse
§ 58). Kohus on eespool põhjendanud, et õiguslikud alused selliste järelduste tegemiseks olid
olemas ning seega on haldusakt sisuliselt õiguspärane.
11. Eelnevat arvestades leiab kohus, et kaebus on ilmselgelt perspektiivitu ning tuleb tagastada.
12. HKMS § 104 lg 5 p 2 kohaselt tasutud riigilõiv tagastatakse, kui kohus tagastab kaebuse
selle esitajale, välja arvatud juhul, kui see toimub käesoleva seadustiku § 121 lõike 2 alusel.
Kuna kohus tagastab kaebuse HKMS § 121 lg 2 p 2 alusel, siis tasutud riigilõivu ei tagastata.
                                               II
13. HKMS § 249 lg 1 kohaselt võib kohus kaebaja põhjendatud taotluse alusel või omal
algatusel teha igas menetlusstaadiumis määruse kaebaja õiguste esialgse kaitse kohta, kui
vastasel juhul võib kaebaja õiguste kaitse kohtuotsusega osutuda oluliselt raskendatuks või
võimatuks. Sama paragrahvi lõike 3 järgi arvestab kohus esialgse õiguskaitse määruse
tegemisel avalikku huvi ja puudutatud isiku õigusi ning hindab kaebuse perspektiive ja esialgse
õiguskaitse määruse ettenähtavaid tagajärgi.
14. Kuna kaebus tagastatakse perspektiivituse tõttu, tuleb jätta esialgse õiguskaitse taotlus
HKMS § 249 lg-te 1 ja 3 ls 1 alusel rahuldamata (vt Tallinna Ringkonnakohtu 04.03.2016
määrus asjas nr 3-16-318).



/allkirjastatud digitaalselt/
Monika Laatsit




                                                                                        5(5)

                                                                                    2-16-10117




                                KOHTUMÄÄRUS

Kohtuasja number                 2-16-10117
Määruse tegemise aeg ja koht     04. august 2016, Narva kohtumaja
Kohus                            Viru Maakohus
Kohtunik                         Pille Aver
Kohtujurist                      Maksim Lütter
Kohtuasi                         Dileksa OÜ pankrotiavaldus
Menetlustoiming                  Menetlusse võtmisest keeldumine
Asja lahendamise viis            Kirjalik menetlus
Menetlusosalised ja esindajad    Avaldaja:              Dileksa OÜ (rk 12127639)
                                 Avaldaja esindaja:     Jelena Kozeletskaja (seaduslik esindaja)

RESOLUTSIOON

   1. Keelduda Dileksa OÜ pankrotiavaldus menetlusse võtmisest.

   2. Tagastada avaldus koos lisadega Dileksa OÜ-le.

   3. Jätta kõik menetluskulud täies ulatuses Dileksa OÜ kanda.

EDASIKAEBAMISE KORD

Kohtumääruse peale võib esitada määruskaebuse Tartu Ringkonnakohtule Viru Maakohtu kaudu
15 päeva jooksul kohtumääruse kättetoimetamisest. Määruskaebust ei saa esitada viie kuu
möödumisel määruse tegemisest arvates.

Kohus selgitab, et menetlusabi taotlemise korral peab menetlusabi taotleja seaduses sätestatud
tähtaja järgimiseks tegema tähtaja kestel ka menetlustoimingu, mille tegemiseks ta menetlusabi
taotleb, eelkõige esitama kaebuse. Kaebuse põhjendamiseks või riigilõivu tasumiseks või kaebuses
esineva sellise puuduse kõrvaldamiseks, mis on seotud menetlusabi taotlemisega, annab kohus
sellisel juhul mõistliku tähtaja pärast menetlusabi andmise taotluse lahendamist, kui nimetatud
taotlus ei olnud esitatud põhjendamatult või tähtaja pikendamise eesmärgil. See ei välista
menetlustähtaja ennistamist.

ASJAOLUD

Dileksa OÜ esitas Viru Maakohtule avalduse pankroti väljakuultamiseks. Kohus andis avaldajale
tähtaja pankrotiavalduses puuduste kõrvaldamiseks, s.o võlanimekirja täpsustamiseks ning
riigilõivu tasumiseks. Kohtu määratud tähtajaks tasus avaldaja riigilõivu pankrotiavalduse
esitamise eest, võlanimekiri on jäetud täpsustamata.

                                                                                            1(2)
                                                                                        2-16-10117

KOHTUMÄÄRUSE PÕHJENDUSED

Kohus, tutvunud tsiviilasja materjalidega, leiab, et avalduse menetlusse võtmisest tuleb keelduda.

Kohus leiab, et pankrotiavaldus ei vasta pankrotiseaduses (edaspidi PankrS) sätestatud nõuetele.

PankrS § 13 lg 2 kohaselt maksejõuetuse põhistamiseks lisab võlgnik pankrotiavaldusele seletuse
maksejõuetuse põhjuse kohta ja võlanimekirja. Võlanimekirjas märgitakse võlgniku võlausaldajate
nimed ja nende elu- või asukohad ning nende nõuded, samuti andmed võlgniku vara kohta.
Seletusele ja võlanimekirjale kirjutab võlgnik alla.

Antud juhul kohtule esitatud võlanimekirjas on märkimata andmed võlgniku vara kohta. Kohus
andis võlgnikule tähtaja võlanimekirja täpsustamiseks. Võlgnik kohtu nõuet pankrotiavalduse
puuduste kõrvaldamiseks võlanimekirja osas ei täitnud.

PankrS § 3 lg 2 kohaselt kohaldatakse pankrotimenetlusele tsiviilkohtumenetluse seadustikus
sätestatud. PankrS § 14 lg 1 p 3 kohaselt keeldub kohus määrusega pankrotiavaldust menetlusse
võtmast, kui esinevad muud tsiviilkohtumenetluse seadustikus sätestatud alused.

Tsiviilkohtumenetluse seadustiku (edaspidi TsMS) § 371 lg 1 p 9 kohaselt ei võta kohus
hagiavaldust menetlusse, kui hagiavaldusel ei ole pädeva isiku allkirja või kui on rikutud muid
olulisi hagiavalduse vorminõudeid.

Et pankrotiavaldus ei vasta pankrotiavalduse olulisele vorminõudele, s.o kohtule ei ole esitatud
täpsustatud võlanimekirja (andmed võlgniku vara kohta), leiab kohus, et pankrotiavalduse
menetlusse võtmisest tuleb keelduda.

Vastavalt TsMS § 372 lg 4 ja lg 6, hagiavalduse menetlusse võtmisest keeldumise määruses tuleb
märkida menetlusse võtmisest keeldumise põhjus. Kui kohus keeldub hagiavaldust menetlusse
võtmast, ei toimeta kohus avaldust kostjale kätte, vaid tagastab selle koos lisadega ja asja
menetlusse võtmisest keeldumise määrusega hagejale. Kui kohus keeldub hagiavaldust menetlusse
võtmast ja tagastab selle määrusega, loetakse, et avaldust ei ole esitatud ja et hagi ei ole olnud
kohtu menetluses. Kohus tagastab avalduse koos lisadega avaldajale.

Menetluskulud

Vastavalt TsMS § 173 lg 1 asja menetlenud kohus märgib menetluskulude jaotuse menetlusosaliste
vahel määruses, millega hagita menetluse avaldus jäetakse menetlusse võtmata. Vastavalt TsMS §
168 lg 1, hageja kannab menetluskulud, kui kohus keeldub avaldust menetlusse võtmast ja tagastab
selle. Kohus leidis, et avalduse menetlusse võtmisest tuleb keelduda ning seetõttu jäävad
menetluskulud täies ulatuses avaldaja kanda.

Digitaalne allkiri

Pille Aver
Kohtunik




                                                                                               2(2)

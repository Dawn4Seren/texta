                            KOHTUOTSUS
                              EESTI VABARIIGI NIMEL


Kohus                             Tartu Ringkonnakohus

Kohtukoosseis                     Üllar Roostoja, Kai Kullerkupp, Andra Pärsimägi

Otsuse tegemise aeg ja koht       7. september 2016. a Tartu

Tsiviilasja number                2-15-3864

Tsiviilasi                        A.A. hagi I.A. vastu elatise väljamõistmiseks

Tsiviilasja hind                  665 eurot
apellatsioonikohtus

Vaidlustatud kohtulahend          Viru Maakohtu 5. oktoobri 2015. a otsus

Kaebuse esitaja ja kaebuse liik   I.A. apellatsioonkaebus

Kohtuistungi toimumise aeg        Kirjalik menetlus

Menetlusosalised ja nende         Apellant (kostja): I.A. (isikukood: XXXXXXXXXX)
                                  Apellandi lepinguline esindaja Denis Stepanov;
esindajad                         Vastustaja (hageja): A.A. (isikukood: XXXXXXXXX)
                                  Vastustaja     seaduslik      esindaja:   N.B. (isikukood:
                                  XXXXXXXX);
                                  Vastustaja lepinguline esindaja: Riho Sillar
RESOLUTSIOON                      1. Jätta Viru Maakohtu 5. oktoobri 2015. a otsus
                                  muutmata.
                                  2. Jätta apellatsioonkaebus rahuldamata.
                                  3. Jätta maa- ja ringkonnakohtus kantud menetluskulud
                                  I.A. kanda.
                                  4. Mõista välja I.A.lt A.A. kasuks apellatsiooniastmes
                                        kantud menetluskulud summas 200 eurot.


Edasikaebamise kord                     Otsuse peale võib esitada kassatsioonkaebuse Riigikohtule
                                        30 päeva jooksul otsuse kättetoimetamisest.
                                        Hagimenetluses      Riigikohtus     võib    menetlusosaline
                                        menetlustoiminguid teha ning avaldusi ja taotlusi esitada
                                        üksnes vandeadvokaadi vahendusel, kui seaduses ei ole
                                        sätestatud teisiti.

MENETLUSOSALISTE NÕUDED, VASTUVÄITED JA PÕHJENDUSED
1. A.A. esitas 12.03.2015. a hagi I.A. vastu elatise väljamõistmiseks seadusega ettenähtud
miinimummääras alates 01.03.2015. Hagiavalduse kohaselt on A.A. I.A. ja N.B. tütar.

2. Kostja tunnistas hagi osaliselt (tl 18-19). Kostjal on tuvastatud töövõimetus 70%, ta töötab
autojuhina ja saab miinimumpalka, millest maksab eluasemelaenu ja kriminaalasjas
kohtuotsuse alusel määratud rahatrahvi. Kostja on nõus maksma elatist summas 100 eurot
kuus. Kostja on avanud arveldusarve hageja nimele ja tegi deebetkaardi tema ema nimele ning
soovib kanda elatist sellele arvele. 2015. a märtsis kostja kandis arvele 30 eurot, ostis tütrele
jope ja käis temaga mängutoas. Kostja kandis raha ka hageja ema kontole. Kostja ei saa oma
tervisliku seisundi tõttu teha rasket tööd ja iga töö talle ei sobi. Pealegi vormistas kostja tütre
nimele kindlustuse.

3. Hageja on seisukohal (tl 45), et kostja sissetulekuks on ka komandeeringutasud ning
töövõimetuspension, mille suurust kostja ei märkinud. Pank ei oleks sõlminud 2015.a
märtsikuus eluaseme laenulepingut ainult minimaalse töötasu tingimusel. Hageja ema ja isa ei
ela koos alates 2014 novembrist. Kostja trahv ei tohi mõjutada elatise suurust.

4. Kohtuistungil selgitas hageja esindaja, et ta ei ole nõus elatise suurusega 100 eurot kuus.
Hageja jäi oma nõude juurde mõista kostjalt välja elatis alates 01.03.2015 miinimummääras.
Hageja soovib, et elatis kantakse hageja seadusliku esindaja arvelduskontole.

Kostja väitis, et ta ei saa maksta elatist nõutud summas, kuna tal on tuvastatud töövõimetus
70%, ta maksab laenumakseid ning rahatrahvi. Kostja on nõus maksma elatist summas 100
eurot kuus ja hakkas seda tegema alates 2015.a aprillist. 2015. a märtsis kostja tasus 30 eurot,
mille kohta esitas tõendi.

MAAKOHTU LAHEND
5. Viru Maakohus rahuldas 05.10.2015. a otsusega hagi täies ulatuses ja mõistis I.A.lt A.A.
kasuks välja igakuise elatise 195 eurot alates 01.03.2015. a kuni A.A. täisealiseks saamiseni,
s.o kuni 26.05.2028. a. Kohtuotsuse täitmisel tuleb arvestada, et 2015 märtsist augustini (k.a)
tasus kostja elatisena kokku 530 eurot. Elatise maksmise perioodil Vabariigi Valitsuse
kehtestatud kuupalga alammäära muutumisel tuleb arvestada igakuise elatusraha määraks
pool Vabariigi Valitsuse kehtestatud kuupalga alammäärast. Elatis tuleb maksta iga
kalendrikuu eest ette. Kohtuotsus tuleb tunnistada elatise väljamõistmise osas viivitamata
täidetavaks. Elatis tuleb kanda üle hageja seadusliku esindaja N.B. arvelduskontole.
Menetluskulud jätta kostja kanda. Menetlusosalistele hüvitatavad menetluskulud puuduvad.




                                                2
Poolte vahel puudub vaidlus, et kostja on hageja isa (tl 5).

Perekonnaseaduse (PKS) § 100 lg 1 esimese lause kohaselt antakse ülalpidamist üldjuhul raha
perioodilise maksmisega (edaspidi elatis). Sama paragrahvi lg 2 kohaselt alaealise lapse
vanem täidab lapse ülalpidamise kohustust elatise maksmise teel eeskätt juhul, kui ta ei ela
lapsega koos või kui ta ei osale lapse kasvatamises. Lapsega koos elav vanem peab elatist
kasutama lapse huvides. Sama paragrahvi lg 4 sätestab, et elatist makstakse iga kalendrikuu
eest ette.

Poolte vahel ei ole vaidlust, et hageja elab koos emaga ja on tema ülalpidamisel.

PKS § 101 lg-st 1 tulenevalt ei või igakuine elatis ühele lapsele olla väiksem kui pool
Vabariigi Valitsuse kehtestatud kuupalga alammäära. Sama paragrahvi lg 2 kohaselt kohus
võib elatise välja mõista kindla summana või muutuva suurusena, määrates ette kindlaks
elatissumma suuruse arvutamise alused.

Vabariigi Valitsuse poolt kehtestatud kuupalga alammäär alates 01.01.2015 on 390 eurot,
pool sellest moodustab 195 eurot.

Vanem rikub ülalpidamiskohustust, kui ta ei maksa elatist või teeb seda ebaregulaarselt või
ebapiisavas suuruses. Kui lapse vanem rikub ülalpidamiskohustust, on lapsel õigus nõuda
ülalpidamiskohustust rikkunud vanemalt elatise väljamõistmist.

Kostja väitis, et saab tasuda elatist 100 euro ulatuses ja teeb seda alates 2015 aprillist, 2015
märtsil tasus kostja elatisena 30 eurot, seega kostja on rikkunud ülalpidamiskohustust,
mistõttu hagejal on õigus nõuda kostjalt elatise väljamõistmist.

Kostjal on tuvastatud töövõimetus 70% (tl 20), kuid see ja tema tervislik seisund (tl 55-57) ei
takista tal töötada (tl 21). Kostja esitatud tõendite alusel (tl 21, 30-39) on kostja väide igakuise
sissetuleku kohta ühe miinimumpalka ulatuses väär. Peale töötasu (tl 21, 39), mis
ajavahemikul 2014 oktoober – 2015 märts (k.a) oli keskmiselt 296 eurot kuus, sai kostja
pensioni 198,68 eurot kuus (tl 30-39) ja lähetusraha (tl 34-39), mis ajavahemikul 2014
oktoobrist 2015 märtsini (k.a) oli keskmiselt 810 eurot kuus. Seega kostja sissetulek kuus
moodustas ajavahemikul 2014 oktoobrist 2015 märtsini (k.a) keskmiselt 1 304,68 eurot kuus.
Kostja ei esitanud tõendeid oma varalise (kinnis- või vallasvara) seisundi kohta. Kohtule ei
ole esitatud ka tõendeid, et kostjal on teisi lapsi peale hageja.

Kostja peab tegema kõik endast oleneva, et leida võimalust tasuda lapse ülalpidamiseks elatist
vähemalt seaduses ettenähtud miinimummääras. Kohus leidis, et kostjal on võimalus tasuda
elatist miinimummääras.

Kostja ei vaielnud hageja kulutuste suurusele ja nende põhjendatusele vastu.

Elatise suuruse määramisel ei arvestanud kohus kostja üksikuid tõendatud kulutusi (tl 41) ja
elukindlustuslepingut (tl 58), kuna nende väike suurus ei mõjuta kuidagi elatise suurust.
Samuti ei arvestanud kohus kostja väitega, et korter, mille soetamiseks ta võttis ja tagastab
praegu laenu, tulevikus jääb tütrele ehk hagejale, kuna raha ülalpidamiseks vajab hageja
praegu.

MENETLUSOSALISTE TAOTLUSED JA PÕHJENDUSED


                                                 3
6. I.A. esitas apellatsioonkaebuse, milles taotleb maakohtu otsuse tühistamist igakuise elatise
määramise osas summas 195 eurot ja uue otsuse tegemist, millega määrata seitsme kuu elatise
igakuiseks summaks 100 eurot ning alates maist 2016 igakuise elatise suuruseks 195 eurot.

Apellatsioonkaebuses esitatud väidete kohaselt:
1) on Viru Maakohus hinnanud ebaõigesti tõendeid. Apellandil on invaliidsus ja töövõimetus
70%, mille kohta on väljastatud pensionitunnistus ja meditsiinilised dokumendid. Vastavalt
PKS § 102 lg-le 2 võib kohus mõjuval põhjusel vähendada elatist alla PKS § 101 lg-s 1
sätestatud määra;
2) ei võimalda terviseseisund apellandil leida kõrgema tasuga tööd, praegune tööandja võib
apellandi igal momendil vallandada ja sel juhul jääb ainsaks sissetulekuks
töövõimetuspension;
3) ei pea apellant ajutiselt võimalikuks tasuda elatist summas 195 eurot, kuna maksab rahalist
karistust kriminaalasjas 1-15-2241;
4) peab apellant igakuiselt tasuma laenu summas 132 eurot, rahatrahvi 100 eurot,
kommunaalkulusid 134 eurot, elatist 100 eurot (enda arvestus). Igakuine töötasu on 375 eurot.
Igakuine invaliidsuspension on 198 eurot. Kokku väljaminekud on 466 eurot. Sissetulekud
573 eurot. Vahe 107 eurot. Kui apellant tasuks kohtuotsuse kohast elatist 195 eurot kuus,
jääks talle toimetulekuks kätte 12 eurot.

7. A.A. vaidleb apellatsioonkaebusele vastu ja taotleb selle rahuldamata jätmist. Vastustaja
taotleb apellatsioonkaebusele lisatud dokumentaalsete tõendite tõendite kogumist välja
jätmist. Vastustaja palub jätta kõik apellatsioonimenetluses kantud menetluskulud apellandi
kanda.

Vastuses esitatud väidete kohaselt:
1) on apellandil vaatamata töövõimetusele füüsiline võimalus hankida sissetulekut. Apellant
töötab kaugsõidu autojuhina OÜ-s XXX. Lähtudes apellandi töövaldkonnast, tööhõivest,
maakohtu otsusega tuvastatud igakuisest sissetulekust (1304,68 eurot) ja veonduses
keskmisest brutokuupalgast, on apellandil hetkel piisavalt varalisi võimalusi vastustaja
ülalpidamise kohustuse täitmiseks vähemalt PKS § 101 lg-s 1 sätestatud miinimummääras;
2) on apellandi väide võimaliku vallandamise ja uue tasustatava töö kohta paljasõnaline,
tõendamata ja oletuslik. OÜ XXX pikaajaline tegevus kaubaveoturul, selle käive ja kasum
annavad aluse eeldada, et tegemist on maksevõimelise ja jätkusuutliku tööandjaga, kus
apellandil on kindel ja püsiv töökoht. Juhul, kui tööandja peaks apellandiga sõlmitud
töölepingu erakorraliselt üles ütlema, maksaks tööandja apellandile hüvitist ühe kuu keskmise
töötasu ulatuses TLS § 100 lg 1 ja 2 alusel. Kui kõne alla peaks tulema töötasu vähendamine
töö mitteandmise korral, siis oleks ette nähtud enne töötasu vähendamist tööandja poolne
informeerimiskohustus ja töötaja õigus tööleping üles öelda, saades viidatud sättes sätestatud
hüvitisi. Nii lepingu erakorralisel ülesütlemisel koondamise tõttu kui ka töötasu vähendamise
puhul on apellandil piisavalt aega ja ressurssi nõuda elatise suuruse muutmist TsMS § 497 ja
459 alusel;
3) ei ole põhjendatud apellandi väide, et ei ole ajutiselt võimalik tasuda elatist summas 195
eurot rahalise karistuse tasumiskohustuse tõttu kriminaalasjas nr 1-15-2241. Vastustajal tekkis
õigus nõuda elatist enne apellandi poolt kuriteo toimepanemist ning apellant pidi oma
elukorralduse planeerimisel ja käitumisel mõistlikult arvestama temal lasuvat
ülalpidamiskohustust vastustaja suhtes. Apellandile mõisteti lõplikuks karistuseks rahaline
karistus summas 340 eurot, mille tasumine ajatati üheks aastaks. Arvestades apellandi
sissetulekut, ei ole rahaline karistus apellandile üle tema varalise ja finantsilise jõu käiv
kohustus. Kriminaalasi nr 1-15-2241 on lahendatud kokkuleppemenetluses, karistuse liigi ja


                                              4
määra kokkuleppimisel pidi apellant arvestama oma muid varalisi kohustusi, sealhulgas
alaealise lapse ülalpidamise kohustust;
4) ei saa apellandi laenukohustus olla aluseks PKS § 102 lg-s 2 nimetatud erandi
kohaldamisel. Laenukohustus on võetud pärast elatises ülalpidamise täitmise kohustuse
tekkimist. Laenu võttes pidi apellant mõistlikult arvestama oma muude rahaliste kohustuste
täitmise vajadust, sh alaealise lapse ülalpidamise kohustust;
5) ei saa nõustuda apellatsioonkaebusele lisatud dokumentide tõenditena käsitlemisega.
Apellant on esitanud koos apellatsioonkaebusega ringkonnakohtule uued tõendid, mida
maakohtus ei esitatud. Kui apellatsioonkaebuse põhjendamiseks nimetatakse uusi asjaolusid
ja tõendeid, tuleb apellatsioonkaebuses märkida uute asjaolude ja tõendite esimese astme
kohtus esitamata jätmise põhjus (TsMS § 633 lg-d 4 ja 5). Antud kaebuses ei ole põhjus
märgitud.

9. Vastustaja esitas menetluskulude nimekirja, mille kohaselt on esindaja tunnihind 110 eurot
ja kokku tekkis esindajakulu summas 330 eurot (lk 137).

10. Apellant vaidles menetluskulude suuruse põhjendatusele vastu.

11. Ringkonnakohus küsis vastustajalt ja pangalt, kus vastustaja omab pangakontot, apellandi
poolt tasutud elatise summade kohta ajavahemikul oktoober 2015 kuni mai 2016.
Panga vastus päringule saabus 31.08.2016. Vastustaja vastus päringule 05.09.2016.
Pangakontode väljavõtete kohaselt on apellant tasunud vastustaja pangakontole elatist
ajavahemikus 1. oktoober 2015 kuni 30.aprill 2016 summas 1832 eurot.

RINGKONNAKOHTU PÕHJENDUSED

12. Ringkonnakohus leiab, et Viru Maakohtu 5. oktoobri 2015. a otsus tuleb jätta muutmata ja
apellatsioonkaebus rahuldamata.

13. Vastavalt TsMS § 651 lg-le 1 kontrollib ringkonnakohus apellatsiooni korras esimese
astme kohtu otsuse seaduslikkust ja põhjendatust üksnes osas, mille peale on edasi kaevatud.
Apellatsioonkaebuses ei ole vaidlustatud maakohtu otsust osas, millega mõisteti kostjalt
hageja kasuks välja elatis kokku 195 eurot kuus ajavahemikus 01.05.2016. a kuni lapse
täisealiseks saamiseni. Ringkonnakohus ei kontrolli nimetatud osas maakohtu otsuse
seaduslikkust ja põhjendatust. Apellant palub välja mõistetud elatist vähendada Viru
Maakohtu kohtuotsuse tegemisest 5. oktoobril 2015 kuni aprilli lõpuni 2016. Ringkonnakohus
kontrollib, kas käesolevas asjas on põhjendatud mõista kostjalt elatis välja 10.2015 – 04.2016
perioodi eest väiksemas summas kui 195 eurot kuus.

14. PKS § 102 lg 2 kolmanda lause kohaselt võib kohus mõjuval põhjusel vähendada elatist
alla PKS § 101 lg 1 sätestatud määra. Ringkonnakohtu hinnangul antud kaasuses mõjuvat
põhjust ei esine.
Apellandi poolt viidatud rahalise karistuse ja menetluskulude tasumise kohustus tekkis Viru
Maakohtu 25. 03. 2015. a kohtuotsusega, milles apellant mõisteti süüdi 23.11.2014 toime
pandud kuriteos. Apellant ja vastustaja seaduslik esindaja N.B. lõpetasid abielulise kooselu
enne nimetatud kuupäeva, apellant ja vastustaja hakkasid elama lahus enne kuriteo
toimepanemise aega.
Ringkonnakohus märgib, et apellant pidi oma elukorralduse planeerimisel ja käitumisel
arvestama temal lasuvat ülalpidamiskohustust vastustaja suhtes. Kriminaalasi nr 1-15-2241
lahendati kokkuleppemenetluses. Vastavalt KrMS § 329 lg-le 1 on kokkuleppemenetluse


                                              5
kohaldamiseks üheks obligatoorseks eelduseks kahtlustatava või süüdistatava nõusolek.
Apellant pidi karistuse liigi ja määra kokkuleppimisel mõistlikult arvestama oma muid
varalisi kohustusi, sealhulgas lapse ülalpidamise kohustust. Kriminaalasja tõttu tekkinud
lisakulud ei anna alust apellandi poolt tasutava elatise suuruse muutmiseks.
Apellandi poolt viidatud laenukohustus on apellandi poolt võetud pärast elatises ülalpidamise
täitmise kohustuse tekkimist. Seetõttu sai apellant mõistlikult arvestada oma muude rahaliste
kohustuste täitmise vajadust, k.a vastustaja ülalpidamise kohustust. Seega laenust tingitud
lisakulud ei anna samuti alust apellandi poolt tasutava elatise suuruse muutmiseks.

15. Ringkonnakohus märgib, et kui elatisenõude aluseks olevad asjaolud muutuvad oluliselt,
siis võib kumbki pool nõuda elatise suuruse muutmist hagimenetluses TsMS § 497 alusel.

16. Ringkonnakohus võtab kooskõlas TsMS § 230 lg-tega 3 ja 4 asja juurde apellandi poolt
esitatud uued tõendid: püsiva töövõimetuse tuvastamise otsuse nr XXXXXXXX (lk 102),
neuroloog T. Volkova koostatud teatise (lk 103), vastustaja N.B. pangakonto nr
XXXXXXXXX väljavõtte ajavahemikul 01.10.15-30.04.16 ja vastustaja poolt esitatud
pangakonto väljavõtte.
17. Ringkonnakohus määrab kindlaks menetluskulude jaotuse apellatsiooniastmes ja määrab
kulud kindlaks TsMS § 174 lg 5 alusel. Ringkonnakohus nõustub vastustaja seisukohaga, et
apellant on esitanud vastuväited vastustaja menetluskulude kohta hilinenult, samas on
menetluskulude suuruse kindlaksmääramine kohtu diskretsiooni otsus ja kohus saab elatise
asjas hinnata omal algatusel menetluskulude suuruse põhjendatust.
Kuna apellatsioonkaebus jääb rahuldamata, kannab TsMS § 171 lg 1 alusel
apellatsioonkaebuse esitamisest tingitud menetluskulud I.A.. TsMS § 175 lg 1 kohaselt kui
menetlusosaline peab menetluskulude jaotust kindlaksmäärava kohtulahendi kohaselt kandma
teist menetlusosalist esindanud lepingulise esindaja kulud, mõistab kohus kulud välja
põhjendatud ja vajalikus ulatuses. Arvestades apellatsioonkaebuse ajalist ja rahalist piiritletust
(7 kuud elatise määra vähendamist 95 euro võrra ühes kuus), ei saa põhjendatuks pidada
vastustaja lepingulise esindaja menetluskulusid summas 330 eurot. TsMS § 175 lg 1 alusel
peab ringkonnakohus põhjendatud menetluskulude suuruseks apellatsioonkaebusele
vastamisel ühe tunni ja 49 minuti ulatuses lepingulise esindaja tööd väärtusega 200 eurot.



/digitaalselt allkirjastatud/     /digitaalselt allkirjastatud/       /digitaalselt allkirjastatud/
      Üllar Roostoja                   Kai Kullerkupp                       Andra Pärsimägi




                                                6

                           KOHTUOTSUS
                                 Eesti Vabariigi nimel

Kohus                         Tallinna Ringkonnakohus

Kohtukoosseis                 Margo Klaar (eesistuja), Ele Liiv, Imbi Sidok-Toomsalu

Otsuse tegemise aeg ja koht   06.10.2016, Tallinn

Tsiviilasja number            2-15-14933

Tsiviilasi                    Osaühingu SANDVIK FORBES hagi ES vastu tasu ja
                              viivise nõudes

Vaidlustatud kohtulahend      Harju Maakohtu 09.05.2016 otsus

Tsiviilasja hind              12 136,18 eurot
apellatsioonimenetluses

Kaebuse esitaja ja kaebuse    Osaühingu SANDVIK FORBES apellatsioonkaebus
liik

Menetlusosalised ja nende     Hageja      (apellatsioonimenetluses   apellant): Osaühing
esindajad                     SANDVIK FORBES (registrikood 10585088, asukoht
                              Tallinn), lepinguline esindaja Kuldar Kirt

                              Kostja (apellatsioonimenetluses vastustaja): ES (isikukood
                              XXXXXXXXXXX, elukoht Tallinn), lepinguline esindaja
                              Marko Tiirik

Kohtuistungi toimumise aeg    14.09.2016

Istungil osalenud isikud      Hageja seaduslik esindaja TS, Kuldar Kirt

RESOLUTSIOON
  1. Harju Maakohtu 09.05.2016 otsus jätta muutmata.
  2. Apellatsioonkaebus jätta rahuldamata.
  3. Menetluskulud jätta hageja kanda.
  4. Apellatsiooniastmes kantud kostja menetluskulude kindlaksmääramise avaldus
     rahuldada. Määrata apellatsiooniastmes kantud kostja menetluskulude
     vajalikuks ja põhjendatud rahaliseks suuruseks 400 eurot.
  5. Välja mõista Osaühingult Sandvik Forbes ES kasuks menetluskulud 400 eurot.
     Hüvitamisele kuuluvatelt menetluskuludelt tuleb tasuda menetluskulude suurust


                                                                                       1(6)
       kindlaks tegeva lahendi jõustumisest alates kuni täitmiseni                     viivist
       võlaõigusseaduse § 113 lõike 1 teises lauses ettenähtud ulatuses.

Edasikaebamise kord ja selgitused
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavaks tegemisest. Hagimenetluses Riigikohtus võib menetlusosaline
menetlustoiminguid teha ning avaldusi ja taotlusi esitada üksnes vandeadvokaadi vahendusel.
Menetlusosaline võib ise esitada Riigikohtule menetlusabi saamise taotluse, samuti esitada
teise menetlusosalise kaebuse või muu taotluse kohta seisukohti ja vastuväiteid. Menetlusabi
andmise taotlus ei peata seaduses sätestatud ega kohtu poolt määratud tähtaja kulgemist.
Seaduses sätestatud tähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta              menetlusabi taotleb. Menetluskulude
kindlaksmääramise peale võib edasi kaevata menetluskulude hüvitamiseks õigustatud või
menetluskulusid kandma kohustatud isik, kui vaidlustatav menetluskulude summa ületab 200
eurot.

Hagi ja selle aluseks olevad asjaolud
  1. 07.10.2015 esitas Osaühing SANDVIK FORBES (hageja) maakohtule ES (kostja)
       vastu hagi (täpsustatud 28.03.2016), milles palus välja mõista kostjalt hageja kasuks
       põhivõla 11 232 eurot ja viivise põhivõlalt VÕS § 113 lg 1 teises lauses sätestatud
       suuruses alates hagi esitamisest.

   2. 16.04.2012 hinnapakkumise nr 15/2012 alusel sõlmisid hageja ja kostja 16.04.2012
      töövõtulepingu kostja koju XXX magamis- ja lastetoa mööbli valmistamiseks. Hageja
      väljastas 19.04.2012 laste- ja magamistoa mööbli esimese osamakse kohta arve
      summas 8460 eurot, mis kostja soovil väljastati mittetulundusühingule E, kes tasus
      arve 23.04.2012. Mittetulundusühingu E juhatuse liige ja kostja on endised
      elukaaslased.

   3. 19.09.2012 hinnapakkumise nr 37/2012 alusel sõlmisid hageja ja kostja 19.09.2012
      töövõtulepingu kostja koju XXX esiku mööbli valmistamiseks. 15.02.2013 väljastas
      hageja kostjale lastetoa esiku mööbli esimese osamakse kohta arve summas 2772
      eurot. Kostja soovil väljastati arve L OÜ-le, kes tasus arve 18.02.2013. Lepingutes
      sätestatud tööd said hageja poolt lõpetatud ja kostjale üle antud 14.12.2013. Kostja ei
      ole hagejale mis tahes pretensioone esitanud. 14.01.2014 esitas hageja kostjale arve nr
      874 summas 11 232 eurot, mis sisaldas teist osamakset laste- ja magamistoa ning
      esiku mööbli eest. Kostja ei ole seda arvet tasunud.

Kostja vastuväited
   4. Kostja vaidles hagile vastu ja palus jätta selle rahuldamata.

   5. Kostja ja hageja vahel ei ole tehtud ühtki tehingut. Kostja on tegutsenud L OÜ
      esindajana OÜ L ja hageja vahel tehingu(te)s, mis seondus(id) hageja poolt OÜ-le L
      mööbli valmistamisega aadressile XXX, Tallinn. Kostja ei ole hagejale esitanud ühtki
      tahteavaldust seoses arve saaja isiku määramisega ja kostja ei ole hagejalt vastu
      võtnud mingeid töid. Kostja ei ole hagejalt saanud ühtki arvet, kus kostjat oleks
      nimetatud maksjana. Ei ole tõendatud, et kohtule esitatud arved on edastatud kostjale.
      Korter aadressil XXX ei olnud kostja elukoht. Mittetulundusühing E on kinnitanud, et



                                                                                         2(6)
       oli sõlminud L OÜ-ga kokkulepped ehitustööde tegemiseks XXX mitteeluruumis ja
       mööbli tarnimiseks L OÜ poolt.

Esimese astme kohtu otsus ja selle põhjendused
   6. Harju Maakohus 09.05.2016 otsusega jättis hagi rahuldamata ja menetluskulud hageja
      kanda, mõistis välja hagejalt kostja kasuks menetluskulud 1554 eurot ja otsustas, et
      hagejal tuleb tasuda menetluskuludelt viivist VÕS § 113 lg 1 teises lauses ettenähtud
      määras.

   7. Pooled ei vaidle, et kostja on valmistanud ja paigaldanud mööblit aadressile XXX,
      Tallinn (tl 52-53, 55-57) ning laste- ja magamistoa mööbli esimese osamakse arve
      summas 8460 eurot esitas hageja mittetulundusühingule E, kes ka arve tasus
      23.04.2012 (tl 7), ja esiku mööbli esimese osamakse arve summas 2772 eurot esitas
      hageja L OÜ-le, kes tasus arve 18.02.2013 (tl 9).

   8. Hageja seadusliku esindaja TS vande all antud seletusega võib lugeda tõendatuks, et
      tema on saatnud parandatud hinnapakkumised kostjale, kuid vande all antud
      seletustega ei saa lugeda tõendatuks, et kostja hageja esitatud parandatud
      hinnapakkumised on kätte saanud. Kuna kostja ei ole tasunud hageja viidatud
      hinnapakkumistes 50% ettemaksu enne tööde alustamist ja pakkumised kehtisid 30
      päeva, siis ei ole võimalik järeldada ainult hinnapakkumistele tuginedes, et hageja ja
      kostja on sõlminud töövõtulepingud mööbli valmistamiseks. TS vande all antud
      seletus ei veena kohut, et tema oleks pidanud läbirääkimisi mööbli valmistamiseks ES-
      ga. Vastupidi, TS vande alla antud seletustest nähtub, et nii esialgsed
      hinnapakkumised kui ka läbirääkimised käisid kellegi MK kaudu.

   9. Asjaolu, et hageja on arveid mööbli valmistamiseks esitanud kolmandatele isikutele,
      kes on need ka tasunud, viitab pigem sellele, et hageja on soovinud nende isikutega
      sõlmida lepingud mööbli valmistamiseks. Ainuüksi asjaolust, et kolmandad isikud on
      tasunud hageja esitatud ettemaksuarved mööbli valmistamise eest, ei saa järeldada, et
      kolmandad isikud on soovinud täita väidetava kohustuse kostja eest. Hageja ei ole
      tõendanud, et kostja palus arved esitada kolmandatele isikutele, et need isikud kostja
      eest arved tasuksid. Hageja vande all antud seletustest nähtub ka, et isegi peale tööde
      teostamist on ta suhelnud kolmanda isikuga tööde eest tasumise teemadel.

   10. Asjaolu, kas kostja elas mingil hetkel aadressil XXX, Tallinn, või kas kostja võis elada
       mujal, ei oma asjas tähtsust.

Apellatsioonkaebus ja selle põhjendused
   11. Hageja esitas apellatsioonkaebuse, milles palub maakohtu otsuse tühistada ja teha uus
       otsuse, millega hagi rahuldada ning mõista kostjalt välja põhivõlg 11 232 eurot ja
       viivis põhinõudelt VÕS § 113 lg 1 teises lauses sätestatud määras alates hagi
       esitamisest. Menetluskulud palus apellant jätta kostja kanda.

   12. Jääb arusaamatuks, kuidas on võimalik jõuda järeldusele, et kostja ei ole hageja
       parandatud hinnapakkumisi kätte saanud olukorras, kus kostja palvel tasus
       mittetulundusühing E juba 23.04.2012 hageja väljastatud arve, mis oli 50% lepingu I
       kogusummast. On tõendatud, et hageja ja mittetulundusühingu E vahel ei olnud
       töövõtulepingut sõlmitud. Jääb arusaamatuks, millele tuginedes maakohus on asunud
       seisukohale, et hageja seadusliku esindaja TS ütlused ei veena kohut, et pidas


                                                                                          3(6)
       läbirääkimisi kostjaga. Samuti ei ole tõendatud, et hageja oleks töövõtulepingu
       sõlminud L OÜ-ga. Hageja suhtles L OÜ-ga, et leida kontakti kostjaga, kuid see ei
       õnnestunud. Toodut arvestades on ebaõige maakohtu järeldus, mille kohaselt hageja
       suhtles pärast tööde teostamist kolmanda isikuga tööde eest tasumise teemadel.

   13. Ei saa nõustuda maakohtu järeldusega, mille kohaselt asjaolu, kas kostja elas aadressil
       XXX, Tallinn, ei oma tähtsust. Nimetatud asjaolu kinnitab, et kostja tellis mööblit oma
       koju. Seadus ei reguleeri töövõtulepingu ega tööde üleandmise vormi. TS kinnitas
       vande all, et mööbli tellis ja võttis vastu kostja.

   14. Riigikohus on seisukohal, et sõidukulud ei ole menetluskulud, mis kuuluksid
       hüvitamisele. Puudub põhjendus lepingulise esindaja palkamiseks Jõhvist. Maakohus
       ei ole kostja menetluskulude suurust, vajalikkust ja põhjendatust sisuliselt hinnanud.

Vastustaja seisukoht
   15. Vastustaja vaidleb apellatsioonkaebusele vastu ja palub jätta selle rahuldamata ning
       maakohtu otsuse muutmata.

Ringkonnakohtu seisukoht
   16. Ringkonnakohus, tutvunud apellatsioonkaebusega ja tsiviilasja materjalidega ning ära
       kuulanud apellandi, leiab, et TsMS § 657 lg 1 p 1 alusel tuleb maakohtu otsus jätta
       muutmata ja apellatsioonkaebus rahuldamata. Maakohtu otsus on seaduslik ja
       põhjendatud ning apellatsioonkaebuse väited ei anna alust selle muutmiseks.
       Ringkonnakohus nõustub maakohtu otsuse põhjendustega ning TsMS 654 lg 6 järgi ei
       korda neid.

   17. TsMS § 230 lg 1 järgi peab kumbki pool tõendama hagimenetluses neid asjaolusid,
       mille tuginevad tema nõuded ja vastuväited. Seega pidi hageja tõendama, et poolte
       vahel oli VÕS § 635 lg-s 1 sätestatud tunnustele vastav töövõtuleping. Kolleegium
       nõustub maakohtuga, et hageja seda tõendanud ei ole.

   18. Maakohus ei ole tõendite hindamisel rikkunud menetlusõiguse norme. Asjas
       olemasolevatest tõenditest taotleb hageja apellatsioonimenetluses TS vande all antud
       seletuse, tunnistaja RO ütluste ja hagejaga töövõtulepingu puudumise kohta koostatud
       Mittetulundusühingu E kinnituse hindamist. Maakohus on neid tõendeid otsuses
       hinnanud. Vastuseks apellatsioonkaebuse väidetele märgib ringkonnakohus järgmist.

   19. Mittetulundusühingu E 22.02.2016 kinnitus hagejale (kd I, tl 119), mille kohaselt
       Mittetulundusühing E ei tellinud 2012. aasta märtsis või 2012. aasta septembris XXX,
       Tallinn, asuvasse korterisse magamis-, lastetoa- või esiku mööblit, ei anna alust
       järelduseks, nagu oleks hageja sõlminud töövõtulepingu kostjaga. Mittetulundusühing
       E on 01.03.2016 selgituses kostjale täpsustanud, et Mittetulundusühing E ei tellinud
       nimetatud mööblit hagejalt, vaid oli sõlminud mööbli tarnimiseks kokkuleppe L OÜ-
       ga (kd I, tl 127). Mittetulundusühingu E 01.03.2016 selgitus lükkab ümber hageja
       seisukoha, nagu puuduksid mis tahes andmed muude Mittetulundusühingu E
       võimalike õigussuhete kohta. Ringkonnakohtu arvates ei saa hageja soovitud viisil
       välistada muude õigussuhete olemasolu, millega seoses Mittetulundusühing E võis
       temale esitatud hageja 19.04.2012 arve tasuda, samuti võimalust, et
       Mittetulundusühing E tasus arve õigusliku aluseta. Üksnes asjaolu, et
       Mittetulundusühingu E ja hageja vahel puudus töövõtuleping, ei võimalda tuvastada,


                                                                                         4(6)
   et kostja avaldas oma nimel soovi, et hageja esitaks arve kostja asemel
   Mittetulundusühingule E. Maakohus on põhjendatult märkinud, et hageja esiletoodud
   asjaoludest saab järeldada, et kostja tegutses suhetes hagejaga kolmanda isiku
   esindajana. Asjaolu, et hageja esitas arveid kolmandatele isikutele, kes need ka
   tasusid, on kooskõlas L OÜ 09.11.2016 kinnistuskirjaga kostjale, mille kohaselt kostja
   tegutses L OÜ lepingulise esindajana ja ei teostanud XXX objektiga seoses iseseisvat
   majandustegevust (kd I tl 36). Maakohtu järeldus, mille kohaselt poolte esiletoodud
   asjaolud viitavad pigem sellele, et hageja on suhelnud kostjaga kui kolmandate isikute
   nimel tegutsenud isikuga ja hageja on sõlminud mööbli valmistamiseks lepingud
   kolmandate isikutega, on jälgitavalt põhjendatud ja seaduslik. Järeldus ei ole vastuolus
   asjaoluga, mille kohaselt kostja kasutas XXX ruumi elukohana, ega ole seetõttu
   eluliselt ebausutav.

20. Maakohus on põhjendatult leidnud, et hageja seadusliku esindaja TS vande all antud
    seletus ei veena kohut selles, et hageja pidas mööbli valmistamiseks läbirääkimisi
    kostjaga isiklikult. TS seletus (kd I tl 161–163), mille kohaselt mööbli tellija oli kostja,
    on hinnanguline järeldus. Seletusest järelduvad faktilised asjaolud ei võimalda välja
    selgitada, kas kostja tegutses hagejaga suheldes oma nimel või kolmanda isiku
    esindajana. Maakohtu küsimusele, miks TS arvab, et just kostja oli isik, kellega hageja
    lepingu sõlmis, antud vastus ei sisalda piisavalt andmeid asumaks seisukohale, et
    hagejaga sõlmis lepingu kostja oma nimel. Asjaolu, et kostja palus esitada arved
    kolmandatele isikutele ei ole kooskõlas hageja väitega, et lepingu teine pool oli kostja,
    vaid kostja väitega, et lepingu teine pool oli kolmas isik, keda kostja seejuures esindas.

21. Maakohus on õigesti märkinud, et tunnistaja RO ütlused (kd I, tl 158–159) kinnitavad
    üksnes asjaolu, et hageja valmistatud mööbel paigaldati XXX korterisse, ning
    tunnistaja ei viibinud töövõtulepingu läbirääkimiste, hinnapakkumiste ja arvete
    koostamise ja esitamise juures. Tunnistaja RO ütlused ei sisalda andmeid, mis
    annaksid alust teha järeldusi lepingu teiseks pooleks olnud isiku kohta.

22. Asjaolu, mille kohaselt kostja on hageja hinnapakkumised kätte saanud, ei anna alust
    teha maakohtust erinevat järeldust. Maakohus on hinnapakkumisi tõenditena
    käsitlenud ja asunud seisukohale, et ei ole võimalik järeldada üksnes
    hinnapakkumistele tuginedes, et hageja ja kostja on sõlminud lepingu. Maakohus on
    oma seisukohta piisavalt põhjendanud, märkides muuhulgas, et kostja ei ole tasunud
    hageja viidatud hinnapakkumistes 50% ettemaksu enne tööde alustamist.

23. Maakohtu põhjendus, mille kohaselt hageja suhtles pärast tööde teostamist kolmanda
    isikuga tööde eest tasumise teemadel, on asjakohane ja õige. TS vande all antud
    seletuse kohaselt suhtles hageja tööde eest tasu sissenõudmise eesmärgil L OÜ-ga (kd
    I, tl 161).

24. Seoses hagi rahuldamata jätmisega on maakohus TsMS § 162 lg 1 järgi õigesti
    menetluskulud jätnud hageja kanda. Maakohus ei ole kostja menetluskulude vajaliku
    ja põhjendatud rahalise suuruse kindlaksmääramisel ületanud diskretsioonipiire.
    Maakohus on otsuse põhjendavas osas kõiki kostja lepingulise esindaja toiminguid,
    sõitusid ja menetlustoimingutele kulunud aega käsitlenud. Maakohus on hinnanud
    lepingulise esindaja ajakulu, tunnihinda ja sõidukulu suurust, lugedes selle vajalikuks
    ja põhjendatuks. Apellatsioonkaebuses ei ole esile toodud menetlustoimingute
    tegemise asjaolusid, mida hageja arvates tuleks maakohtust erinevalt hinnata.


                                                                                           5(6)
        Maakohus on ka sõidukulu vajalikkuse osas oma seisukohta piisavalt põhjendanud.
        Apellatsioonkaebuse väide vastupidise kohtupraktika kohta on ekslik. Riigikohus on
        12.06.2013 määruse tsiviilasjas nr 3-2-1-64-13 p-s 13 selgitanud, et lisaks võib
        hüvitatavaks menetluskuluks olla otsene sõidukulu, s.o transpordikulu, milleks on nt
        bussipileti või autokütuse maksumus. Ringkonnakohus nõustub maakohtuga, et kostja
        lepingulise esindaja sõidukulu ega lepingulise esindaja kulud tervikuna ei ole asja sisu,
        menetluse käiku, menetlustoimingute sisu, hagihinda ja lepingulise esindaja asukoha
        kaugust arvestades põhjendamatult suured.

    25. Apellatsioonkaebuse esitamisest tingitud menetluskulud tuleb TsMS § 171 lg 1 alusel
        jätta hageja kanda.

    26. Ringkonnakohus on seisukohal, et kostja lepingulise esindaja ajakulu 4 tundi
        apellatsioonkaebuse ja maakohtu otsusega tutvumiseks ja apellatsioonkaebusele
        vastuse koostamiseks on vajalik ja põhjendatud, arvestades nimetatud
        menetlusdokumentide sisu ja tsiviilasja hinda apellatsioonimenetluses. Tunnitasu 100
        eurot käibemaksuta ei ületa oluliselt keskmist sarnase õigusteenuse eest makstavat
        tasu. Hagejalt tuleb kostja kasuks välja mõista apellatsiooniastmes kantud vajalik ja
        põhjendatud menetluskulu 4 x 100 = 400 eurot ja kostja taotluse alusel viivis VÕS §
        113 lg 1 järgi.


        Margo Klaar                      Ele Liiv                   Imbi Sidok- Toomsalu
/allkirjastatud digitaalselt/    /allkirjastatud digitaalselt/     /allkirjastatud digitaalselt/




                                                                                             6(6)

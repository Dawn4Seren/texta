                              KOHTUOTSUS
                              EESTI VABARIIGI NIMEL


Otsuse tegemise aeg ja koht      Tartu Maakohus Viljandi kohtumaja      01. november 2016
Kriminaalasja number              1-16-8049 (16284000307)
Kohtunik                         Kadi Aavik
Kohtuistungi sekretär            Irina Meremaa
Kriminaalasi                     Aare   Mirka    süüdistuses     KarS     §   424    järgi
                                 kokkuleppemenetluses
Prokurör                         abiprokurör Triin Tumala
Süüdistatav                      Aare Mirka (isikukood 37207256010; elukoht: xxx-xxxxx
                                 xxxx xxxxxxxxx xxxx xxxxx xxxx xxxxxxxx )

                                 Kehtivad kriminaal- ja väärteokaristused puuduvad
RESOLUTSIOON

Süüdi tunnistada Aare Mirka karistusseadustiku (KarS) § 424 järgi ja mõista talle karistusena
vangistus 1 (üks) aasta.

Arvata KarS § 68 lg 1 alusel Aare Mirkal eelvangistuses viibitud aeg 07.08.2016 -09.08.2016,
s.o. 3 päeva, karistusaja hulka ning lugeda temal veel kandmisele kuuluvaks karistuseks 11
(üksteist) kuud ja 27 (kakskümmend seitse) päeva vangistust.

Määrata, KarS § 74 lg 1 ja 3 alusel, et mõistetud vangistus jääb täielikult tingimisi
kohaldamata, kui Aare Mirka ei pane 18 (kaheksateistkümne)-kuulise katseaja kestel toime
uusi tahtlikke kuritegusid ja täidab KarS § 75 lg-s 1 sätestatud käitumiskontrolli nõuded:
1) elab kohtu määratud alalises elukohas – xxx-xxxxx xxxx xxxxxxxx xxxx xxxxxx xxxx
   xxxxxxxxxx ;
2) ilmub kriminaalhooldaja määratud ajavahemike järel kriminaalhooldusosakonda
   registreerimisele;
3) allub kriminaalhooldaja kontrollile oma elukohas ning esitab talle andmeid oma
   kohustuste täitmise ja elatusvahendite kohta;
4) saab kriminaalhooldusametnikult eelneva loa elukohast lahkumiseks Eesti territooriumi
   piires kauemaks kui viieteistkümneks päevaks;
5) saab kriminaalhooldusametnikult eelneva loa elu-, töö- või õppimiskoha vahetamiseks;
6) saab kriminaalhooldusametnikult eelneva loa Eesti territooriumilt lahkumiseks ja
   väljaspool Eesti territooriumi viibimiseks.

Määrata KarS § 75 lg 2 p 2 alusel lisakohustusena, et Aare Mirka on käitumiskontrolli ajal
kohustatud mitte tarvitama alkoholi.

                                            1
Võtta ära KarS § 50 lg 1 p 1 alusel Aare Mirkalt lisakaristusena mootorsõiduki juhtimise
õigus 8 (kaheksaks) kuuks.

Välja mõista KrMS § 180 lg 1 alusel Aare Mirkalt riigi tuludesse sundraha 645 (kuussada
nelikümmend viis) eurot ja riigi õigusabi tasu 72 (seitsekümmend kaks) eurot.

Määrata, et KrMS § 180 lg 3 alusel on Aare Mirkal õigus tasuda menetluskulud 717
(seitsesada seitseteist) eurot ositi ühe aasta jooksul alates kohtuotsuse jõustumisele järgnevast
kuust. Aare Mirka on kohustatud maksma igakuiselt hiljemalt 10ndaks kuupäevaks vähemalt
59 (viiskümmend üheksa) eurot ja 75 senti kuni menetluskulude täieliku tasumiseni.
Tasumiseks vajalikud andmed sisalduvad kohtuotsusele lisatud makseinfos, mis tehakse
kättesaadavaks ka e-toimiku (https://www.e-toimik.ee/) süsteemi vahendusel. Tähtajaks
menetluskulude tasumata jätmisel pööratakse kohtuotsus sundtäitmisele täitemenetluse
seadustikus sätestatud korras.

Edasikaebamise kord
Kohtuotsuse peale võib kohtumenetluse pool esitada apellatsioonkaebuse ainult
kokkuleppemenetlust reguleerivate menetlusnormide rikkumise korral (KrMS 9. peatüki 2. jao
sätted) või kui on oluliselt rikutud kriminaalmenetlusõigust KrMS § 339 lg 1 järgi. Süüdistatav ja
kaitsja võivad esitada kokkuleppemenetluses tehtud kohtuotsuse peale apellatsiooni ka juhul, kui
kokkuleppes kirjeldatud tegu ei ole kuritegu, see on karistusseadustiku järgi ebaõigesti
kvalifitseeritud või kui süüdistatavale on kuriteo eest mõistetud karistus, mida seadus selle eest ette
ei näe.

Apellatsioon tuleb esitada kirjalikult vormistatuna Tartu Ringkonnakohtule 15 päeva jooksul alates
otsuse avalikult teatavakstegemisest.

Kohtuotsus jõustub edasikaebe (apellatsiooni) tähtaja möödumisel.

KOHTUOTSUSE PÕHIOSA

I Süüdistus
Aare Mirkat süüdistatakse KarS § 424 järgi selles, et tema juhtis 07.08.2016 kella 20.35 paiku
Viljandimaal Karksi vallas Valga-Uulu mnt 55 kilomeetril mootorsõidukit Mercedes Benz 250D
registreerimismärgiga XXX XXX alkoholi joobe seisundis. Aare Mirka kontrollimisel tõendusliku
alkomeetriga Dräger Alcotest 7110 EST nr ARDM-0074 mõõdeti tema poolt ühes liitris välja
hingatavas õhus alkoholi sisalduse lõplikuks tulemuseks 1,28 mg/l, seega rikkus Aare Mirka oma
tahtliku tegevusega LS § 69 lg 1 ja lg 2 p 1 sätteid. Aare Mirka kaldus joobes juhtimisel vastas
suunavööndisse, kus põrkas kokku veoautoga Daf XF registreerimismärgiga 910 TLS, põhjustades
ka liiklusõnnetuse.

II Kokkuleppe sisu
Prokuratuur ja süüdistatav on nõustunud kriminaalasja lahendamisega kokkuleppemenetluses.
Prokurör, süüdistatav ja süüdistatava kaitsja on sõlminud kokkuleppe: KarS § 424 ettenähtud
kuriteo toimepanemise eest nõuab prokurör kohtus süüdistatavale karistuseks 1 (üks) aasta
vangistust. KarS § 68 lg 1 alusel arvata Aare Mirkal 07.08.2016-09.08.2016. a eelvangistuses
viibitud aeg, s.o. 3 päeva, karistusaja hulka ning lugeda temal veel kandmisele kuuluvaks
karistuseks 11 (üksteist) kuud ja 27 (kakskümmend seitse) päeva vangistust. KarS § 74 lg 1, 3 alusel
jätta mõistetud karistus 11 (üksteist) kuud ja 27 (kakskümmend seitse) päeva vangistus tingimisi
täielikult täitmisele pööramata, kui süüdlane ei pane 18 (kaheksateistkümne) kuulise katseaja
jooksul toime uut kuritegu ja täidab talle pandud käitumiskontrolli nõudeid KarS § 75 lg 1 järgi: 1)
                                                 2
elama kohtu määratud alalises elukohas; 2) ilmuma kriminaalhooldaja määratud ajavahemike järel
kriminaalhooldusosakonda registreerimisele; 3) alluma kriminaalhooldaja kontrollile oma elukohas
ning esitama talle andmeid oma kohustuste täitmise ja elatusvahendite kohta; 4) saama
kriminaalhooldusametnikult eelneva loa elukohast lahkumiseks Eesti territooriumi piires kauemaks
kui viieteistkümneks päevaks; 5) saama kriminaalhooldusametnikult eelneva loa elu-, töö- või
õppimiskoha vahetamiseks; 6) saama kriminaalhooldusametnikult eelneva loa Eesti territooriumilt
lahkumiseks ja väljaspool Eesti territooriumi viibimiseks. KarS § 75 lg 2 p 2 alusel määrata
lisakohustusena alkoholi tarvitamise keeld. KarS § 50 lg 1 p 1 alusel võtta lisakaristusena ära
mootorsõiduki juhtimise õigus 8 (kaheksaks) kuuks.

Süüdistatav Aare Mirka nõustus kokkulepet sõlmides ositi aasta jooksul hüvitama järgnevad
menetluskulud:
- määratud kaitsja, vandeadvokaat Raul Tosmanni kaitsjatasu summas 72 eurot;
- süüdimõistva kohtuotsusega kaasnev sundraha teise astme kuriteos süüdimõistmise korral on 1,5
   kuupalga alammäära, s. o summas 645 eurot.

III Kohtu seisukoht
Kohtuistungil kinnitas süüdistatav, et talle on kokkulepe arusaadav, see vastab tema tahtele ning ta
jääb sõlmitud kokkuleppe juurde. Prokurör jäi kohtuistungil samuti sõlmitud kokkuleppe juurde.

Kohus, tutvunud kriminaaltoimiku materjalidega ja kuulanud ära kohtumenetluse poolte
seisukohad, on seisukohal, et süüdistatav on kokkuleppest aru saanud ja kokkuleppe sõlmimine
vastab tema tõelisele tahtele. Kriminaalasja menetlemisel on järgitud kokkuleppemenetluse sätteid.

Kriminaalasjas kogutud tõendid annavad aluse mõista Aare Mirka süüdi KarS § 424 järgi ja mõista
talle karistuse vastavalt sõlmitud kokkuleppele. Samuti tuleb Aare Mirkalt välja mõista
menetluskulud vastavalt sõlmitud kokkuleppele.

Kohus selgitab, et lisakaristuse – mootorsõiduki juhtimisõiguse äravõtmine – kandmise aeg hakkab
kulgema alates kohtuotsuse jõustumisest. Liiklusseaduse (LS) § 127 kohaselt on isik, kelle suhtes
on jõustunud juhtimisõiguse äravõtmise otsus, kohustatud viie tööpäeva jooksul otsuse jõustumisest
arvates loovutama oma juhiloa Maanteeametile. LS § 129 lg 1 kohaselt kui isikult on mootorsõiduki
juhtimisõigus põhi- või lisakaristusena ära võetud vähemalt kuueks kuuks, kuid vähemaks kui 12
kuuks, saab mootorsõiduki juhtimisõiguse taastada juhul, kui isik sooritab edukalt
liiklusteooriaeksami. Liiklusteooriaeksami võib isik sooritada ka ajal, mil juhtimisõigus on
karistusena ära võetud, kuid juhtimisõigus taastub sellisel juhul pärast karistuse tähtaja möödumist.

Kohus selgitab, et vastavalt KarS § 78 p-le 1 hakkab katseaeg kulgema kohtuotsuse kuulutamisest,
välja arvatud KarS § 75 sätestatud käitumiskontrolli nõuete osas, mille kohaldamist alustatakse
pärast kohtulahendi jõustumist.

(allkirjastatud digitaalselt)

Kadi Aavik
Kohtunik




                                                3

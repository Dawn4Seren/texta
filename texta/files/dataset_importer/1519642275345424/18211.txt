                          KOHTUOTSUS
                              EESTI VABARIIGI NIMEL



Kohus                             Tallinna Ringkonnakohus
Otsuse tegemise aeg ja koht       15. aprill 2016
Kriminaalasja number              1-15-509
Kohtukoosseis                     Eesistuja Sten Lind, liikmed Meelika Aava ja Ivi Kesküla
Kohtuistungi sekretär             Kea Lemming; Elina Huobolainen
Kohtuistungi toimumise aeg        6. oktoober 2015; 30. märts 2016
                                  Mart Pirita süüdistuses KarS § 207 lg 1 järgi
Kriminaalasi
                                  üldmenetluses
Apelleeritud kohtuotsus           Harju Maakohtu 8. aprilli 2015 otsus
Apellant                          kaitsja
Prokurör                          Piret Paukštys
                                  Mart Pirita
                                  Isikukood: 36904030235, elukoht: XXX, XXX, XXX,
Süüdistatav                       emakeel eesti keel, töökoht XXX; kriminaalkorras karistamata
                                  Tõkendit ei ole kohaldatud
Kaitsja                           Raul Ainla

RESOLUTSIOON
1. Rahuldada Mart Pirita kaitsja apellatsioon.
Tühistada Harju Maakohtu 8. aprilli 2015 otsus täies ulatuses.
Mõista Mart Pirita KarS § 207 lg 1 järgi õigeks.
2. Hüvitada Mart Piritale riigieelarvest apellatsioonimenetluse kulud 2500 eurot ning
kohtueelses ja maakohtu menetluses kantud kulud 5000 eurot.
Infotehnoloogiaekspertiisi kulu 1608 eurot jätta riigi kanda.
3. Tagastada Politsei- ja Piirivalveameti teabehaldus- ja menetlusosakonna
keskkriminaalpolitsei organiseeritud kuritegude büroole kõvaketas Seagate S/N: Z2F0GE18.
Kõvakettal olev andmekoopia kõvakettast Hitachi s/n 84GEDGKE kustutada otsuse
jõustumisel.




                                                                                        1
ASJAOLUD JA MENETLUSE KÄIK
1.      Harju Maakohtu 8. aprilli 2015 otsusega mõisteti M. Pirita süüdi KarS § 207 lg 1 järgi
ja teda karistati 270 päevamäära (13 159,80 euro) suuruse rahalise karistusega.
M. Pirita mõisteti süüdi selles, et ta sisestas 17.08.2014 ajavahemikul 00:15 kuni 01:26 ilma
seadusliku aluse ja volituseta Siseministeeriumi haldusala töötajate kaugligipääsu portaalides
kasutajate TH, VR, MK, TB, MK, LO, RS, AH, IH, AS, MK, EV, TS ja HP kasutajatunnused
ning ebaõiged paroolid, mille tulemusel nende kasutajakontod blokeerusid. Sellega oli
Siseministeeriumi haldusala töötajate kaugligipääsu arvutisüsteemi toimimine häiritud.
Kohus luges tõendatuks, et 17.08.2014 ajavahemikul 00:15 kuni 01:26 sisestati kaugligipääsu
portaali Siseministeeriumi haldusala 14 töötaja valed paroolid. Selle tulemusel blokeerusid
nende isikute kasutajakontod, mistõttu oli neil sisenemine kaugligipääsu portaali võimatu.
Kohtuotsuse kohaselt nähtub kontode lukustumine Siseministeeriumi Infotehnoloogia ja
Arenduskeskuse (edaspidi SMIT) kuriteoavaldusest.
Kontode blokeerumist tõendasid kohtukotsuse kohaselt SMITile 17.12.2014.a. edastatud
arvutisüsteemi väljavõtte DC6 logi koos nende isikute isikukoodidega, kelle kontod lukustati,
ning asitõendi vaatlusprotokoll, millega seostati kasutajate isikukoodid konkreetsete isikutega.
Kontode blokeerumist kinnitasid ka kohtuistungil tunnistajatena ülekuulatud SMITi töötajad
TH, IM, MK ja AK kohtuistungil.
See, et Siseministeeriumi haldusala 14 töötajal ei olnud võimalik töö tegemiseks kasutada
kaugligipääsuportaali ega üldse Siseministeeriumi arvutisüsteemi, tähendas kohtu hinnangul,
et arvutisüsteemi toimimine häiritud.
Kohus luges tõendatuks, et kasutajatunnused ning valed paroolid sisestati Tor võrku kasutades.
Selle tuvastamisel tugines kohus SMITi logiväljavõttele, tunnistaja TH ütlustele ning kahele
vaatlusprotokollile.
SMITi logi väljavõttest nähtuvalt oli Siseministeeriumi töötajate kontodele üritatud
ajavahemikul 16.08.2014.a. kell 21:14 kuni 16.08.2014.a. kell 22:46 siseneda kolmelt erinevalt
IP- aadressilt:
XXX;
XXX ja
XXX.
TH sõnul selgus Google päringu tulemusel, et tegemist on Tor võrgu IP-aadressidega. Seda, et
nende kolme IP-aadressi näol oli tõepoolest tegemist Tor võrgu IP-aadressidega, kinnitab
vaatlusprotokoll, mille kohaselt vaadeldi SMITi esitatud logiväljavõtet ning Tor Project
organisatsiooni ametlikku kodulehte.
Seda, mis on Tor võrk, selgitab maakohtu otsuse kohaselt 08.12.2014 koostatud
vaatlusprotokoll, kus on vaadeldud Tori kodulehel asuvat info Tor võrgu
funktsioneerimispõhimõtte kohta. Kohus märgib: „Sellelt nähtub, et TOR võrku kasutades, ei
ole internetiühenduse logides näha mitte kasutaja enda IP-aadress, vaid hoopis TOR võrgu IP-
aadress ning selle tulemusena on reaalsel internetikasutajal võimalik jääda anonüümseks.

                                                                                              2
Tunnistaja TH on kohtus samuti kinnitanud, et TOR võrk on selline internetivõrk, mille abil on
võimalik oma tegevuse jälgi internetis peita, st tegemist on anonümeerijaga. Isik, kes töötab
TOR võrgus, pöördub TOR võrgus oleva masina poole, edasi toimub andmete liigutamine
mitmete masinate vahel ja päring tuleb välja ühest teisest masinast. TOR võrgus on näha ainult
viimase masina aadress. Isiku enda arvutisse jääb maha hulk arvuteid, mis on TOR võrku
logitud, kusjuures milline neist teeb päringu, ei ole kasutajal teada. Kasutaja IP-aadress liiklus
näitab üksnes seda, et kasutaja arvuti on pöördunud mõne arvuti poole, mis asub TOR võrgus
(kohtuistungi protokoll lk 6, 7).“
Kohus luges tõendatuks, et kaugligipääsuportaali kasutajakontode valede paroolide
sisestamiseks kasutati Mart Pirita elukohas ning tema kasutuses olnud arvutit. Ses osas tugines
kohus järgmistele tõenditele.
Tunnistaja TH ütluste kohaselt esitati Riigi Infosüsteemi Ameti infoturbeintsidentide
käsitlemise osakonda (CERT) päring, missuguselt konkreetselt IP-aadressilt oli ajavahemikul
15.08.2014.a. kuni 18.08.2014.a. alla laetud Tor võrgu kasutamiseks vajalikku tarkvara. CERT-
i vastusest ja TH kohtuistungil antud selgitustest ilmnes, et 17.08.2014.a. kell 00:57 oli laetud
Debian tarkvarapakett Tori kasutamiseks alla IP-aadressilt XXX. Ka Riigi Infosüsteemi Ameti
küberturvalisuse teenistuse 27.08.2014.a. vastusest on näha, et ajavahemikul 17.08.2014.a. kell
00:47 kuni 00:57 oli IP-aadress XXX alla laadinud Debiani paketid Tori kasutamiseks.
IP-aadressi XXX füüsilise asukoha välja selgitamiseks, esitati päring Elion Ettevõtted AS-le.
Viimase vastusest kohaselt oli 17.08.2014.a. kell 00:57 IP-aadressi XXX asukoht XXX ning
seda kasutav klient OÜ E. Samast vastusest ja selle lisast ning sideettevõtjalt saadud andmete
protokollist selgus, et seesama IP-aadress kasutas 17.08.2014.a. alates kella 00:14 kuni
17.08.2014.a. kella 01:27 aktiivselt TOR võrku.
Äriregistri andmetel asus aadressil XXX alates 01.11.2011.a. osaühing E ning selle ainuosanik
on alates samast ajast Mart Pirita. M. Pirita ise kinnitas kohtule, et XXX on tema elukoht.
28.08.2014 toimus nimetatud aadressil läbiotsimine. Läbiotsimisprotokolli kohaselt võeti muu
hulgas kaasa M. Piritale kuuluv arvuti Mac A1176. Nimetatud arvuti kõvakettast tehti
kriminalistikatehnika vahendeid kasutades identne koopia. Selle vaatluse protokollist selgus, et
seisuga 28.08.2014.a., s.o. 11 päeva pärast kuriteosündmust, leidis M. Pirita arvutis virtuaalne
operatsioonisüsteem Debian, millest omakorda leiti viiteid ka Tor tarkvarale. Lisaks leiti
arvutist TOR- kaustast fail „cached-microdesc-consensus“, millelt on näha viited IP-
aadressidele XXX, XXX ja XXX. Tegemist on samade Tor võrgu IP-aadressidega, mis esinesid
ka SMITi poolt edastatud logiväljavõttes, s.t millelt tehti süüdistuses näidatud ajal katseid
siseneda Siseministeeriumi töötajate kasutajakontodesse.
Osutatud tõendite alusel luges kohus tõendatuks, et just sel ajal, kui kaugligipääsuportaali
kontod lukustati, kasutati samasugust TOR võrgu tarkvara ja Debian paketti IP-aadressilt XXX.
See IP-aadress asus füüsiliselt süüdistatava Mart Pirita elukohas XXX. Nimetatud IP-aadress
kuulus viimase ettevõttele E. Logiväljavõttest nähtuvalt seesama IP-aadress kasutas
17.08.2014.a.ajavahemikul kell 00:14 kuni 01:27 TOR võrku.
Kohus leidis, et puuduvad igasugused alused arvata, et Mart Pirita arvutit võis kasutada keegi
teine. Seda ei nähtu süüdistatava enda kaitsepositsioonist ning ega kohtule esitatud tõenditest.


                                                                                                3
Kohus märkis, et M. Pirita ei soovinud anda ütlusi selle kohta, mis põhjusel ja mis eesmärgil ta
kasutas süüdistuses märgitud ajal anonüümseks jääda võimaldatavat Tor võrku. Kohus lisas:
„Pealegi saab järeldada eelpool refereeritud tõenditest, et asjaolu, et M. Pirita elukohta on
teenuselepingutega registreeritud IP-aadress XXX, mis kasutas 17.08.2014.a. kella 00:14 kuni
kella 01:27 TOR võrku ja Siseministeeriumi kasutajakontod blokeerusid samal päeval
ajavahemikul kella 00:14 kuni kell 01:26 TOR võrgust sisestatud valede paroolide tõttu ning
TOR võrgu IP-aadressidel, kust paroolid sisestati, on tuvastatud samal kuupäeval ja kellaajal
otsene seos M. Pirita elukohas samal ajal asunud arvuti IP-aadressiga, ei ole kohtu silmis
juhuslike asjaolude kokkusattumus, vaid ainuvõimalik viide taolisele käitumisele Mart Pirita
poolt. Ei ole vähetähtis ka see asjaolu, et tema elukohas leitud arvutist leiti 11 päeva hiljem
viited just nendele samadele TOR võrgu IP-aadressidele, milledelt toimusid sisenemiskatsed
Siseministeeriumi 14 töötaja kasutajakontodesse ja mille tulemusena kontod lukustusid.“
Järeldust, et ründe pani toime just M. Pirita, kinnitas kohtu hinnangul veel see, et Mart Pirita
töötas Siseministeeriumi Infotehnoloogia- ja Arenduskeskuses kuni 27.06.2014. Tunnistaja IM
sõnul tuli initsiatiiv Mart Pirita töölepingu lõpetamiseks tööandja poolt ning selle põhjuseks oli
usalduse kaotus. Enamik 14 töötajast, kelle kasutajakontod blokeerusid, olid endised M. Pirita
kolleegid, kelle kontakt temaga oli enne tema töölt lahkumist negatiivne või konfliktne. Nii IM
kui ka tunnistaja MK selgitasid, et M. Pirita, viidates arvutisüsteemi turvaakudele, on suuliselt
väljendanud, et maksab kätte ning tal on olemas palju viise, kuidas neile halba teha.
Tunnistaja TH selgitas kohtuistungil, et ründaja, kelle tegevuse tõttu olid kasutajakontod
lukustunud, pidi teadma, kustkohast täpselt kaugligipääsu portaali siseneda. Samuti teadis ta,
missuguse kontoga proovida sisselogimist, kas SMIT-i või Siseministeeriumi omaga.
Kohus leidis eelneva alusel, et süüdistuses kirjeldatud teo toimepanemisel oli M. Pirita eesmärk
ühelt poolt näidata SMITi juhtkonna suutmatust kõrvaldada arvutisüsteemi toimimise ebakohti,
mida omal ajal korduvalt turvanõukogus tõstatati, turvaintsidendid aga jätkuvalt esinesid ning
teiselt poolt anda mõista, kui tähtis asjatundja võiks ta endisele tööandjale olla juhul, kui temaga
ei oleks lõpetatud töösuhteid.
Maakohus asus seisukohale, et M. Piritat tuleb karistada rahalise karistusega, mis jääb
sanktsiooni keskmise määra piiridesse. Mõistetud karistust põhjendades märkis kohus, et
toimepandud kuritegu kuulub teise astme kuritegude hulka ning sellega ei ole ta tekitanud
kannatanule varalist kahju. Samas ei ole tuvastatud karistust kergendavaid ega raskendavaid
asjaolusid. Tegemist on varem kriminaalkorras karistamata isikuga, kellel on olemas kindel
sissetulek. Seetõttu leidis kohus, et vabadust piirav karistus ei ole M. Pirita puhul otstarbekas
ning teda on võimalik karistada rahalise karistusega. M. Pirita ei ole pärast arutatavat tegu uusi
süütegusid toime pannud ning tema suhtes pole vajalikuks osutunud ka tõkendi kohaldamine.
Seetõttu leidis kohus, et nii üld- kui eripreventiivses mõttes on oht, et süüdistatav võib hakata
uusi kuritegusid toime panema, minimaalne.


2.     Maakohtu otsuse peale esitas kaitsja apellatsiooni, milles taotleb maakohtu otsuse
tühistamist ja M. Pirita õigeksmõistmist.
2.1    Apellant leidis, et KarS § 207 teokirjeldus on ebaselge ja eksitav. Seetõttu on selle
kohaldamine põhiseaduse vastane ning maakohus oleks pidanud süüdistatava õigeks mõistma.

                                                                                                  4
Ebaselgeks jääb see, mida mõeldakse arvutisüsteemi ebaseadusliku häirimise all, sest on
arusaamatu, milline saab olla seaduslik ning milline ebaseaduslik häirimine. Küsimus on selles,
et iga pöördumine (päring) koormab, (häirib) arvutisüsteemi.
Samuti peaks olema selgelt välja toodud ka see, mida peetakse silmas arvutisüsteemi toimimise
all, sest asjaolu, et keegi ei saa arvutisüsteemi kasutada ei tähenda veel iseenesest seda, et
arvutisüsteem kui selline ise ei toimi või on häiritud.
2.2     Kaitsja leidis, et süüdistatav tuleb õigeks mõista ka süüdistusaktis leiduvate oluliste
puuduste tõttu. Süüdistuses esitatud teokirjeldus ei ole selge ja konkreetne. Välja ei ole toodud,
milles seisnes andmete sisestamise ebaseaduslikkus. Märgitud ei ole ka seda, milles seisnes
arvutisüsteemi töö oluline häirimine. Kaitsja hinnangul jäi süüdistusaktis põhjal arusaamatuks
seegi, kas tegemist oli arvutisüsteemi töö häirimise või takistamisega. Süüdistusaktis kohaselt
oli õigustatud isikute juurdepääs oma meilikontodele oli takistatud, mitte häiritud. Selline
terminoloogiline segadus teokirjelduses muudab süüdistusakti arusaamatuks, sest pole võimalik
aru saada, kummaga KarS § 207 lg 1 toodud etteheidest tegemist on.
Kaitsja on seisukohal, et KarS § 207 teokoosseisu ei täida väikese hulga isikute juurdepääsu
ajutine takistamine nende meilikontodele. Siinkohal tuleb märkida, et Siseministeeriumi
haldusalas töötab ca 10 000,00 inimest, kellel on kõigil meilikontod. Seega ei saanud oma
meilikontosid ajutiselt kasutada protsentuaalselt üliväike grupp isikuid – vaid 0,14 %
Siseministeeriumi töötajaskonnast.
2.3      Apellatsiooni kohaselt väljus maakohus KrMS § 268 lõikeid 1 ja 5 rikkudes süüdistuse
piirest. Kuigi küberrünnaku olulisust ei ole süüdistusaktis kajastatud, asus kohus seisukohale,
et arvutisüsteemi toimimist häiriti tõsiselt. Seda põhjendas kohus sellega, et sest 14 töötajal, sh
asutuse tippjuhtidel puudus üle ühe ööpäeva ligipääs mitte üksnes kaugligipääsuportaali, vaid
terve Siseministeeriumi arvutisüsteemi. Lisaks märkis kohus ilma ühelegi tõendile tuginamata
paljasõnaliselt, et arvestama peab ka asjaolu, et vaadeldaval ajavahemikul toimusid
ööpäevaringsed intensiivsed ettevalmistused USA presidendi Barack Obama visiidiks Eesti
Vabariiki. Lisaks pole süüdistusaktis kajastatud kuriteo toimepanemise motiivi, mille
maakohus on tuvastanud.
2.4     Selleks, et välja selgitada seadusandja tahet KarS § 207 kohaldamise kohta, tuleb lugeda
ka KarS-i muutmise seaduse eelnõu seletuskirja. 24.03.2008.a hakkas kehtima KarS § 207 uus
redaktsioon. Eelnõu seletuskirja kohaselt oli eesmärgiks on muuta KarS-i selliselt, et see oleks
kooskõlas Euroopa Nõukogu arvutikuritegevusevastases konventsioonis (Convention on
Cybercrime) ja EL nõukogu raamotsuses 2005/222/JSK toodud nõuetega. EL direktiivi
(32013L0040 / Euroopa Parlamendi ja nõukogu direktiiv 2013/40/EL, 12. august 2013, milles
käsitletakse infosüsteemide vastu suunatud ründeid ja millega asendatakse nõukogu raamotsus
2005/222/JSK) artiklis 4 on toodud liimesriikidele kohustus süsteemi arvutisüsteemi
ebaseadusliku häirimisega seoses: Liikmesriik võtab vajalikud meetmed tagamaks, et tahtlikult
ja õigusliku aluseta infosüsteemi töö tõsine takistamine või katkestamine arvutiandmete
sisestamise, edastamise, kahjustamise, kustutamise, rikkumise, muutmise või sulustamise või
ligipääsmatuks muutmise teel on vähemalt raskemate juhtumite puhul kriminaalkorras
karistatav.


                                                                                                 5
Ka Karistusseadustiku kommenteeritud väljaandest ja Riigikohtu praktikast tulenev, et
KarS § 207 teokoosseisu saab täita vaid massiivne ja ulatuslik, st oluline küberünne.
Kriminaalasja materjalidest ei nähtu aga, et süsteemi töö oleks olnud väidetava rünnaku tõttu
nii ülekoormatud, et see oleks saanud halvendada arvutisüsteemi tööd.
2.5     Kohus on jätnud KrMS § 3051 lg 1 ja 2 rikkudes jätnud istungil uurimata asja
lahendamise seisukohast kesksed dokumentaalsed tõendid: kõik süüdistaja ja kaitsja esitatud
logid. Samuti on kohus on jätnud analüüsimata valdava osa kaitsja väidetest ja kaitsja esitatud
tõenditest.
Kohus jättis rahuldamata kaitsja taotluse IT ekspertiisi määramiseks, kuigi IT-alaste süütegude
lahendamine ja tõendite hindamine nendes asjades eeldab sellealaseid eriteadmisi. Kohus on
jätnud kõik süüstavad kui ka kõik õigustavad tõendid sisuliselt ja arusaadavalt argumenteerides
analüüsimata, sest infotehnoloogiliste järelduste tegemine ei saanudki talle jõukohane olla. See
on viinud selleni, et ka nende tõendite osas, mida kohus on püüdnud analüüsida, pole võimalik
aru saada, kuidas kohus järeldusteni jõudis.
2.6    Isegi kui asuda seisukohale, et süüdistuses toodud M. Piritale etteheidetav tegevus
vastab KarS § 207 teokoosseisule, ei ole tõendamist leidnud, et see tegu on toime pandud, veelgi
vähem on tõendatud, et teo pani toime M. Pirita. Apellatsioonis on seatud kahtluse alla
maakohtus esitatud süüstavate tõendite usaldusväärsus või lubatavus ning leitakse, et neist ei
ole võimalik teha järeldust, et M. Pirita on pannud toime süüdistuses kirjeldatud teo.
Seoses kaitsja maakohtule esitatud tõenditega märgitakse apellatsioonis järgnevat:
M. Pirita tööalane kirjavahetus näitab, et tööandja soovis vabaneda temast kui liigpädevast ja
seetõttu ebamugavast töötajast. Sellest tuleneb ka tööandja esindaja motiiv alusetu
kriminaalmenetluse alustamise avalduse esitamiseks.
Mart Pirita arvutist leitud operatsioonisüsteemi Debian programmi ja virtuaalse Debian
programmi logidega on tõendatud, et Mart Pirita ei saanud talle inkrimineeritud tegu toime
panna.
2.7    Apellatsioonis on leitud, et maakohus on rikkunud süütuse presumptsiooni. See seisneb
maakohtu otsuse lk-l 12 väljendatud seisukohas: „M. Pirita ei ole ennast süüdi tunnistanud ega
soovinud selgitusi anda ei kohtueelses menetluses ega kohtuliku uurimise käigus. Kuigi
süüdistatava poolt oma süü ülestunnistamine ei ole mitte mingil määral tema kohustus, kuid
ometi näitab isik seeläbi oma suhtumist kohustusse olla seaduskuulekas ühiskonna liige.
Seetõttu leiab kohus, et M. Pirita süü toimepandud teos ei ole väike, vaid keskmine.“
2.8     Maakohus on teinud tõenditest ebaõigeid järeldusi. M. Pirita süüd tõendavana on
maakohus märkinud: „Sellist asjaolu kinnitab ka Riigi Infosüsteemi Ameti küberturvalisuse
teenistuse 27.08.2014.a. vastus , millest on näha, et IP-aadress XXX ajavahemikul
17.08.2014.a. kell 00:47 kuni 00:57 oli alla laadinud Debiani paketid, mida kasutatakse TOR
juures- TORsocks ning Proxychains (tlk 18).“ Kaitsja juhib tähelepanu, et 17.08.2014.a. kell
00:47 kuni 00:57 ei ole Mart Pirita kasutuses olnud arvutivõrgu IP-aadress RIA logide alusel
laadinud alla Debiani programmi pakette, mida kasutatakse TOR programmi juures.



                                                                                              6
Märkides seda, et Elioni logi alusel kasutas M. Pirita ettevõttele kuuluv IP-aadress „aktiivselt“
Tor võrku, ei ole kohus selgitanud, mida tähendav Tor võrgu aktiivne kasutamine ning kuidas
kohus selle tuvastas. Võrgulogid näitavad vaid võimaliku Tor võrgus oleva IP-aadressi poole
pöördumist, mitte TOR võrgu kasutamist.
Kohus on mõistnud valesti tõika, et M. pirita arvutist arvutist leiti fail „cached-microdesc-
consensus“, millelt on näha viited IP-aadressidele XXX, XXX ja XXX. Kaitsja märgib, et ta
selgitas ka kaitsekõnes kohtule faili „cached-microdesc-consensus“ olemust. Samuti tegid seda
nii süüdistaja kui ka kaitsja tunnistajad/asjatundjad. Ka prokuröri poolt esitatud Tori
funktsioneerimispõhimõtet illustreerival leheküljel eeltoodut selgitav pilt, mille tõlge on
vaatlusprotokolli lisas: "Tor-i klient hangib kataloogiserverist avaliku interneti
väljapääsupunktide nimekirja." See fail kannab arvutis nime „cached-microdesc-consensus“.
See fail on sama sisuga iga TOR kasutaja arvutis ja selles olevad IP-aadressid on kõigis samal
hetkel TOR kasutajate arvutites. Kasutaja ei tea, millise IP aadressiga ta Tor võrguga ühendust
võtab, ega millise IP-aadressi kaudu ta väljub Tor võrgust, st kasutajat ja Tor võrgust väljuvat
IP-aadressi ei saa ega ole võimalik omavahel seostada.
Kaitsja märgib, et tema esitatud tõenditest nähtuvalt ajavahemikul 00:14 – 00:57 ei töötanud
M. Pirita arvutis Debian ega selles polnud ka Tor klienti. Ka ajavahemikul 00:57-01:26 ei olnud
Debian -i TOR klient TOR võrguga ühenduses.
Apellant väljendas ka seisukohta, et kriminaalasja ei ole võimalik lahendada eriteadmistele
tuginemata ning seetõttu tuleb määrata infotehnoloogiaekspertiis.


3.     Kuna kaitsja ei taotlenud suulist menetlust, määras ringkonnakohus, et arutab
kriminaalasja kirjalikus menetluses, ning andis kohtumenetluse pooltele tähtaja seisukohtade
esitamiseks. Ringkonnakohus jättis rahuldamata kaitsja taotluse määrata infotehnoloogia
ekspertiis, leides, et kaitsja ei ole piisavalt määratlenud, millise asjaolu väljaselgitamiseks ta
ekspertiisi määramist soovib.


3.1    Apellatsioonile esitas kirjaliku vastuse prokurör, kes leidis, et apellatsioon tuleks jätta
rahuldamata ja maakohtu otsus muutmata.
Prokurör leidis, et KarS § 207 teokirjeldus on piisavalt selge ja sellest on võimalik aru saada,
milline arvutisüsteemi häirimine või takistamine on ebaseaduslik.
Prokurör vaidles vastu väitele, et esitatud süüdistus on puudulik. KarS § 207 koosseis ei eelda
andmete sisestamise ebaseaduslikkust. Süüteo objektiivne koosseis on täidetud ka seadusliku
andmete sisestamise korral, kui sellega on takistatud või häiritud arvutisüsteemi tööd. Tegemist
ei ole blanketse normiga, kus ebaseaduslikkust tuleb sisustada viitega õigusnormile. Vastus,
mida käsitleda seadusliku või ebaseadusliku andmete sisestamisena arvutisüsteemi, tuleneb
Euroopa Liidu 24. veebruari 2005 raamotsusest nr 2005/222/JSK infosüsteemide vastu
suunatud rünnete kohta, mille artikkel 1 kohaselt tähendab arvutisüsteemi ilma õigusliku
aluseta sisenemine või sekkumine süsteemi või selle osa omaniku või selle suhtes muu õiguse
omaja loata või siseriikliku õiguse kohaselt mitte lubatud sisenemist või sekkumist. Seega

                                                                                                7
õiguslik alus arvutisüsteemi andmete sisestamiseks saab tulla selle arvutisüsteemi omanikult
või valdajalt ning selle puudumisel on viidatud raamotsuse kohaselt tegemist õigusliku aluseta
andmete sisestamisega.
Mart Pirital puudus luba ja volitus Siseministeeriumi arvutisüsteemi andmete sisestamiseks.
Seega sisestas ta andmed ebaseaduslikult.
Süüdistusest tuleneb sõnaselgelt, et M. Pirita tegevuse tulemusena oli arvutisüsteemi töö
häiritud.
KarS § 207 lg 1 süüteokoosseis ei näe ette arvutisüsteemi „olulist“ häirimist või takistamist,
mistõttu ei pidanud ka süüdistuses seda asjaolu eraldi välja tooma ja sisustama. Süüdistuses on
kirjas, milles seisnes arvutisüsteemi töö häirimine. Kaitsja väide selles, et seadusandja tahe oli
kriminaliseerida vaid olulised arvutisüsteemi häirimised ja takistamised, on paljasõnaline.
Viited Euroopa Nõukogu arvutikuritegevusevastases konventsioonile ja EL nõukogu
raamotsusele ei saa olla aluseks KarS § 207 lg 1 koosseisu sisustamisel. Raamotsuse artikkel
4 sätestab liikmesriikidele miinimumkohustused arvutikuritegude kriminaliseerimisel, kuid ei
keela liikmesriike kriminaliseerida ka vähem olulisi arvutiandmete vastu suunatud tegusid.
Kaitsja väide, mille kohaselt käesoleval juhul Siseministeeriumi kaugligipääsu arvutisüsteem
toimus häireteta, kuivõrd arvutisüsteemi ülesanne oligi lukustada peale viit ebaõige parooli
sisestamist kasutajakonto, ei ole õige. Harju Maakohus on tulnud õigele järeldusele, mille
kohaselt arvutisüsteemi tööd tuleb hinnata selle järgi, milline funktsioon süsteemil oli ja kas
süsteem suutis oma funktsiooni täita või mitte. Juhul, kui süsteem oma funktsioone ei suuda
täita või täidab neid osaliselt, saab rääkida häiretest süsteemi töös. Siseministeeriumi
kaugligipääsu arvutisüsteemi funktsiooniks oli võimaldada Siseministeeriumi ja selle haldusala
töötajatele kaugligipääs Siseministeeriumi ja selle haldusala arvutisüsteemi ning võimaldada
kasutajatel kasutada töökoha e-postkasti.
Kõiki prokuröri ja kaitsja poolt esitatud tõendeid, mis kohus vastu võttis, kohtus ka uuriti
menetlusosaliste kokkulepitud ulatuses. Apellatsioonis ei ole märgitud, millist konkreetset
tõendit, millele kohus otsuse tegemisel tugines, kohtus ei uuritud. Kohus asus põhjendatult
seisukohale, et kaitsja esitatud logid ei ole usaldusväärsed.
Vastuseks apellatsiooni väitele, et M. Pirita süü ei ole tõendamist leidnud ning kohus on
rikkunud põhistamiskohustust, leidis prokurör, et Harju Maakohtu otsuses on põhjalikult
käsitletud ja analüüsitud tõendeid, millele tuginedes on kohus teinud süüdimõistva kohtuotsuse
ning seega ei ole põhistamiskohustust rikutud. Asjaolu, et kaitsja poolt edastatud logide alusel
ei olnud võimalik teha järeldust, mille kohaselt M. Pirita ei saanud talle süüks arvatavat tegu
toime panna, ei tähenda seda, et kaitsja poolt edastatud logid oleksid jäänud uurimata ja
analüüsimata.
Seoses IT-ekspertiisi määramata jätmisega märkis prokurör, et eelistungil jäeti ekspertiis
määramata eelkõige põhjusel, et kaitsja ei täpsustanud, mille suhtes konkreetselt ekspertiis
tuleks läbi viia ning mis küsimustele ekspert peaks vastused andma. Kohtuistungil kaitsja
taotlust ekspertiisi määramiseks ei korranud ja oli nõus kohtuliku uurimise lõpetamisega ilma
ekspertiisi läbi viimata. Prokurör leidis, et seetõttu on alusetu heita apellatsioonis Harju
Maakohtule ette ekspertiisi määramata jätmist. Arvutialaste süütegude puhul ei ole IT-

                                                                                                8
ekspertiisi tegemine kohustuslik, vaid selle määramine sõltub vastavate erialaste teadmiste
vajadusest konkreetses kriminaalasjas.
Prokurör ei nõustunud apellatsioonis esitatud M. Piritat süüstavate tõendite kriitikaga ning
leidis, et apellatsiooni argumendid ei anna alust maakohtu otsuse tühistamiseks.


3.2    Kaitsja esitas omakorda uue taotluse infotehnoloogia ekspertiisi määramiseks, milles
märkis ära küsimused, mille esitamist eksperdile ta soovis.


4.     Ringkonnakohus uuendas 14.09.2015 määrusega kohtuliku uurimise ja määras
kohtuistungi.
Ringkonnakohus leidis pärast taotluse kui kriminaalasja materjalidega tutvumist, et
kriminaalasja objektiivse lahendamise seisukohalt on vajalik infotehnoloogiaekspertiisi
määramine. Kohtukolleegium leidis, et ekspertiisi määramiseks on vajalik kohtumenetluse
poolte seisukohtade ärakuulamine eksperdile esitatavate küsimuste osas, mistõttu tuleb
korraldada kohtuistung.


5.     Ringkonnakohus kuulas 06.10.2015 kohtuistungil ära poolte seisukohad ekspertiisi
määramise ja võimalike eksperdile esitatavate küsimuste osas. 08.10.2015 määrusega määras
ringkonnakohus infotehnoloogiaekspertiisi. Ekspertiisi läbiviimise tegi kohtukolleegium
ülesandeks Eesti Kohtuekspertiisi Instituudi poolt määratavale kohtueksperdile.
Eksperdile esitati järgmised küsimused:
a) Kas 17.08.2014 kella 00.15 seisuga oli arvutis MAC A1176 s/n G88483 ZVYL2 TOR võrgu
kasutamiseks vajalik tarkvara?
b) Kas arvutiga MAC A1176 s/n G88483 ZVYL2 on 17.08.2014 ajavahemikul 00:15 kuni
01:26 edukalt loodud ühendus TOR võrguga ja kasutatud TOR võrku?
c) Kas IP aadressilt XXX on 17.08.2014 ajavahemikul 00:15 kuni 01:26 kasutatud TOR võrku?
d) Kas 17.08.2014 ajavahemikul 00:15 kuni 01:26 IP aadressilt XXX toimunud internetiliikluse
parameetrid on mahu ja iseloomu poolest sellised, et on olnud võimalik teha päringuid
kuriteoteate lisas I kirjeldatud aegadel ja mahus?


6.      Ringkonnakohus jätkas kohtuliku arutamisega 30.03.2016 istungil. Kaitsja jäi esitatud
apellatsiooni juurde ning M. Pirita toetas kaitsja esitatud apellatsiooni. Prokurör vaidles
apellatsioonile vastu ja jäi esitatud kirjalike seisukohtade juurde. Istungil avaldati ekspertiisiakt
ning kuulati üle ekspert OO.




RINGKONNAKOHTU SEISUKOHT

                                                                                                   9
7.     Kohtukolleegium ei nõustu apellandi väidetega, et KarS § 207 on põhiseadusega
vastuolus ning esitatud süüdistus on nõuetekohaselt konkretiseerimata. Küll leiab
ringkonnakohus, et maakohus on teinud vigu tõendite hindamisel. Seetõttu on maakohus
ekslikult lugenud tõendatuks, et süüdistuses kirjeldatud teo pani toime M. Pirita.


8.     Kohtukolleegium ei nõustu seisukohaga, et KarS § 207 ei vasta määratletusnõudele ja
on seetõttu vastuolus põhiseadusega.
Kaitsja hinnangul on ebaselge, mida mõeldakse arvutisüsteemi ebaseadusliku häirimise all,
sest on arusaamatu, milline saab olla seaduslik ning milline ebaseaduslik häirimine. Kaitsja
märkis, et iga pöördumine koormab ja seega häirib arvutisüsteemi. Kohtukolleegium leiab, et
igasuguse koormamise samastamine häirimisega on demagoogiline. Sõna „häirimine“ kannab
endas üldkeeleliselt negatiivset hinnangut mingile tegevusele. Seega ei tähista see pöördumisi,
mida arvutisüsteem ongi mõeldud teenindama, vaid ainult arvutisüsteemi korrapärase
toimimise negatiivset mõjutamist.
Häirimise ebaseaduslikkusest räägib KarS § 207 põhjusel, et arvutisüsteemi korrapärase
toimimise negatiivseks mõjutamiseks võib olla õiguslik alus. KarS § 207 koosseisutunnusena
ei tähenda seda, et tegemist oleks blanketse normiga, mis nõuaks eraldi selle väljaspool
karistusseadust oleva normi ära näitamist, mida arvutisüsteemi häirimisega rikuti. Teisisõnu ei
eelda KarS § 207 mõne muu normi olemasolu, mis konkreetsel juhul arvutisüsteemi häirimise
keelab, vaid tuvastada tuleb, et ei leidunud mõnda õiguslikku alust, mille tõttu see oli lubatav
(sarnases tähenduses kasutab tunnust „ebaseaduslik“ nt KarS § 199 lg-s 1 toodud varguse
koosseis).
Esitatud süüdistuse kontekstis ei oleks alust rääkida ebaseaduslikust häirimisest juhul, kui
kaugligipääsuportaali kaudu sisse logimine oleks olnud ajutiselt takistatud nt hooldustööde
tõttu, s.t süsteemi korrapärast toimimist oleks häirinud selleks õigustatud isik ise. Teisisõnu
tähendabki küsimus arvutisüsteemi toimimisse sekkumise ebaseaduslikkusest seda, kas
sekkujal oli selleks mingisugune õiguslik alus.
Kaitsja hinnangul ei ole KarS § 207 koosseis piisavalt selge ka põhjusel, et selles ei ole välja
toodud, mida peetakse silmas arvutisüsteemi toimimise all. Kohtukolleegium ei nõustu ka selle
seisukohaga. Hinnang sellele, kas arvutisüsteem toimib korrapäraselt, sõltub arvutisüsteemi
funktsioonist. Arvutisüsteemi toimimine on häiritud, kui ta ei suuda oma funktsiooni
nõuetekohaselt täita. Kaugligipääsuportaali eesmärgiks on lasta siseneda selleks õigustatud
isikutel ja takistada sisenemist isikutel, kellel selleks õigust ei ole. Kui siseneda ei ole võimalik
ka õigustatud isikul, tähendab see, et süsteem ei täida ses osas oma funktsiooni, s.t
arvutisüsteemi toimimine on häiritud.


9.     Ringkonnakohus ei nõustu kaitsja etteheidetega süüdistusele. Kuna KarS § 207 ei ole
blanketne norm, ei pea paika kaitsja väide, et süüdistuses ei ole välja toodud, milles seisnes
andmete sisestamise ebaseaduslikkus. Süüdistuses on märgitud: „Mart Pirita sisestas ilma
seadusliku aluse ja volituseta…kasutajatunnused ja paroolid…“. Seega on süüdistuse väide see,


                                                                                                  10
et M. Pirital ei olnud nende kasutajatunnuste ja paroolide sisestamiseks mõnest õigusaktist
tulenevat õigust ega õigustatud isiku volitust.
Ka on süüdistuses selgelt öeldud, et M. Pirita teo puhul oli tegemist arvutisüsteemi toimimise
häirimisega. Kuna KarS § 207 ei sisalda koosseisutunnusena häirimise olulisust, siis on
põhjendamatu kaitsja etteheide, et süüdistuses ei ole märgitud, milles seisnes arvutisüsteemi
töö oluline häirimine.


10.     Kaitsja väitis apellatsioonis, et tõendeid, millele maakohus otsuse tegemisel tugines,
kohtuistungil nõuetekohaselt ei uuritud. Kaitsja ei ole apellatsioonis täpsustanud, millised
tõendid kohus uurimata jättis või kuidas kohus tõendite uurimise kohustust rikkus. Maakohtu
istungi protokolli (kd I; toim.l. 63 pöördel – 64 pöördel) kohaselt on maakohus talle esitatud
tõendeid uurinud. Protokollist ei nähtu, et kohtumenetluse pooltel oleks olnud mingeid
ettepanekuid või etteheiteid seoses tõendite uurimise korraga. Protokollis paranduste tegemist
taotletud ei ole. Seega tuleb lähtuda sellest, et maakohtule esitatud tõendeid on maakohtu
istungil vahetult uuritud.


11.    Ringkonnakohus leiab, et maakohus on selle tuvastamisel, et kaugligipääsuportaali
kasutajakontode lukustamiseks sisestas ebaõiged paroolid just M. Pirita, teinud tõendite
hindamisel olulisi vigu.
Maakohus asus seisukohale, et süüdistuses kirjeldatud teo pani toime just M. Pirita, tuginedes
järgmistele tuvastatud asjaoludele:
Siseministeeriumi haldusala 14 töötaja kaugligipääsuportaali kasutajakontode lukustumine
toimus 17.08.2014 ajavahemikul 00:14 kuni 01:26 selliselt, et Tor anonümeerimisvõrku ja
Debian operatsioonisüsteemi kasutades sisestati ebaõiged paroolid, mille tõttu kontod
blokeerusid. Samal ajal, kui Siseministeeriumi ja SMIT-i töötajate kontod blokeerusid, kasutati
samasugust Tor võrgu tarkvara ja Debian paketti IP-aadressilt XXX. See IP-aadress kuulus M.
Pirita ettevõttele E ja selle asukoht oli M. Pirita elukoht. M. Pirita elukoha läbiotsimisel ära
võetud arvutist       leiti viited täpselt nendele IP-aadressidele, millelt olid sisestatud
kasutajakontodele valed paroolid. Sellest järeldas kohus, et kaugligipääsuportaali
kasutajakontodesse valede paroolide sisestamiseks kasutati M. Pirita elukohas ning tema
kasutuses olnud arvutit. Maakohus leidis, et alust ei ole arvata, et M. Pirita arvutit võis kasutada
keegi teine.
Kohus pidas oluliseks sedagi, et M. Pirita töötas kuni 27.06.2014.a Siseministeeriumi
Infotehnoloogia- ja Arenduskeskuses. Tunnistaja TH ütluste kohaselt näitasid logid, et ründaja
teadis, kust kaugligipääsu portaali siseneda ja milliseid kasutajatunnuseid sisestada. Paar
nädalat varem oli Mart Pirita üritanud oma vana kasutajatunnusega kaugligipääsu portaali sisse
logida.
Tunnistaja IM sõnul tuli initsiatiiv M. Pirita töölepingu lõpetamiseks tööandja poolt ning selle
põhjuseks oli usalduse kaotus. Enamik 14 töötajast, kelle kasutajakontod blokeerusid, olid
endised M. Pirita kolleegid, kelle kontakt temaga oli enne tema töölt lahkumist negatiivne või

                                                                                                 11
konfliktne. Nii IM kui ka MK väitsid, et M. Pirita oli lubanud kätte maksta, viidates
arvutisüsteemi turvaakudele.


11.1 Maakohus on lugenud tõendatuks, et kaugligipääsuportaali poole pöördunud IP-
aadressid olid 16.08.2014 Tor võrgu väljapääsu aadressid (ExitNodes) ehk aadressid, mille
kaudu toimus andmeside Tor võrgust avalikku internetti. Selle üle vaidlust ei ole. Seega pandi
rünne toime Tor võrgu vahendusel.
Selle hindamisel, kas süüdistuses kirjeldatud teo pani toime just M. Pirita, tuleb pidada silmas
Tor võrgu toimimise põhimõtteid, mida on maakohus kirjeldanud nii asjatundjad/tunnistajad
ning mille selgitamiseks on koostatud vaatlusprotokoll (kd II; toim.l. 14-16). Samas on Tor
võrgu tööpõhimõtte kirjelduse puhul tegemist andmetega, mis on avalikult kättesaadavad
torproject.org kodulehel.
Tor on netikasutuse jälgede peitmise võrk, kus Tori kliendi andmeside toimub läbi projektiga
ühinenute poolt selleks üles seatud serverite. Tori kliendi saadetud andmepakett liigub mööda
suvaliselt valitud Tori võrgu serverite ahelat, millest viimane (ExitNode) teeb pöördumise
lõplikku sihtkohta. Andmeside Tor võrgus on krüpteeritud ning selle ahela lülid, mida päring
läbib, ei „näe“ tervet ahelat. Seetõttu ei ole Tor võrgu kaudu tehtud päringu puhul võimalik
tuvastada päringu teekonda ja selle päringu teinud Tori kasutaja IP-aadressi.
Eelnev ei tähenda, et kindlaks ei ole võimalik teha seda, et mingilt IP-aadressilt on kasutatud
Tor võrku. Konkreetse IP-aadressi võrguliiklust jälgides on võimalik näha, et see suhtleb mõne
Tor võrku kuuluva IP-aadressiga. Võimalik ei ole jälgida seda, kuhu päring Tor võrgus edasi
liigub.


11.2 Maakohus on lugenud tõendatuks selle, et M. Pirita kasutas süüdistuses nimetatud
ajavahemikul Tor võrku. Nimelt nähtub Elioni logist, et M. Piritaga seotud IP-aadressilt on
toimunud andmeside Tor võrku kuuluvate IP-aadressidega. Seda näitavad Elioni vastus
päringule ja sideettevõtjalt saadud andmete protokoll (kd II; toim.l. 33-38).
Ringkonnakohus nõustub maakohtu hinnanguga nendele tõenditele ja leiab, et maakohus on
lugenud need põhjendatult usaldusväärseks.
Apellatsioonis on kaitsja asunud seisukohale, et AS Elion Ettevõtted ei oleks tohtinud üldse
vastuseks politsei päringule infot Tor võrgu kasutamise kohta edastada. Ringkonnakohus
sellega ei nõustu. Vastavalt ESS § 1111 lg 3 p-le 6 võis ja AS Elion Ettevõtted esitama vastuseks
sellekohasele päringule interneti-seansi andmed.
Ainult see, et M. Pirita kasutas Tor võrku, ei ole aga piisav väitmaks, et just tema pani toime
süüdistuses kirjeldatud teo. Teada ei ole see, mis oli Elioni logis kajastatud andmeside sisu ega
see, kuhu M. Piritaga seotud IP-aadressilt tehtud päringud Tor võrgu kaudu liikusid. Seega võis
teo panna toime ükskõik milline teine samal ajal Tori kasutanud isik.




                                                                                              12
11.3 Asjaoluna, mis näitab, et kasutajakontod lukustas just M. Pirita, viitab maakohus sellele,
et M. Pirita arvutist leiti „viiteid täpselt nendele IP-aadressidele, milledelt oli Siseministeeriumi
töötajate kasutajakontodele sisestatud valed paroolid“. Seega on maakohus teinud järelduse, et
M. Pirita kasutas küll Tor võrku, kuid teda võimaldavad siiski selle ründega seostada tema
arvutis (täpsemalt failis cached-microdesc-consensus) leiduvad viited IP-aadressidele, millelt
pandi toime rünne kaugligipääsuportaali vastu. Selline järeldus on ekslik.
Õige ei ole väita, nagu oleks leidunud M. Pirita arvutis olnud failist cached-microdesc-
consensus viited just ja ainult nendele kolmele IP-aadressile, millelt toimus rünne
kaugligipääsuportaalile. Tõsi küll, esmapilgul võib kohtule esitatud tõenditest selline mulje
jääda. Asitõendite vaatlusprotokollis (kd II; toim.l. 46-49) on nimelt märgitud: „Failist nimega
cached-microdesc-consensus leiti viiteid kriminaalmenetluse nr 14221000111 aluseks olevas
avalduses esitatud IP aadressidele:… [järgnevad kolme IP-aadressiga seotud andmed, lisaks IP-
aadressile nt serveri nimi, Tori tarkvara versiooni number, ribalaius – ringkonnakohtu märkus]“
(kd II; toim.l. 48). Et need kolm IP-aadressi ei olnud ainsad, mida fail sisaldas, selgub aga
protokolli lisamaterjalidest.
Vaatlusprotokollis on märgitud, et fail cached-microdesc-consensus salvestati CD-le, mis on
vaatlusprotokollile lisatud (lisa 6). See CD esitati kohtulikul uurimisel koos vaatlusprotokolliga
maakohtule (istungiprotokoll: kd I; toim.l. 64; CD asub kd II; toim.l. 63). Põhiosa sellest CD-l
olevast failist moodustabki IP-aadresside loetelu, kus IP-aadresside juures on andmed esitatud
samal moel nagu vaatlusprotokollis välja toodud kolme IP-aadressi puhul. Mainitud loetelu on
mahukas, sisaldades viiteid enam kui 5000 IP-aadressile. Seega on juba sel põhjusel
põhjendamatu selle esiletõstmine, nagu oleks M. Pirita arvutis olnud fail viidetega just neile IP-
aadressidele, millelt pandi toime süüdistuses kirjeldatud rünne.
Teiseks on maakohus jätnud tähelepanuta selle, mis failiga tegemist on ja mis tähendust selles
sisalduv IP-aadresside loetelu omab. Maakohtule esitatud tõendite ja torproject.org kodulehel
olevate avalike materjalide kohaselt ei tähenda IP-aadressi sisaldumine selles loetelus
tingimata seda, et Tori kasutava kliendi andmeside ka konkreetset IP-aadressi läbis. Seega see,
et M. Pirita arvutist leitud fail cached-microdesc-consensus sisaldas muuhulgas viiteid IP-
aadressidele, mille kaudu toimus süüdistuses kirjeldatud rünne, ei tähenda, et tema Tori kaudu
toimunud andmeside just samade IP-aadresside kaudu toimus. Ka seetõttu on rõhutamine, et
M. Pirita arvutist leiti „viited täpselt nendele IP-aadressidele“, põhjendamatu.
Fail cached-microdesc-consensus sisaldab aktuaalset loetelu aktiivsetest Tor võrgu serveritest.
See tuleneb maakohtu istungil avaldatud Tor võrgu tööpõhimõtet selgitavast vaatlusprotokollist
(kd II; toim.l. 14-16) ja 28.11.2014 asitõendite vaatlusprotokolli lisast 4, mis sisaldab faili
cached-microdesc-consensus Tor kasutusjuhendist pärit kirjeldust. (kd II; toim.l. 56).
Tor võrgu tööpõhimõtet käsitlevas vaatlusprotokollis (kd II; toim.l. 14-16) on selgitatud, et Tori
kaudu andmeside loomiseks laeb Tori klient (Tor võrgu kasutamiseks vajalik tarkvara) esmalt
kataloogiserverist alla Tor võrgu serverite (Tor nodes) nimekirja (kd II, toim.l. 15 skeem 1).
Edasine andmeside toimub läbi selles nimekirjas olevate serverite suvalise ahela (skeem 2).




                                                                                                  13
Seda kataloogiserverist alla laetud nimekirja sisaldabki fail cached-microdesc-consensus.
Asitõendite vaatlusprotokolli lisas 4 on faili cached-microdesc-consensus sisu selgitatud lahti
järgnevalt: „The most recent consensus network status document we’ve downloaded“.
Nii vaatluse läbiviija kui maakohus on jätnud tähelepanuta küsimuse, mida tähendab Tor võrgus
consensus. See tähistab iga tunni aja tagant koostatavat Tor võrgu serverite loetelu, mille
eesmärk on tagada, et kõigil Tori klientidel on sama informatsioon Tor võrgu serverite kohta.
Seejuures on vastav info kättesaadav torproject.org kodulehel, millest pärit infole on
vaatlusprotokollis tuginetud (vt https://metrics.torproject.org/about.html). Kuna tegemist on
avalikult kättesaadava infoga, saab ringkonnakohus sellele tugineda KrMS § 60 lg 3 alusel.

Nagu otsuse punktis 11.1 märgitud, kuulusid IP-aadressid XXX, XXX ja XXX ajal, kui rünne
kaugligipääsuportaali vastu toime pandi, Tor võrgu väljumispunktide (ExitNode) hulka
(vaatlusprotokoll kd II; toim.l. 26-28). Seetõttu pididki need IP-aadressid sisalduma selle
ajavahemiku kohta käiva Consensus-e loetelus.

Eeltoodu tähendab seda, et samasugune IP-aadresside loetelu leidus kõigi Tori kasutajate
arvutites, kes kasutasid Tori samal ajavahemikul.

11.4 Faili cached-microdesc-consensus leidmine M. Pirita arvutist näitab vaid seda, et sellest
arvutist on kasutatud Tor võrku – arvuti oli loonud edukalt ühenduse kataloogiserveriga ning
laadinud alla Tori serverite loetelu.

Nagu vaatlusprotokollis märgitud, sisaldas M. Pirita arvutist leitud fail consensust seisuga
alates 22:00 UTC aja järgi (millele vastab 17.08.2016 kell 01:00). Seega ei saa selle faili alusel
tuvastada seda, et M. Pirita arvutist loodi edukas ühendus Tor võrguga 17.08.2014 enne kella
01:00, s.t ajal, kui blokeeriti valdav osa kontodest.


11.5 Maakohtu seisukoht, et ründe pani toime M. Pirita, tugineb veel sellele, et M. Pirital olid
ründe toimepanemiseks olemas vajalikud teadmised ja motiiv ning et M. Pirita kasutas
samasugust tarkvara nagu kontod blokeerinud isik.
11.5.1 Maakohus on tuginenud M. Pirita süüdimõistmisel väitele, et kontod lukustati Tor
võrgustikku ja Debian operatsioonisüsteemi kasutades, ning samal ajal kasutati samasugust Tor
võrgu tarkvara ja Debian paketti IP-aadressilt XXX.
Maakohtu otsusest ei selgu, millisele tõendile tugineb väide, et kasutajakontod lukustati Debian
operatsioonisüsteemi kasutades. Ringkonnakohtu hinnangul ühtki sellist tõendit kohtule
esitatud ei ole.
Prokuröri süüdistuskõne teeside kohaselt peaks selline info ilmnema kuriteoavalduse lisast:
„SMITI poolt esitatud kuriteoavalduse lisast nähtuvalt kasutas teo toimepanija kaugligipääsu
portaali andmete sisestamise ajal veebilehitsejat Mozilla 5.0 ning operatsioonisüsteemi Debian
Linux. ASO võrgu monitooringu keskkonna väljavõttest nähtuvalt oli Debian Linux’ile vastava
TOR versiooni faile 17.08.2014 kella 00:47 paiku (s.o ajal, mil rünnakud toimusid) alla
laadinud kasutaja IP-aadressiga XXX“ (kd I; toim.l. 16).



                                                                                               14
Kuriteoavaldusel on kaks lisa, mis kannavad nimesid Lisa 1. Kontod.txt ja Lisa 2. TOR.txt (kd
II; toim.l 3). Neist esimene on see, mis kajastab kaugligipääsu portaali vastu toimunud
rünnakuid. Selles on aga ära toodud üksnes kaugligipääsuportaali poole pöördumise ajad,
domeen, mille poole pöörduti, IP-aadress, kust pöördumine tuli, ning kasutajanimi (kd II,
toim.l. 5-6). Lisa 2 (kd II; toim.l. 7) kajastab mitte andmeid kaugligipääsuportaali poole
pöördumise kohta, vaid selle kohta, kes on ftp.ee.debian.org serverist ajavahemikul 15.-
18.08.2014 Tor tarkvara alla laadinud (vt ka TH selgitused selle logi kohta: kd I; toim.l. 67).
Viimases tõendis on kajastatud küll see, et IP-aadressilt XXX, mis on seostatav M. Piritaga, on
17.08.2014 kell 00:57 laaditud alla Debian tarkvara, kuid tõendit, et kaugligipääsuportaali
rünnati samalaadset tarkvara kasutades, ei ole.
Tõsi küll, selline info on olemas kuriteokaebuses, mis on maakohtu istungil avaldatud (kd I;
toim.l. 63 pöördel) ja millele on maakohus kohtuotsuses tuginenud (otsuse lk 3). Viimases on
märgitud: „Võrgulogisid analüüsides võib järeldada, et ründaja oli sama isik või väga sarnane
arvuti, kuna pöördumispunktid XXX ja XXX kasutavad sama User-Agenti Mozilla/5.0 (Linux;
U; Debian Linux; en-US; rv: 1.8.1.12) Gecko/20080201 Firefox/2.0.0.12. Kasutaja agendi
põhjal võib järeldada, et tegemist on Linuxiga (Debian)“ (kd II; toim.l. 1 ). Lisaks märgitakse
kuriteokaebuses, et ründe võis toime panna M. Pirita, kuna on „võimalik, et kodaniku Maci
(10.7) masinas on virtuaalne Debian Linux, millel on TOR klient“ (kd II; toim.l. 3).
Kuriteokaebus ei ole aga käsitatav tõendina, millega saaks tõendada KrMS §-s 62 nimetatud
tõendamiseseme asjaolusid, s.t seda, et süüdistatav on süüdi selle kuriteo toimepanemises,
milles teda süüdistatakse.
Tõendamiseseme asjaolusid saab tõendada KrMS § 63 lg-s 1 nimetatud tõenditega.
Kuriteoteadet ega -kaebust selles loetelus nimetatud ei ole. Ringkonnakohtu hinnangul ei saa
kuriteoteadet ega -kaebust pidada „muuks dokumendiks“ KrMS § 63 lg 1 tähenduses.
Kuriteoteate või -kaebuse esitamist reguleerib kriminaalmenetluse seadustik. Seega tuleks
eeldada, et kui need oleks menetluses tõendina kasutatavad, oleks nad ka KrMS §-s 63 eraldi
ära nimetatud.
Kohtukolleegiumi hinnangul on kuriteoteade ja -kaebus ka sisuliselt sellised dokumendid, mis
ei saa tõendada süüdistatava süüd. Need on dokumendid, mis sisaldavad kannatanu väiteid selle
kohta, et kuritegu on toime pandud. Järgnevas kriminaalmenetluses kogutakse tõendeid selle
väite kinnituseks või ümberlükkamiseks. Kui kuriteokaebus oleks käsitatav tõendina, oleks
kohe kuriteoteate esitamisega olemas isiku süüd tõendav tõend ja täiendavate isikut süüstavate
tõendite kogumiseks sisuliselt puuduks vajadus.
Kuriteoteates on märgitud, et viidatud väited tuginevad võrgulogide analüüsile. Neid
võrgulogisid kohtule tõendina esitatud ei ole. See, kust pärinevad andmed rünnakuks kasutatud
arvutitüübi või tarkvara kohta, ei ilmne ka tunnistajate ütlustest. Avalduse esitaja IM vastas
küsimustele, mis puudutasid lisatud logi ja kaebuses esitatud väiteid, et tema üksnes pani
materjalid kokku ja kirjutas alla, vajaliku info sai ta TH-lt (kd I; toim.l. 72).
TH ütlused selle kohta, kust vastavad andmed pärinevad, on aga ebamäärased. Küsimusi selle
kohta esitas TH ülekuulamisel süüdistatav. Küsimused ja vastused on maakohtu istungi
protokolli kohaselt järgnevad:


                                                                                            15
„Süüdistatava küsimus Tuvastasite arvutitüübi user agenti järgi?
Tunnistaja vastus Seda pole ma öelnud.
Küsimus Kust user agenti saite?
Vastus Eks ta logis oli.
Küsimus Millises?
Vastus Ei mäleta.
Küsimus Miks seda ei esita?
Vastus Ei tea,“ (kd I; toim.l. 69).
Nagu eelnevast näha, tunnistab TH, et võrgulogisid, millele kuritekaebuses esitatud väited
tuginevad, kohtule ei esitatud. Ka ei andnud ta ütlusi selle kohta, millised andmed täpselt
logides olid.
Seega, kui kuriteoteate esitajal oli mingeid andmeid selle kohta, mis tarkvara kasutades ja mis
tüüpi arvutiga rünnak toime pandi, siis sellekohaseid tõendeid nad esitanud ei ole. Seetõttu on
põhjendamatu ka maakohtu seisukoht, et samal ajal, kui kontod blokeeriti, kasutati samasugust
Tor võrgustiku tarkvara ja Debian paketti IP-aadressilt XXX.
Maakohus on jätnud tähelepanuta, et tõendeid ei ole isegi selle kohta, et M. Pirita kasutuses
olevas arvutis oli viidatud tarkvara juba ajal, kui rünne kaugligipääsuportaali vastu algas. IP-
aadressilt XXX laaditi Toriga seotud Debiani tarkvara alla alles kell 00:57, s.o ajal, kui
esimesed sisselogimiskatsed olid juba toimunud (vt CERT päringu vastus ja Riigi Infosüsteemi
Ameti küberturvalisuse teenistuse 27.08.2014 vastus). Tõendeid selle kohta, et vastav tarkvara
oli ka eelnevalt arvutis, ei ole. Seda näitab hästi TH maakohtu istungil antud vastus süüdistatava
küsimusele, kas siis, kui rünnak algas, ei olnud Tori tarkvara alla laetud. TH selgitas: „Mis ei
tähenda, et ta ei võinud masinas olla. Näeme seda, et on laetud alla Tori tarkvara, mis tähendab,
et inimene teab, kuidas seda kasutada ja kust seda saada. See ei näita, mis arvutis enne olemas
oli. Kui tegemist oli virtuaalse masinaga. Toon välja võimalikke variante.“ (kd I; toim.l. 68
pöördel). Osundatud vastus näitab selgelt, et selle kohta, kas sarnane tarkvara oli arvutis ka
enne 00:57, saab teha ainult oletusi.
Eelnevast tulenevalt tuleb tõdeda, et esitatud ei ole mingisuguseid tõendeid selle kohta, et
kasutajakontode blokeerimisel oleks teo toimepanija kasutatud tarkvara jätnud maha mingi
sellise jälje, mille alusel saaks tuvastada, et kasutajakontod blokeeris just Mart Pirita.
Ringkonnakohus ei ole tuvastanud ka mingeid muid tunnuseid, mis võimaldaks siduda kontode
blokeerimisega just M. Piritat. Ringkonnakohus esitas infotehnoloogia ekspertiisi määrates
eksperdile küsimuse: „Kas 17.08.2014 ajavahemikul 00:15 kuni 01:26 IP aadressilt XXX
toimunud internetiliikluse parameetrid on mahu ja iseloomu poolest sellised, et on olnud
võimalik teha päringuid kuriteoteate lisas I kirjeldatud aegadel ja mahus?“ õ
Eksperdiarvamus oli: „Elioni logist (flow.txt) ei leitud kokkulangevusi, mis oleks
iseloomulikud SMIT-i logis välja toodud rünnakutele.“ Ringkonnakohtu istungil nentis ekspert,
et Elioni logi kohaselt toimus IP-aadressilt XXX andmeside Tor võrguga just siis, kui
kaugligipääsuportaali rünnakuid ei toimunud. Ekspert lisas, et ta ei oska selgitada, kuidas oleks

                                                                                               16
võimalik nii seda rünnet toime panna, milles M. Piritat süüdistatakse. Seega ekspertiisiaktis
sisalduv arvamus ja eksperdi kohtuistungil antud ütlused räägivad pigem vastu võimalusele, et
süüdistuses kirjeldatud ründe pani toime M. Pirita.


11.5.2 Maakohus leidis, et just M. Piritale kui kaugligipääsuportaali ründajale viitab seegi, et
ta ise oli varem töötanud SMIT-s ja mõni aeg enne rünnet oli tööandja initsiatiivil temaga
töösuhe lõpetatud. Seega oli tal olemas motiiv ründe toimepanemiseks ja teadmised, kuidas ja
mis kasutajanimedega rünnet toime panna.
Ringkonnakohus nõustub sellega, et mitmed asjaolud viitavad kaugligipääsuportaali ründaja
seotusele SMIT-ga.
Esiteks pidid isikule, kes kontod lukustas, olema teada portaali aadressid, nagu ka see, millised
olid sisselogimisel kasutajatunnused.
Neljateistkümnest lukustatud kontost üksteist olid SMIT-i töötajate omad. Viimastest
omakorda olid valdav enamus SMIT-i tippjuhtkonna või osakonnajuhatajate kontod. Lisaks
SMIT-i juhtkonnale oli rünnatud paari valitud töötaja kontosid. SMITi töötajatele lisandusid
siseministri ning Politsei- ja Piirivalveameti peadirektori ja teabeturbebüroo juhataja kontod.
Selline kontode valik näitab ringkonnakohtu hinnangul, et ründe eesmärk oli põhjustada eeskätt
SMIT-i juhtkonnale ebamugavusi esiteks sellega, et nende endi kontod blokeeriti, teiseks aga
SMIT-i seadmises halba valgusesse ministri ja Politsei- ja Piirivalveameti ees.
Ka need asjaolud ei ole aga piisavad väitmaks, et ründe pani toime just M. Pirita. On selge, et
M. Pirita ei olnud ainus, kes kaugligipäsuportaali veebiaadresse teadis, vaid neid teadsid ka
teised isikud, kes kaugligipääsuportaali haldasid või kasutasid.
TH möönis maakohtus antud ütluses, et M. Pirita ei olnud ainus enne selle ründe toimumist
SMIT-st lahkunu, kelle suhted SMIT-ga ei olnud head. Neid SMIT-st lahkunud töötajaid, kes
jäid tema sõnul „ühel või teisel moel negatiivsusega silma“, oli tema sõnul „alla kümne“ (kd I;
toim.l. 67 pöördel). Seega ei viita seegi argument M. Piritale kui ainsale võimalikule teo
toimepanijale.
Pealegi ei ole mingisuguseid tõendeid selle kohta, et ründe pidi toime panema just SMIT-i
endine töötaja. Põhimõtteliselt tähendavad kirjeldatud asjaolud seda, et ründe võis panna toime
mõni SMIT-i töötaja või endine töötaja. Andmeid ei ole aga selle kohta, et M. Pirita oleks olnud
ainus SMIT-s töötanu, kes ründe ajal Tori kasutas.


11.6 Maakohus on nimetanud otsuses M. Pirita vastu rääkiva asjaoluna sedagi, et M. Pirita
ei soovinud anda ütlusi selle kohta, mis põhjusel ja mis eesmärgil ta kasutas süüdistuses
märgitud ajal anonüümseks jääda võimaldatavat Tor võrku.
Ringkonnakohus nõustub kaitsja apellatsioonis esitatud seisukohaga, et sisuliselt on maakohus
heitnud süüdistatavale ette seda, et ta ei ole esitanud tõendeid selle kohta, et tema ei pannud
toime süüdistuses kirjeldatud tegu. Sellega rikkus maakohus KrMS § 7 lg-t 2.



                                                                                              17
11.7 Kokkuvõtvalt nendib ringkonnakohus, et ühtegi otsest tõendit selle kohta, et kontod
blokeeris just M. Pirita, ei ole. Kaudseid tõendeid selle kohta peab ringkonnakohus aga väga
nõrkadeks. Võimalusele, et süüdistuses kirjeldatud teo pani toime M. Pirita, viitab kolm asjaolu:
a) tal oli eelnevalt konflikt SMIT-i juhtkonnaga;
b) ta teadis, kuhu kontode blokeerimiseks pöörduda ja millised andmed sisestada;
c) ta kasutas sel ajal, kui kontod blokeeriti, Tor võrku.
Nimetatud punktidest esimese kahe osas tuleb nentida, et tõendamist on leidnud ka see, et
M. Pirita ei olnud ainus, kelle suhted SMIT-i juhtkonnaga ei olnud head ja kellel olid olemas
teo toimepanemiseks vajalikud teadmised. Mis puutub Tori võrgu kasutamisse, siis ei ole teada,
milleks M. Pirita Tor võrku kasutas, ega ka see, kes peale tema veel samaaegselt Tor võrku
kasutasid. Veelgi enam, Elioni logist tulenevalt kasutas M. Pirita Tor võrku küll samal
ajavahemikul, kui leidis aset rünne kaugligipääsuportaali vastu, kuid selle ajavahemiku raames
ei kattunud tema IP-aadressilt Tor võrguga toimunud andmeside ajad kaugligipääsuportaali
vastu toime pandud rünnete aegadega.
Riigikohtu praktika kohaselt peavad kaudsed tõendid süüdimõistva otsuse tegemiseks
moodustama sellise kogumi, mis võimaldab teha tõsikindlaid järeldusi kuriteo asjaolude kohta
(Riigikohtu kriminaalkolleegiumi 05.12.2013 otsus kriminaalasjas nr 3-1-1-114-13, p 9)
Käesoleval juhul see nii ei ole. Süüstavate tõendite alusel ei ole võimalik kõrvaldada kahtlust,
et ründe pani mõni muu samal ajal Tor võrku kasutanud isik.


12.     Eelnevast tulenevalt tuleb Maakohtu otsus KrMS § 337 lg 1 p 4, § 338 p 1 alusel
tühistada ja teha uus otsus, millega mõista M. Pirita KarS § 207 lg 1 järgi õigeks.


13.1 M. Pirita kaitsja on esitanud taotluse M. Piritale menetluskulude hüvitamiseks. Taotluse
ja sellele lisatud dokumentide kohaselt oli M. Pirita õigusabikulu apellatsioonimenetluses 2500
eurot. Taotluses on toodud ära kaitsja apellatsioonimenetluses tehtud toimingud ja selleks
kulunud aeg, mis on taotluse kohaselt 34 tundi ja 53 minutit. Arvestades apellatsiooni ja teiste
apellatsioonimenetluses esitatud dokumentide mahtu, samuti seda, et apellatsioonimenetluses
toimus mitu kohtuistungit, peab kohtukolleegium kaitsja taotlust põhjendatuks ja rahuldab selle
täies ulatuses.
Samuti taotleb kaitsja M. Piritale tema maakohtus kantud õigusabikulude hüvitamist vastavalt
maakohtule esitatud menetluskulude nimekirjale. M. Pirita õigeksmõistmise tõttu on
põhjendatud talle mõistliku õigusabikulu hüvitamine. Esitatud dokumentide kohaselt on
M. Pirita õigusabikulud kohtueelses menetluses ja maakohtu menetluses olnud 5000 eurot (kd
I, toim.l. 60-62). Ka selles taotluses on ära toodud tehtud toimingud ja nendele kulunud aeg.
Arvestades, et maakohtu menetlus oli apellatsioonimenetlusest ajamahukam, peab
ringkonnakohus ka nimetatud osas taotlust täies ulatuses põhjendatuks.
Seega tuleb M. Piritale hüvitada riigieelarvest 2500 euro suurused apellatsioonimenetluse kulud
ja 5000 euro suurused kohtueelse menetluse ja maakohtumenetluse kulud.


                                                                                              18
13.2 Lisaks kaitsjale makstud tasule kuulub apellatsioonimenetluse kulude hulka
infotehnoloogiaekspertiisi kulu 1608 eurot. Vastavalt KrMS § 185 lg-le 1 jääb see riigi kanda.



14.    28.11.2014 toimunud asitõendite vaatluse protokolli kohaselt tehti lauaarvuti Mac
A1176 kõvaketta Hitachi s/n 84GEDGKE sisust koopia. Selle andmekoopiaga kõvaketta
(kõvaketas Seagate S/N: Z2F0GE18) nõudis ringkonnakohus 08.10.2015 ekspertiisimäärusega
välja Politsei- ja Piirivalveameti teabehaldus- ja menetlusosakonna keskkriminaalpolitsei
organiseeritud kuritegude büroolt ja esitas selle Eesti Kohtuekspertiisi Instituudile. Kõvaketas
on tagastatud Tallinna Ringkonnakohtule.

Kohtukolleegium leiab, et kõvaketas tuleb vastavalt KrMS § 126 lg 3 p-le 1 tagastada Politsei-
ja Piirivalveameti teabehaldus- ja menetlusosakonna keskkriminaalpolitsei organiseeritud
kuritegude büroole. Vältimaks põhjendamatut M. Pirita eraelu riivet, tuleb pärast kohtuotsuse
jõustumist kustutada kõvaketta Hitachi s/n 84GEDGKE sisust tehtud andmekoopia.



/allkirjastatud digitaalselt/



Sten Lind                            Meelika Aava                                 Ivi Kesküla




                                                                                             19

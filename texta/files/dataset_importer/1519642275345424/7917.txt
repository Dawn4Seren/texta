                              KOHTUOTSUS
                              Eesti Vabariigi nimel


Kohtuasja number              2-15-114302

Otsuse tegemise aeg ja koht   05. september 2016.a, Jõhvi

Kohus                         Viru Maakohus

Kohtunik                      Viljo Junolainen


                              Placet Group OÜ hagi A. B.i vastu võlgnevuse 333,10
Kohtuasi
                              euro ja lisanduva viivise nõudes

Hagihind                      353,23 eurot


Menetluse liik                Lihtmenetlus

Menetlusosalised              Hageja:              Placet Group OÜ (registrikood
                                                   11198910, Kreutzwaldi 4, 10120
                                                   Tallinn)

                              Hageja esindaja:     Marek Aunver (volikirja alusel, e-
                                                   post: jurist@itm.ee)


                              Kostja:              A. B. (isikukood xxx, elukoht: xxx,
                                                   e-post xxx)



                              Kostja esindaja:     Riigi        õigusabi    korras,
                                                   vandeadvokaat Veljo Viilol (OÜ
                                                   Veljo Viilol Advokaadibüroo, e-
                                                   post: viilol@hot.ee)


RESOLUTSIOON


   1. Rahuldada Placet Group OÜ hagi A. B.i vastu võlgnevuse nõudes.

                                          1
   2. Välja mõista A. B.ilt Placet Group OÜ kasuks laenulepingust nr SR365662
      tulenev võlgnevus 333 (kolmsada kolmkümmend kolm) eurot ja 10 senti (sh
      põhivõlgnevus 250 eurot, intressid 12,50 eurot, viivised 15 eurot,
      sissenõudmise kulu 44 eurot ja laenu väljastamisega seotud kulud 11,60
      eurot).

   3. Välja mõista A. B.ilt Placet Group OÜ kasuks viivis VÕS § 113 lg 1 sätestatud
      määras alates 11.09.2015. a kuni põhinõude (250 eurot) tasumiseni.

   4. Välja mõista A. B.ilt ekspertiisikulud summas 282 (kakssada
      kaheksakümmend kaks) eurot, mis tasuda Maksu- ja Tolliameti
      arveldusarvele vastavalt otsusele lisatud makseinfole (unikaalne viitenumber)
      ning märkida selgitusse „A. B., tsiviilasi nr 2-15-114302, ekspertiis“ 3 (kolme)
      kuu jooksul lahendi jõustumisest.

   5. Hageja menetluskulud jäävad kostja kanda.

       5.1 Välja mõista A. B.ilt Placet Group OÜ kasuks menetluskulud 190 (ükssada
       üheksakümmend) eurot, sh tasutud riigilõiv 100 eurot ja õigusabi kulud 90
       eurot.

       5.2 Väljamõistetud summad kanda A. B.il ITM Inkasso OÜ arveldusarvele nr
       EE172200221026942756, selgitusega „kostja nimi, isikukood ja tsiviilasja
       number“.


EDASIKAEBAMISE KORD


Kohtuotsuse peale on õigus esitada apellatsioonkaebus Tartu Ringkonnakohtule 30 päeva
jooksul, alates otsuse kättetoimetamisest, kuid mitte hiljem kui 5 kuu möödumisel
esimese astme kohtu otsuse avalikult teatavakstegemisest.

Apellatsioonkaebus võetakse menetlusse üksnes juhul, kui maakohtu otsuse tegemisel on
selgelt ebaõigesti kohaldatud materiaalõiguse normi või on selgelt rikutud
menetlusõiguse normi või on selgelt ebaõigesti hinnatud tõendeid ja see võis oluliselt
mõjutada lahendit (TsMS § 637 lg 21).


HAGEJA NÕUE


1. Hagiavalduse kohaselt sõlmisid Placet Group OÜ ja kostja 13.11.2014. a SMS
kiirlaenulepingu nr SR365662 laenu 250 euro saamiseks. Laenutaotluse esitamine toimus
Placet Group OÜ internetikeskkonnas www.smsraha.ee . Placet Group OÜ rahuldas kostja
laenutaotluse 13.11.2014. a ning laenusumma 250 eurot maksti kostjale sularahas AS Eesti
Post vahendusel. Laenu saamiseks pidi kostja logima ID-kaarti kasutades sisse
www.smsraha.ee internetikeskkonda. Kostja isikusamasus on tuvastatud 13.11.2014. a Narva
postkontoris. Kuna tegemist oli kampaanialaenuga, pidi kostja võetud laenu tagastama
intressimääraga 1 eurot hiljemalt 13.12.2014. a. Kuivõrd kostja ei tagastanud kampaanialaenu
tähtaegselt, siis kohustus ta saadud laenu 250 eurot tagastama koos intressidega. 250 euro
saamisel laenuperioodiga 30 päeva tuli tasuda intressi 12,50 eurot, kokku 262,50 eurot. Kostja
ei reageerinud Placet Group OÜ poolt tehtud korduvatele meeldetuletustele ega täitnud oma
kohustusi ka täiendava tähtaja jooksul. Placet Group OÜ loovutas oma nõude ITM Inkasso

                                              2
OÜ-le. Hageja tugineb VÕS §-le 76 lg 1, 82 lg 1, 100, 101 lg 1 p 1 ja 6, 113 lg 1 ja palub
kostjalt välja mõista võlgnevuse 333,10 eurot (põhivõlg 250 eurot, 12,50 eurot intressid, 44
eurot sissenõudmise kulu, sissenõutavaks muutunud viivis 15 eurot, laenu väljastamisega
seotud kulu 11,60 eurot) ja alates 11.09.2015. a viivist VÕS § 113 lõike 1 sätestatud määras
alates 11.09.2015. a kuni põhinõude tasumiseni. Menetluskulud jätta kostja kanda ja mõista
kostjalt välja menetluskulud, sh riigilõiv 100 eurot ja tasu õigusabi eest 90 eurot. Hageja on
nõus kirjaliku menetlusega.

Hageja leiab, et tulenevalt kostja vastuses kajastatud paljasõnalistest väidetest, tuleks jätta
kostja vastuväited tähelepanuta ning rahuldada hagi hagiavalduses toodud nõuetel. Hageja
jääb oma hagiavalduses esitatud väidete juurde.


KOSTJA VASTUS


2. Kostja esitas kohtule riigi õigusabi taotluse, mille kohus rahuldas. Kostja määratud esindaja
esitas kohtule kostja vastuse.

Kostja hagi ei tunnista, kuna kostja ei ole nõude aluseks oleva laenulepingu osapool. Kostja
hinnangul on laenulepingu osapooleks tundmatud isikud, kes 13.11.2014. a kasutades kostja
ID-kaarti internetikeskkonnas vastava laenutaotluse ankeedi edastasid, laenulepingu sõlmisid.
Kostja on üsna veendunud, et alkoholi liigtarbimise ajal võidi tema ID-kaart joomakaaslaste
poolt kostja taskust ära võtta, kuna 2015. aasta kevadel avastas kostja dokumendi kadumise.
Laenutaotluse ankeedil on märgitud ka ebaõiged andmed, sest kostja ei ole kunagi töötanud
Betinov OÜ-s keevitajana, ebaõiged on ka telefoni number, sissetuleku suurus. Isikusamasuse
ankeedil on ebaõige aadress, kuna kostja ei ole kunagi elanud sellel aadressil, mis on märgitud
ankeedile. Allkiri isikusamasuse ankeedil ei kuulu kostjale, see on tehtud kolmanda isiku
poolt. Kostja selgitab, et on tarvitanud juhututtavatega koos alkoholi ning ei oska täpselt
seletada kuidas sattus tema ID-kaart võõraste isikute käsutusse, kes kasutasid kostja
dokumenti laenu võtmiseks. ID-kaarti isikusamasuse tuvastamisel kasutanud isik sai hageja
poolt antud laenusumma oma valdusesse, kuna Eesti Post väljastas laenusumma sularahas.
Kostja ei ole laenusummat endale saanud, kuna see väljastati ID-kaarti pahatahtlikult ära
kasutanud tundmatule isikule sularahas, mistõttu puudub ka õiguslik alus lugeda kostja ja
hageja vahel laenuleping sõlmituks kaudse tahteavalduse kaudu. Kostja leiab, et laenutaotleja
isikusamasus ja allkirjasamasus ei olnud vastavalt laenulepingu üldtingimustele
nõuetekohaselt tuvastatud, kuna kostja võttis vastavalt laenuandjalt laenu esimest korda,
mistõttu oli esialgsel võlausaldajal kohustus kostja isikusamasus tuvastada. Seda ei ole hageja
piisavalt tõendanud. Kuivõrd hageja rikkus laenulepingu sõlmimise eeldusi ja tingimusi
isikusamasuse ja allkirjasamasuse tuvastamise näol, kuna tegelikkuses polnud postkontoris
kostja ID-kaarti kasutanud ja isikuandmete tuvastamise ankeeti allkirjastanud isik kostja, vaid
tundmatu kolmas isik, siis pole laenuleping õiguslikus kostja suhtes kehtiv. Juhul kui kohus
nõustub hagejaga, et vastava lepingu sõlmimiseks avaldas tahet kostja, siis leiab kostja
alternatiivselt, et laenuleping on tühine, kuna hageja on rikkunud oma hoolsuskohustust, kuna
ta ei järginud kostjaga laenulepingu sõlmimisel vastutustundliku laenamise põhimõtet, jättes
hindamata asjaolu, et nõude aluseks olev laenuleping oli sõlmitud ebaadekvaatse ja
sundolukorras isiku poolt. Kostja igakuiseks sissetulekuks on 158 eurot, millest ilmselgelt ei
piisa igapäevaste kulutuste kõrvalt laenumaksete ja intresside tasumiseks. Kostja leiab, et
pooltevaheline leping on tühine, kuna hageja ei täitnud temale kohustuslikku VÕS § 4032 lg 1
p-s 1-3 sätestatud hoolsuskohustust kontrollida kostja majanduslikku seisu. Kostja leiab, et
kuivõrd ta ei ole kätte saanud ühtegi hageja teatist, siis pole põhjendatud nõuda temalt 44 euro
hüvitamist meeldetuletuskirjade eest. Kostja osundab, et hageja pidi olema teadlik, et
laenutaotlusel esitatud aadress on ebaõige, kuna hagiavalduses on kostja aadress märgitud
õigesti, mistõttu on hageja ise endale kahju teinud. Kostja palub jätta hagi rahuldamata ja

                                               3
menetluskulud hageja kanda. Kostja taotleb lähtuvalt hagi vastuses kajastatud asjaoludest
käekirja ekspertiisi läbiviimist.

Kostja esitas kohtule menetlusabi taotluse käekirjaekspertiisi tasu tasumisest vabastamiseks.
Kohus rahuldas kostja menetlusabi taotluse ja vabastas A. B.i käekirja ekspertiisi tasu
tasumisest, kohustusega hüvitada ekspertiistasu juhul, kui ekspert tuvastab taotleja allkirja
ehtsuse.


KÄEKIRJAEKSPERTIIS


3. Tsiviilasjas teostatud käekirjaekspertiisi akti nr 16E-DK0055 kohaselt A. B.i nimelt Placet
Group OÜ isikusamasuse tuvastamise ankeedile 13.11.2014. a ja allkirja A. B.i nimelt Eesti
Posti kviitungile väljamakse kohta rahakaardile MC14045002184EE on tõenäoliselt
kirjutanud A. B..


KOHTU PÕHJENDUSED


4. Arvestades hagi hinda 353,23 eurot, on tsiviilkohtumenetluse seadustiku (TsMS) § 405 lg 1
järgi tegemist lihtmenetluses lahendatava hagiga. Kohus, tutvunud tsiviilasja materjalidega ja
hinnanud asjas kogutud tõendeid, leiab et hagi tuleb rahuldada.
5. Hageja palub kostjalt välja mõista põhivõlgnevus 250 eurot, intressid 12,50 eurot,
sissenõutavaks muutunud viivised 15 eurot, sularaha väljastamisega seotud kulud 11,60 eurot
ja meeldetuletuskirjade eest 44 eurot. Hageja tugineb sellele, et kostja on rikkunud
laenulepingust nr SR365662 tulenevat kohustust tasuda võlgnevus 333,10 eurot.
Poolte vaidlus seisneb laenulepingu sõlmimises 13.11.2014. a. Kostja leiab, et tema ei ole
lepingut sõlminud, kuna ta ei ole esitanud laenutaotlust lepingu sõlmimiseks ning
laenutaotlusel ei ole tema allkiri. Seega väidab kostja, et ta ei ole 250 euro laenu saamise jaoks
tahteavaldust teinud. Kostja oletab, et tarvitades juhututtavatega koos alkoholi on tema ID-
kaart sattunud võõraste isikute käsutusse, kes kasutasid kostja dokumenti laenu võtmiseks. ID-
kaarti isikusamasuse tuvastamisel kasutanud isik sai hageja poolt antud laenusumma oma
valdusesse, kuna Eesti Post väljastas laenusumma sularahas.
Kohus kostja seisukohaga ei nõustu. Laenuleping loetakse sõlmituks nagu kõik teisedki
võlaõiguslikud lepingud poolte vahel kokkuleppe saavutamisega. Samuti tuvastas
käekirjaekspertiis, et kostja on allkirjastanud nii isikusamasuse tuvastamise ankeedil kui ka
kviitungi sularaha väljamakse kohta .
5. Võlaõigusseadus (VÕS) § 9 lg 1 kohaselt sõlmitakse leping pakkumuse esitamise ja sellele
nõustumuse andmisega, samuti muul viisil vastastikuste tahteavalduste vahetamise teel, kui on
piisavalt selge, et lepingupooled on saavutanud kokkuleppe. Seega on lepingu jõustumiseks
olulised poolte vastastikused samasisulised tahteavaldused ja leping on sõlmitud siis, kui
pooled on saavutanud konsensuse. Laenulepingu sõlmimiseks võib teha tahteavalduse
sarnaselt teiste võlaõiguslikke lepingutega tsiviilseadustiku üldosa seaduse (TsÜS) § 68 lg-st 1
tulenevalt mis tahes viisil.
Seega võib lepingu lugeda sõlmituks nii otseste tahteavalduste vahetamise teel kui ka kaudsete
tahteavaldustega. Seejuures peab poolte tahe olema äratuntavalt väljendatud. Kostja esitas
laenutaotluse internetikeskkonnas. Narva Postkontoris isikusamasuse tuvastamisel avaldas
kostja tahteavaldust laenulepingu sõlmimiseks. Seega oli kostja poolt isikusamasuse
tuvastamise ankeedi allkirjastamine äratuntavalt väljendatud tahe. Kui kostjal oleks puudunud
tahteavaldus, oli kostjal võimalus jätta isikusamasuse ankeet allkirjastamata.
                                                4
6. Kostja leiab, et laenutaotleja ehk kostja isikusamasus ja allkirjasamasus ei ole vastavalt
laenulepingu üldtingimustele nõuetekohaselt tuvastatud, kuna kostja võttis vastavalt
laenuandjalt laenu esimest korda, mistõttu oli esialgsel võlausaldajal kohustus kostja
isikusamasus tuvastada. Isikusamasuse tuvastamiseks saab olla ainult õiguslikult kehtiv
dokument. Siis leiab, kostja, et õiguslikult kohaldub laenulepingu üldtingimuste p-i 27
nõuetekohase täitmisele ka seadusjärgne kohustus kontrollida tahteavalduse tegija
isikusamasus kasutatava dokumendiga, antud juhul ID –kaardiga.
7. Kohus leiab, et kuna kostja avaldas tahteavaldust laenulepingu sõlmimiseks ja laenutaotluse
ajal kehtis ID-kaart, siis on isikusamasus nõuetekohaselt tuvastatud. Väide, et kostja ei ole
käinud postkontoris laenusummat saamas on väheusutav. Kohus on seisukohal, et postkontori
klienditeenindaja oleks märganud laenuvõtja ja dokumendil oleva isikute erinevust. Laenu
saamiseks on postkontoris esitatud kostja ID-kaart (tl 31).
8. Kostja leiab, et laenuleping on tühine, kuna hageja on rikkunud hoolsuskohustust VÕS §
4032 lg 1 järgi, kuna ta ei järginud kostjaga laenulepingu sõlmimisel vastutustundliku
laenamise põhimõtet, jättes hindamata asjaolu, et laenuleping on sõlmitud ebaadekvaatse ja
sundolukorras isiku poolt.
Kohus leiab, et kuigi hageja jättis hindamata kostja krediidivõimekuse, ei saa see olla tehingu
tühisuse aluseks. Laenutaotluse kohaselt moodustab kostja sissetulek 800 eurost. Hageja ei
saanud kahelda kostja poolt esitatud andmete õigsuses, kuna keevitaja amet on tasustatud
amet.
Kostja väide, et sissetuleku mittekontrollimine nähtub ka ebaõigete andmetega laenutaotluse
aktsepteerimisest, et hageja ei täitnud oma hoolsuskohustust, et veenduda laenutaotluse
adekvaatsuses ja vastutustundlikkuses ning sundolukorra puudumises.
Kohus on seisukohal, et hagejal ei olnud põhjust kahelda laenutaotluse õigsuses.
9. Eeltoodust järeldab kohus, et lepingu on sõlminud kostja, kellel on lepingust tulenev
tasumiskohustus, mida kostja on rikkunud.
VÕS § 76 ja § 82 lg 1 kohaselt tuleb kohustus täita vastavalt lepingule või seadusele kindlaks
määratud tähtpäeval ja VÕS § 101 lg 1 p 1 ja 6 lubab võlausaldajal võlgniku poolse kohustuse
rikkumise korral nõuda muuhulgas kohustuse täitmist ja viivist. VÕS § 108 lg 1 sätestab
võlausaldaja õiguse nõuda võlgnikult raha maksmise kohustuse täitmist kui võlgnik seda
rikub. Eeltoodu alusel tuleb kostjalt hageja kasuks välja mõista 300 eurot.



MENETLUSKULUD


10. Vastavalt TsMS § 162 lg 1 kannab hagimenetluse kulud pool, kelle kahjuks otsus tehti.
Kohus rahuldab hagi. Menetluskulud jäävad seega kostja A. B.i kanda.

TsMS § 174 lg 1 ja 2 määrab kohus kohtuotsuses kindlaks menetluskulude rahalise suuruse,
kui nende määramine ei takista kohtuotsuse tegemist.

Hageja taotleb kostjalt menetluskulude katteks 190 eurot väljamõistmist, millest 100 eurot on
hagi esitamisel tasutud riigilõiv ja 90 eurot õigusabikulu.

Kohus rahuldab menetluskulude hüvitamise taotluse.

Vastavalt TsMS § 190 lg 2 kohaselt, menetluskulud, mille kandmisest kostja oli vabastatud,
mõistab kohus hagi rahuldamisel temalt välja menetluskulud riigituludesse täies ulatuses §
                                              5
179 lg 5 kohaselt tuleb raha riigituludesse tasumiseks kohustatud isik lahendi täitma
jõustumisest alates 15 päeva jooksul, välja arvatud juhul kui lahend kuulub täitmiseks
viivitamata või kui lahend näeb ette teistsuguse tähtaja.




/ allkirjastatud digitaalselt /




Viljo Junolainen
Kohtunik




                                          6

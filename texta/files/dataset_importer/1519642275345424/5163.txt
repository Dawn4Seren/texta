                                                              Tsiviilasi nr 2-15-1409




                           KOHTUOTSUS
                                Eesti Vabariigi nimel

Kohus                         Tallinna Ringkonnakohus

Kohtukoosseis                 Krista Kirspuu, Ulvi Loonurm, Kaupo Paal

Otsuse tegemise aeg ja koht   12.10.2016.a, Tallinn

Tsiviilasja number            2-15-1409

Tsiviilasi                    Danske Bank A/S (Danske Bank A/S Eesti filiaali kaudu) hagi
                              JK ja S-ER vastu käenduskohustuse täitmise nõudes

Vaidlustatud kohtulahend      Harju Maakohtu 23.03.2016.a otsus

Tsiviilasja hind              159 779,12 eurot
apellatsioonimenetluses

Kaebuse esitaja ja kaebuse    Danske Bank A/S (Danske Bank A/S Eesti filiaali kaudu)
liik                          apellatsioonkaebus

Menetlusosalised ja nende     Hageja (apellatsioonimenetluses apellant): Danske Bank A/S
esindajad                     (Danske Bank A/S Eesti filiaali kaudu, registrikood
                              11488826), tehinguline esindaja vandeadvokaat Paul Keres

                              Kostja (apellatsioonimenetluses   vastustaja):   S-ER
                              (XXXXXXXXXX), tehinguline esindaja vandeadvokaat Katri
                              Tomson

Kohtuistungi toimumise aeg    09.09.2016.a

Istungil osalenud isikud      Apellandi tehinguline esindaja vandeadvokaat Paul Keres,
                              vastustaja tehinguline esindaja vandeadvokaat Katri Tomson

RESOLUTSIOON:
  1. Harju Maakohtu 23.03.2016.a otsus tühistada.
  2. Teha tühistatud osas uus otsus, millega jäetakse S-ER´i vastu esitatud Danske
     Bank A/S nõude puhul aegumine kohaldamata ja tsiviilasi saadetakse edasiseks
     menetlemiseks Harju Maakohtule.
  3. Danske Bank A/S (Danske Bank A/S Eesti filiaali kaudu) apellatsioonkaebus
     rahuldada.
  4. Otsuse peale võib kassatsiooni korras edasi kaevata, esitades kaebuse vahetult
     Riigikohtule 30 päeva jooksul otsuse kassaatorile kättetoimetamisest, kuid mitte


                                                                                    1(9)
                                                                       Tsiviilasi nr 2-15-1409

       pärast viie kuu möödumist otsuse avalikult teatavaks tegemisest. Hagimenetluses
       Riigikohtus võib menetlusosaline menetlustoiminguid teha ning avaldusi ja
       taotlusi esitada üksnes vandeadvokaadi vahendusel. Menetlusosaline võib ise
       esitada Riigikohtule menetlusabi saamise taotluse, samuti esitada teise
       menetlusosalise kaebuse või muu taotluse kohta seisukohti ja vastuväiteid.
       Menetlusabi andmise taotlus ei peata seaduses sätestatud ega kohtu poolt
       määratud tähtaja kulgemist. Seaduses sätestatud tähtaja järgimiseks peab
       menetlusabi taotleja tegema tähtaja kestel ka menetlustoimingu, mille tegemiseks
       ta menetlusabi taotleb.

Hagi ja selle aluseks olevad asjaolud
1.      29.01.2015.a esitas hageja maakohtusse hagi, milles palus käenduslepingu alusel välja
mõista kostjalt 159 779,12 eurot ja JK-lt 500 000 eurot. Hagiavalduse kohaselt on hageja alates
01.06.2008.a AS Sampo pank (registrikood 10040839) üldõigusjärglane. Hageja ning OÜ
Apollo Invest (likvideerimisel; edaspidi ka Apollo) sõlmisid 28.12.2006.a laenulepingu nr KL-
181206AP, mille alusel andis hageja Apollole laenu summas 3 253 889,02 eurot. 28.12.2006.a
sõlmiti hageja ja kostja vahel käendusleping, mille alusel vastutas kostja laenulepingust
tulenevate Apollo kohustuste täitmise eest. Käenduse rahaline maksimumsumma oli
159 779,12 eurot. Kõnealuse käenduslepingu sõlmimisele järgnenud ajal on sõlmitud kolm
lepingu muudatust, laenulepingu suhtes on sõlmitud kokku seitse muudatuskokkulepet.
16.06.2011.a sõlmisid hageja ja Apollo muudatuskokkuleppe nr 6, millega lepiti laenu
tagastamise lõpptähtajaks kokku 16.06.2012.a ning sõlmiti ka uus graafik maksete tasumiseks,
mida Apollo ei järginud. 23.12.2011.a saatis hageja Apollole laenulepingu täitmise ja
leppetrahvi nõude ning laenulepingu ülesütlemise hoiatuse. Apollo ei täitnud kohustusi,
mistõttu esitas hageja 18.01.2012.a laenulepingu erakorralise ülesütlemise teate alates
26.01.2012.a. Ühtlasi saabus laenulepingu lõpptähtaeg ja maksetähtpäev 26.01.2012.a. Hageja
nõue on muutunud sissenõutavaks, kuid nõue on käesoleva ajani täitmata. Kostjale edastati
korduvalt nõudeid käenduskohustuse täitmiseks ühes pankrotihoiatustega, andes järjepidevalt
täiendavaid tähtaegu kohustuse täitmiseks, kuid kostja seda teinud ei ole. Seejuures
18.01.2012.a edastas hageja kostjale kui Apollo juhatuse liikmele muuhulgas ka laenulepingu
ülesütlemise teate alates 26.01.2012.a. Kostja ei ole käenduskohustust siiani täitnud.

Vastusena kostja aegumise vastuväitele leidis hageja, et hageja käenduskohustuse täitmise nõue
ei aegu koos põhikohustuse aegumisega. Kostjate käenduskohustused muutusid sissenõutavaks
käenduslepingutes määratletud kohustuse täitmise tähtpäeva saabumisel. Pooled on
käenduslepingus kokku leppinud käenduskohustuse täitmise tähtpäeva. Käenduslepingutes on
pooled kokku leppinud, et kostja on kohustatud käenduslepingust tulenevad kohustused täitma
14 kalendripäeva jooksul arvates kostja poolt sellekohase kirjaliku teate kättesaamisest. Hageja
ei ole kunagi väitnud, et käenduslepingute p-s 2.1 oleks kokkulepe aegumistähtaja pikendamise
kohta. Aegumistähtaeg on kolm aastat sissenõutavusest. Kostjale on kirjalik teatis saadetud
18.01.2012.a. Hagejale ei ole teada millal kostja kirjaliku teatise kätte sai, kuid ka juhul kui see
toimus teatise saatmise päeval ehk 18.01.2012.a oli käenduskohustuse täitmise tähtpäev
01.02.2012.a ja nõue muutus seetõttu sissenõutavaks 02.02.2012.a. Seega ei saanud hageja
kostja vastu aeguda mitte varem kui 02.02.2012.a. Lisaks on hageja kostjale määranud
korduvalt täiendavaid 14 kalendripäeva pikkuseid tähtaegasid käenduskohustuse täitmiseks,
vastavatel perioodidel oli aegumine peatunud. Aegumine oli peatunud perioodil 09.10.2012.a -
23.10.2012.a. Hageja saatis kostjale 03.04.2012.a tähitud postiga omakäeliselt allkirjastatud
pankrotihoiatuse. Kiri saadeti XXX ja tagastati postiteenuse osutaja poolt hoiutähtaja
möödumisel. Pankrotihoiatus peatas aegumise 14 päevaks alates 08.04.2012.a kuni
22.04.2012.a. Kostja alustas hagejaga nõude üle läbirääkimisi, mis päädisid 08.05.2012.a


                                                                                               2(9)
                                                                     Tsiviilasi nr 2-15-1409

kokkuleppega, et esialgu ei esita hageja kostja suhtes pankrotiavaldust, kui viimane astub tagasi
AS Infragate Eesti nõukogust. Seega toimusid poolte vahel läbirääkimised alates 08.04.2012.a
kuni 08.05.2012.a ja sellel ajal oli aegumine peatunud. Hageja on kostjaga kohtunud ja arutanud
nõudega seotud asjaolusid, sh nõude sissenõudmise viisi ja selle võimalikku edasilükkamist.

Kostja vastuväited
2.      Kostja vaidles hagile vastu ja palus jätta selle rahuldamata. Hageja nõue on aegunud.
Kostja nõustub, et laenulepingust tulenevad rahalised nõuded muutusid põhivõlgniku vastu
sissenõutavaks alates 26.01.2012.a. Seega muutus hageja laenulepingu ülesütlemisest tulenev
rahaline nõue kostja vastu käenduslepingu alusel sissenõutavaks samuti alates 26.01.2012.a ja
seega hageja laenulepingu ülesütlemisest tulenev rahaline nõue kostja vastu käenduslepingu
alusel sissenõutavaks samuti alates 26.01.2012.a.

Käenduslepingu p 2.1 on käendaja kaitseks ja huvides ning sellega ei ole pooled soovinud
reguleerida hageja nõuete aegumistähtaja algust. Punkti 2.1 sõnastusest nähtuvalt on selles
reguleeritud mitte seda ajamomenti, millisest hetkest võis hageja käendaja vastu nõude esitada
(ehk millisest hetkest muutus hageja nõue sissenõutavaks), vaid seda ajaperioodi, hiljemalt
millise aja jooksul oli käendaja oma käenduskohustuse täitma, kui ta hagejalt sellekohase nõude
sai. Seega on nimetatud sättes antud käendajale sisuliselt võimalus mõistliku aja jooksul oma
käenduskohustuse täitmiseks vajalike korralduste tegemiseks puhuks, kui käendaja ei olnud
neid toiminguid juba varem tegema asunud ja/või vajas käenduskohustuse sissenõutavaks
muutumisest teadasaamisel oma kohustuse täitmiseks mõistlikult vajalikku aega.
Aegumistähtaja kulgema hakkamine ei saa sõltuda sellest, kas ja millal pank otsustab käendaja
vastu nõude maksma panna. Kui käenduslepingu p-s 2.1 on siiski kriteeriumeid käendaja vastu
esitatavate nõuete sissenõutavaks muutumise küsimuses, tuleb see regulatsioon jätta
aegumistähtaja arvestamise küsimuses hea usu põhimõttest lähtuvalt kohaldamata. Tegemist on
ebamõistlikult kahjustava ja seetõttu tühise tüüptingimusega. Hageja seisukoht käendaja vastu
suunatud nõuete aegumise peatumise kohta on samuti ekslik ning tõendamata. Pärast käendaja
vastu suunatud nõude sissenõutavaks muutumist (s.o pärast 26.01.2012.a) ei ole hageja
edastanud kostjale ühtegi teadet ei käenduskohustuse täitmise nõudes ega täiendava tähtaja
andmise küsimuses nõutaval viisil ega vormis. Kostjal oli ajavahemikul 2012.a detsember kuni
2014.a mai lõpuni nii isiklikult kui ka äriühingute kaudu, kelle juhtorganitesse ta sel perioodil
kuulus hagejaga (või tema õiguseellasega) erinevaid kehtivaid lepingud, alates arvelduskonto-
ja väärtpaberikonto lepingutest, lõpetades muude tagatis- ja laenulepingutega. Seetõttu ei ole
välistatud, et toimikus sisalduvad e-kirjad võisid olla hageja poolt kostjatele saadetud ka muude
õigussuhete raames. Hageja viidatud e-kirjadest ei nähtu mingil moel kostja tahet hagejaga
läbirääkimisi pidada. Kostja ei ole hagejaga käenduslepingust tulenevate nõuete või nende
aluseks olevate asjaolude üle läbirääkimisi pidanud.

Edasine menetluse käik
3.       Harju Maakohus jättis 28.08.2015.a otsusega hagi kostja ja JK vastu rahuldamata
aegumise tõttu. Kostja ja JK esitasid nimetatud otsuse peale apellatsioonkaebuse, paludes see
tühistada. Tallinna Ringkonnakohus tühistas 10.11.2015.a otsusega maakohtu otsuse ja saatis
tsiviilasja samale maakohtule uueks läbivaatamiseks.



Esimese astme kohtu otsus




                                                                                            3(9)
                                                                      Tsiviilasi nr 2-15-1409

4.     Harju Maakohus tegi 23.03.2016.a otsuse, millega jättis hagi kostja osas rahuldamata
aegumise tõttu. Maakohus jättis JK taotluse aegumise kohaldamiseks rahuldamata ja jätkas
tema osas menetlust. Maakohus jättis kostja menetluskulud hageja kanda.

Otsuse kohaselt jättis kohus kostja taotluse tõendite kogumiseks rahuldamata. Asjas ei ole
pooltel vaidlust selles, et põhivõlgniku laenulepingust tulenevad rahalised nõuded muutusid
põhivõlgniku vastu sissenõutavaks 26.01.2012.a. Seega muutus Apolloga (põhivõlgnik)
sõlmitud laenulepingu ülesütlemisest tulenev hageja nõue kostja vastu käenduslepingu alusel
sissenõutavaks samuti alates 26.01.2012.a. Hagi esitati kohtusse 29.01.2015, mis on pärast
aegumistähtaega. Seaduse kohaselt saab käendaja vastu nõudeid esitada samast hetkest, kui
need on sissenõutavaks muutunud põhivõlgniku suhtes. Käendaja ja võlausaldaja vahel
sõlmitud kokkulepet ei saa tõlgendada viisil, mis otseselt või kaudselt pikendab käendaja vastu
nõuete esitamise tähtaega ning on seetõttu seadusega võrreldes käendaja suhtes ebasoodsam.
Kostja 08.10.2012.a e-kirjast ei nähtu, millise käenduskohustuse täitmise nõude kättesaamist
kostja kinnitab. Kohtu hinnangul saab käenduslepingu p 3.3 alusel lugeda, et hageja on
tõendanud kostjale tähitud kirjade saatmist 03.04.2012.a ja 18.01.2012.a. Kuigi mõlemad kirjad
on tagastatud hoiutähtaja möödumisel. 08.05.2012.a kinnituskirjast hageja ja kostja vahel
nähtub, et pooled on leppinud kokku tingimused, mille saabumisel hageja ei esita kostja vastu
pankrotiavaldust käenduslepingu nr KÄ-281206AP alusel. Kostja ei ole hageja nõuetele ja
pöördumistele reageerinud, kuigi hageja on saatnud kostjale vähemalt viis nõuet. Kohtu
hinnangul ei tõenda kostja ja hageja vahel 08.05.2012.a sõlmitud kinnituskiri, et pooled oleks
pidanud läbirääkimisi nõude või asjaolude üle, millest nõue võib tuleneda. Hageja ei ole
kinnituskirja kohaselt loobunud ühestki oma nõudest vaid vastupidi, on jäänud oma
käenduskohustuse täitmise nõude juurde. Hageja on vaid kinnitanud, et ei esita teatud
tingimuste saabumisel pankrotiavaldust kostja vastu. Kostja ei ole kinnituskirjas ühtegi
käenduskohustusest tulenevat kinnitust andnud. Riigikohus on tsiviilseadustiku üldosa seaduse
(TsÜS) § 167 lg 1 tõlgendamisel selgitanud, et aegumist peatavateks läbirääkimisteks saab
pidada poolte arvamuste vahetamist nõude või selle aluseks olevate asjaolude üle, kui pooled
peavad kokkuleppelise lahenduse saavutamist võimalikuks (RKTKo 3-2-1-10-11). Tsiviilasja
materjalidest ei nähtu kostja ja hageja vahel selliste läbirääkimiste pidamist. Aegumist ei peata
võlgnikule kirjade saatmine, kui võlgnik ei ole neile läbirääkimiste pidamise tahtega vastanud
(RKTKo 3-2-1-162-13, p 32; 3-2-1-53-15). Kohtu ette ei ole toodud tõendeid selle kohta, et
kostja oleks avaldanud soovi nõude ja selle aluste üle läbirääkimisi pidada. Kohtu arvates on
alusetu lugeda aegumine peatunuks ka siis, kui võlausaldaja esitab alusetu pankrotihoiatuse.
09.03.2016.a istungil selgitas hageja, et kostjad on rikkad ning seda mitte tavapärase heal järjel
Eesti ärimehe tasemel, vaid kaugelt üle selle. Seega oli hagejale teada, et kostjatele
pankrotihoiatuste edastamine on põhjendamatu. Seda kinnitab ka asjaolu, et hageja ei ole
kostjate vastu pankrotiavaldust esitanud. Eeltoodust tulenevalt leidis kohus, et hageja nõue
kostja vastu on aegunud ja see ei ole olnud peatunud ei TsÜS § 167 lg 1 ega lg 2 alusel.

Apellatsioonkaebus
5.     Maakohtu otsuse peale esitas hageja apellatsioonkaebuse, milles palub tühistada Harju
Maakohtu 23.03.2016.a otsuse osas, milles kohus kohaldas aegumist hageja nõudele kostja
vastu ning teha uue otsuse, millega jäetakse taotlus aegumise kohaldamiseks rahuldamata ja
saadetakse asi maakohtule menetluse jätkamiseks. Hageja palus menetluskulud jätta kostja
kanda.

Maakohus ei pööranud tähelepanu käenduslepingutes kokkulepitud tingimustele, mis selgelt
määratlesid käenduskohustuse sissenõutavuse (ja sellest tulenevalt aegumistähtaja alguse)
teisiti. Kohus leidis ekslikult, et kuna põhivõlgniku laenulepingust tulenevad rahalised nõuded


                                                                                             4(9)
                                                                      Tsiviilasi nr 2-15-1409

muutusid sissenõutavaks 26.01.2012.a, muutusid käenduslepingutest tulenevad nõuded
sissenõutavaks samal ajal. Seeläbi on kohus ebaõigesti kohaldanud TsÜS §-e 146, 147 ja
võlaõigusseaduse (VÕS) § 82. Käenduslepingu kohaselt ei olnud enne nõude esitamist panga
poolt käendajal üldse rahalist kohustust ja kohustuse tekkimisel ei saanud pank selle täitmist
nõuda (hagi esitada) enne, kui nõude esitamisest käendajale on möödunud 14 päeva. Kohus
leidis õigesti, et käenduslepingu p 2.1 ei pikenda aegumistähtaega ega peata aegumise
kulgemist, seda hageja ka ei väitnud maakohtu menetluses. Hageja väitis hoopis seda, et p 2.
määratleb üldreeglist erinevalt üksnes selle, millal nõue muutub sissenõutavaks. Hageja esitas
maakohtu menetluses tõendid, et kirjalik teatise käenduskohustuse täitmise kohta saadeti
vastustajale 18.01.2012.a, mis käenduslepingu p 3.3 kohaselt loeti kätte saaduks viie päeva
möödumisel ehk 23.01.2012.a. Kohus tuvastaski kaevatava otsuse p-s 37, et vastustajale
edastati 18.01.2012.a teade käenduslepingu p-s 3.3 toodud viisil ja see tuleb lugeda kätte
saaduks. Hageja nõustus sellega. Sellest tulenevalt saabus vastustaja käenduskohustuse täitmise
tähtpäev 07.02.2012.a ja nõue ei saanud aeguda enne 07.02.2015.a. Hagi esitati aga
29.01.2015.a ehk aegumistähtaja sees. Kohtu seisukoht, et VÕS § 142 lg 6 kohaselt on käendaja
kahjuks VÕS-is sätestatust kõrvale kalduvad kokkulepped tühised, ei ole käenduslepingu p 2.1
kontekstis asjakohane. Käenduslepingu p 2.1 on käendaja VÕS-ist tulenevate õiguste ja
kohustuste tasandil täiesti neutraalne, kuivõrd see määratleb kohustuse sissenõutavuse aja ning
on seaduses sätestatuga võrreldes käendaja suhtes isegi leebem. Kui üldjuhul tuleb käendajal
täita täitmata kohustus samaaegselt põhivõlgnikuga, siis käenduslepingu p 2.1 mõjul ei teki see
kohustus enne, kui võlausaldaja kohustuse täitmist nõuab ning selgi juhul annab selleks
käendajale mõistliku 14 päevase tähtaja. Selles ei ole käendaja suhtes midagi kahjustavat.
Ainuüksi asjaolu, et see ühtlasi lükkab edasi aegumistähtaja alguse, ei anna alust pidada
tingimust käendajat kahjustavaks. Ka juhul, kui selline kokkulepe pikendaks mõne nädala võrra
aegumistähtaega (nagu väidab kostja), ei oleks see vastuolus VÕS § 142 lg-st 5 tuleneva
keeluga, kuna aegumistähtaega ja tähtaja kulgemist ei reguleeri VÕS, vaid TsÜS. VÕS § 142
lg 6 ei piira TsÜS-i reguleerimisala puudutavaid kokkuleppeid.

Samuti jättis kohus põhjendamatult tähelepanuta hageja ning kostja vahel peetud
läbirääkimised ja asjaolu, et hageja määras kostjale kohustuse täitmiseks täiendava tähtaja,
jättes selliselt ebaõigesti kohaldamata TsÜS § 167 lg 1-2. Aegumine oli peatunud vähemalt
14 päevaks. Kohus tuvastas, et hageja toimetas käenduslepingus kokkulepitud viisil kostjale
kätte 03.04.2012.a pankrotihoiatuse. Nimetatud pankrotihoiatusega andis hageja kostjale
täiendava 14 päevase tähtaja kohustuse täitmiseks. Kohus asus üllatuslikult seisukohale, et kui
pankrotihoiatus ise on „põhjendamatu“, ei saa selle alusel nõude aegumine peatuda, analoogselt
pankrotiavaldusega, mille menetlemiseks puuduvad alused. Hageja leidis, et selles osas on
maakohus oluliselt rikkunud TsÜS § 167 lg-t 2, jättes selle praktiliselt kohaldamata
meelevaldsel alusel. Aegumine peatub nii pankrotiavalduse esitamise korral kui ka
pankrotihoiatuse tegemisega, ent kohtu poolt leitud analoogia nende juhtumite vahel on otsitud.
Esiteks rajaneb kumbki aegumistähtaja peatumise alus erineval õigusnormil – pankrotiavalduse
esitamise korral peatub aegumine TsÜS § 160 lg 2 p 3 järgi, sest tegemist on avaldusega hagita
asjas aga pankrotihoiatuse esitamise korral peatub nõude aegumine TsÜS § 167 lg 2 järgi, kuna
pankrotihoiatuses sisaldub alati võlgnikule täiendav tähtaeg oma kohustuse täitmiseks.
Tegemist on täiesti erinevate ja võrreldamatute instituutidega. Teiseks, pankrotihoiatuse
esitamiseks ei pea esinema muud asjaolu, kui et võlasumma on olnud sissenõutav üle 30 päeva
ja seda ei ole kohaselt täidetud. Sellises olukorras ei saa pankrotihoiatust pidada „põhjendatuks“
ega „põhjendamatuks“, vaid selle esitamine on pankrotimenetluse algatamise eeldus. Kas
hoiatuses sisalduv nõue on piisavalt põhistatud ja selge või mitte, selgubki alles
pankrotiavalduse läbivaatamise käigus. Kolmandaks, pankrotihoiatuse esitamisega ei peatu
nõude aegumine TsÜS § 167 lg 2 mõjul mitte seetõttu, et tegemist on pankrotihoiatusega, vaid


                                                                                             5(9)
                                                                     Tsiviilasi nr 2-15-1409

pankrotihoiatuses sisalduva täiendava tähtaja määramise tõttu. TsÜS § 167 lg 2 kohaselt peatub
aegumistähtaeg ka siis, kui võlausaldaja ei hoiata võlgnikku kavatsusest esitada täiendava
tähtaja tulemusteta möödumisel pankrotiavaldus. Tähtsust omab üksnes täiendava tähtaja
andmine iseenesest, kas koos pankrotihoiatusega või ilma. Neid asjaolusid ei ole kohus
tsiviilkohtumenetluse seadustiku (TsMS) § 442 lg 8 rikkumisega otsuses hinnanud, mis viis
TsÜS § 167 lg 2 ebaõige kohaldamiseni ja lõppkokkuvõttes vastustaja osas ka ebaõige
lahendini. Isegi, kui kohtu poolt rakendatud analoogia oleks põhjendatud, on samuti väär kohtu
seisukoht, et aegumine „põhjendamatu pankrotiavalduse“ korral ei peatu. Riigikohtu praktikast
tulenevalt ei sõltu aegumist peatav toime sellest, kas pankrotiavaldus on põhjendatud või
põhjendamatu, vaid sellest, kas esinevad selle menetlusse võtmise alused (RKTKm 3-2-1-47-
12, p 15). Riigikohus selgitas, et pankrotiavalduse esitamine ei peata TsÜS § 160 lg 2 p 3 järgi
aegumist siis, kui pankrotiavaldust ei oleks tohtinud pankrotiseaduse § 14 lg 1 alustel
menetlusse võtta. Kui pankrotiavaldus menetlusse võetakse, peatab see aegumise menetluse
ajaks ka juhul, kui pankrotiavaldus jäetakse rahuldamata ja pankrot välja kuulutamata.

Kohus asus ka seisukohale, et täiendava tähtaja määramisena TsÜS § 167 lg 2 mõttes saab
pretensioon aegumise peatada üksnes juhul, kui isik ei olnud juba varem selgelt kohustuse
täitmisest keeldunud (RKTKo 3-2-1-44-11) ning kostja ei ole hageja nõuetele ja pöördumistele
reageerinud, kuigi hageja on saatnud kostjale vähemalt viis nõuet. Kohus ei ole välja toonud,
millisele täiendavale tähtajale eelnes kostjapoolne kohustuse täitmisest keeldumine Riigikohtu
lahendi 3-2-1-44-11 mõttes. Sellist avaldust ei ole kostja teinud ega kohus tuvastanud – kostja
on alles kostja vastuses selgelt teatanud, et ta keeldub kohustuse täitmisest. Kohus tuvastas, et
hageja saatis pärast nõude sissenõutavaks muutumist kostjale 03.04.2012.a dateeritud
pankrotihoiatuse, mis tuli lugeda kättetoimetatuks käenduslepingu p 3.3 alusel. Selle kirjaga
andis hageja kostjale 14 päevase täiendava tähtaja, mis samaks ajaks peatas aegumise. Kuna
kohus ei ole tuvastanud, et sellele eelnevalt või ka järgnevalt oleks kostja kunagi keeldunud
oma kohustuse täitmisest, ei ole Riigikohtu lahend asjas 3-2-1-44-11 asjakohane. Kostja hoidis
kõrvale kohustuse täitmisest ja hiljem ka igasugusest suhtlusest võlausaldajaga, tegeledes
aktiivselt enda peitmisega isegi kirju kätte toimetada üritanud kohtutäituri eest. Seda ei saa
pidada heauskseks käitumiseks. Kuna selleks, et nõue ei oleks aegunud, piisab aegumise
peatumisest kolmeks päevaks, ei oma tähtsust, kas hageja esitas kostjale nõudeid korduvalt või
mitte – tähtsust omab käesoleva asja kontekstis see, et aegumine peatus 14 päevaks vähemalt
esimese 03.04.2012.a dateeritud pankrotihoiatusega.

Kohus asus vastuolulisele ja sisuliselt motiveerimata seisukohale, et hageja ja kostja vahel ei
peetud läbirääkimisi. Kohus tuvastas, et 08.05.2012.a andis hageja kinnituskirja, mille kohaselt
ta ei esita kostja vastu pankrotiavaldust, kui kostja täidab teatud tingimused ning samal päeval
andis kostja korrespondeeriva kinnituskirja nende kohustuste täitmise kohta. Kohtuotsuses
puudub TsMS § 442 lg 8 rikkumisega analüüs sellest, miks ei saa kinnituskirja andmise
asjaolusid siduda läbirääkimistega nõude üle. Kokkuleppele eelnenud läbirääkimised said
alguse 08.04.2012.a ning kestsid kuni 08.05.2012.a kokkuleppe sõlmimiseni ehk jällegi enam
kui kolm päeva, mis on vajalik selleks, et nõude aegumine välistada. Kokkuleppe alusel loobus
hageja pankrotiavalduse esitamisest käenduslepingust tuleneva nõude alusel, kui kostja loobub
panga kasuks juhtivast rollist äriühingutes, mille aktsiad panditi apellandi kasuks Apollo
kohustuse tagamiseks. Läbirääkimisi peeti käenduslepingust tuleneva nõude üle, kusjuures
hageja kinnituskirjas on nõude alusena märgitud just vaidlusalust käenduslepingut.
Läbirääkimiste tulemusena lepiti kokku tingimustes, mis juhul hageja ühte õiguskaitsevahendit
– pankrotiavaldust - ei kasuta. Seega pidasid pooled nõude üle läbirääkimisi, sellel ajal oli
aegumine peatunud vastavalt TsÜS § 167 lg 1. Maakohus ei ole kaevatavas otsuses neid



                                                                                            6(9)
                                                                      Tsiviilasi nr 2-15-1409

tõendeid TsMS § 442 lg 8 rikkumisega sisuliselt arvestanud, analüüsinud ega hageja
seisukohtadele vastanud, mis viis ebaõige lahendini.

Vastustaja seisukoht
6.    Vastustaja vaidles apellatsioonkaebusele vastu ja palus jätta selle rahuldamata,
maakohtu otsuse muutmata ja menetluskulud apellandi kanda.

Ringkonnakohtu seisukoht
7.       Ringkonnakohus, tutvunud apellatsioonkaebusega ja tsiviilasja materjalidega, leiab, et
vaidlustatud maakohtu otsus tuleb tühistada. Ringkonnakohus saab teha asjas uue otsuse,
millega jäetakse aegumine apellandi poolt vastustaja suhtes esitatud nõude osas kohaldamata ja
tsiviilasi saadetakse edasiseks menetlemiseks Harju Maakohtule.

8.      Ringkonnakohus nõustub maakohtuga selles, et käendatud põhikohustus muutus
sissenõutavaks 26.01.2012.a. Ringkonnakohus nõustub maakohtuga ka selles, et käendajate
suhtes esitatud nõude aegumistähtaeg hakkas kulgema samast kuupäevast alates. Käendajal on
lisaks käendussuhtes tulenevatele vastuväidetele õigus esitada ka põhivõlgnikuga samu
vastuväiteid. Seadusest tulenevalt aegub nõue käendaja vastu käendatud nõudega samal ajal.
Apellandi ja vastustaja vahelises käenduslepingus ei viita mitte miski sellele, et lepingu pooled
oleksid soovinud reguleerida käendaja suhtes esitatava nõude aegumisega seonduvat seaduses
sätestatust erinevalt. Vaidlusalune käenduslepingu p 2.1. reguleerib mitte seda, millal võis
võlausaldaja käendajalt kohustuse täitmist nõuda, vaid seda, mida pidasid pooled rahalise
kohustuse täitmise kohaseks ajaks.

9.      Kuna käendaja suhtes esitatud nõude aegumistähtaeg hakkas kulgema alates
26.01.2012.a ja kuna hagi esitati kohtusse 29.01.2015.a, oleks nõue aegunud, välja arvatud
juhul, kui aegumine oli vähemalt kolme päeva vältel peatunud. Ringkonnakohus leiab, et
käesolevas tsiviilasjas esitatud tõendite alusel tuleb lugeda tõendatuks, et apellant määras
vastustajale vaidlusaluse kohustuse täitmiseks täiendava tähtaja ja sellega seoses oli aegumine
peatunud vähemalt kolme päeva vältel, mistõttu ei saa vaidlusalust nõuet aegunuks pidada.
Tsiviilasja materjalidest (t I kd lk 88 ja lk 87) nähtuvalt saatis apellandi töötaja vastustajale
27.08.2012.a e- kirja, millest nähtub, et kirja manusena oli lisatud vastustaja käenduskohustuse
täitmise nõudekiri. Vastava e- kirja kohta on vastustaja 08.10.2012.a e- kirja teel kinnitanud, et
ta on kirjad kätte saanud. E- kirjale lisati apellandi 27.08.2012.a kiri, mis oli adresseeritud
vastustajale ja milles viidati käesoleva vaidluse esemeks olevale käenduslepingule. Kirjas on
selgelt, eristatavalt ja rõhutatult esile toodud, et apellant annab vastustajale käenduskohustuse
täitmiseks täiendava 14 päevase tähtaja. Seejuures viidati VÕS §-le 114. Seega andis apellant
vastustajale vaidlusaluse käenduskohustuse täitmiseks täiendava 14- päevase tähtaja ja selle
perioodi jooksul oli käendatud nõude aegumine TsÜS § 167 lg 2 alusel peatunud.

10. Kuigi apellant ja vastustaja olid vaidlusaluse käenduslepingu p-s 3.3. kokku leppinud, et
apellandi teade loetakse vastustaja poolt kätte saaduks juhul, kui see on saadetud tähitud kirjaga
või antud üle allkirja vastu, ei tähenda see, et eespool viidatud tähtaja andmist e- kirja teel ei
saa arvestada. Käenduslepingu p-i 3.3. mõte ja eesmärk on anda käendajale kindlus selles, et
teateid, mille kättesaamine ei ole tõendatud, ei saa kätte saaduks lugeda. Kokkuleppe sisu ja
eesmärk ei saanud olla see, et käendaja saaks vabaneda nendest õiguslikest tagajärgedest, mis
tulenesid apellandi teadetest, mille vastustaja on küll kätte saanud, kuid mille kokku lepitud
vormikohast kätteandmist ei suuda apellant tõendada. VÕS § 13 lg 3 analoogiast tulenevalt võis
apellant vastustaja käitumisest järeldada ja uskuda ning tugineda sellele, et vastustaja on
kõnealuse e- kirja kätte saanud ja vastustaja teate saatmise vorminõuete rikkumisele ei tugine.


                                                                                             7(9)
                                                                        Tsiviilasi nr 2-15-1409

Vastustaja kinnitas apellandile e- kirja teel, et on apellandi e- kirja kätte saanud. Juhul, kui
vastustaja oleks soovinud jääda käenduslepingu p-s 3.3. määratletud teadete rangete saatmise
reeglite juurde, oleks vastustaja pidanud apellandile teatama, et apellandil ei ole mõtet
vastustajale e- kirju saata, sest sellisel viisil kirjade saatmist ei pea vastustaja aktsepteerima.
Toimikus olevast vastustaja e- kirjast nähtub aga selgesti, et vastustaja sai apellandi e- kirja
kätte, kinnitas kirja kättesaamist ja ei esitanud kirja saatmise viisi osas mitte mingisuguseid
vastuväiteid. Kõnealuse e- kirja teel saadetud teate mittekättesaaduks lugemine põhjusel, et see
ei vasta käenduslepingu p-s 3.3. sätestatud teadete saatmise nõuetele, oleks hea usu põhimõtte
vastane ja konkreetseid asjaolusid arvestades tuleks sellisel juhul jätta käenduslepingu p 3.3.
VÕS §-st 6 tulenevalt kohaldamata. Vastustaja sai e- kirja kätte ja kinnitas selle kättesaamist.
Vastustaja ei esitanud kirja kättesaamisel ja kättesaamiskinnituse andmisel mitte ühtegi
pretensiooni ega etteheidet selle kohta, et kirja ei saadetud kokku lepitud vormis. Selliseid
etteheiteid ei esitanud vastustaja ka mõistliku aja jooksul peale kirja saamist. Esmakordselt
tugines vastustaja sellele, et vastava e- kirjaga saadetud kirja kättesaamist ei saa arvestada
põhjusel, et kirja ei saadetud kokku lepitud formaalsusi järgides, alles käesoleva
kohtumenetluse raames, st siis, kui vastustajale sai selgeks, et kirja kättesaamisest võib sõltuda
vaidlusaluse nõude aegumine. Juhul, kui võlgnik saab õiguslikku tähendust omava teate kätte
ja kinnitab teate kättesaamist ning ei tugine sellele, et poolte kokkuleppest tulenevalt tuli teated
saata kindlaid formaalsusi järgides, annab võlgnik võlausaldajale oma käitumisega põhjuse
uskuda, et võlausaldajal ei ole vaja teateid kokku lepitud formaalsusi järgides uuesti saata.
Juhul, kui võlgnik hiljem, peale kirjade kätte saamist, pelgalt sellele tuginedes, et teate saatmisel
ei ole järgitud kõiki kokku lepitud formaalsusi, soovib vabaneda teate saamisega kaasnevatest
negatiivsetest õiguslikest tagajärgedest, oleks see hea usu põhimõttest tulenevalt
vastuvõetamatu.

11.     Ringkonnakohus märgib, et kuigi tsiviilkohtumenetluse seadustikus kohtudokumentide
kättetoimetamise kohta sätestatut ei saa kohaldada kohtuvälisele, käibeosaliste vahelisele
teadete edastamisele, sest tsiviilkohtumenetluses kehtivad reeglina rangemad kättetoimetamise
reeglid, on ka TsMS-is säte, mille kohaselt loetakse kättetoimetamise korda rikkudes
adressaadini jõudnud teade adressaadile kätte toimetatuks alates sellest, kui teade tegelikult
adressaadini jõudis (TsMS § 307 lg 3).

12.      Ringkonnakohus leiab, et toimikus olevate tõendite (t I kd lk 88 ja 87) alusel saab lugeda
tõendatuks, et vastustaja sai kätte just ülalviidatud kirja, millega apellant andis vastustajale
täitmiseks täiendava 14- päevase tähtaja ning vastustaja vastuväited teistsuguse järelduse
tegemiseks alust ei anna. Toimikust nähtuvalt kinnitas vastustaja e- kirja teel, et ta sai kätte
apellandi poolt saadetud käenduskohustuse täitmise nõude (t I kd lk 88). Toimikust nähtuvalt
(t I kd lk 87) kandis kiri pealkirja „Korduv nõue käenduskohustuse täitmiseks“. Kirja kuupäev
kattub e- kirja saatmise ajaga. Vastustaja väitis, et temal ja tema äriühingutel oli tollel ajal
apellandiga mitmeid erinevaid lepingulisi suhteid ja seetõttu ei saa tõendatuks lugeda, et talle
just see kiri saadeti. Ringkonnakohus leiab, et selline vastustaja vastuväide ei saa tingida
tõendite pinnalt teistsuguse järelduse tegemist. Vastustaja ei esitanud kohtule mitte ühtegi muud
kirja, ega e- kirja, mida ta sellel ajal oleks apellandilt saanud. Vastustaja ka ei viidanud
konkreetselt mitte ühelegi muule lepingule, mille täitmist oleks apellant just sellel ajal nõudnud.
Vastustaja ei muutnud ka mitte ühelgi muul moel eluliselt usutavaks, et kiri, mille saatmist
apellant toimikus olevate tõenditega (t I kd lk 88 ja lk 87) tõendada soovib, vastustajani
tegelikult ei jõudnud. Seevastu toetavad apellandi väidet, et 27.08.2012.a saadeti vastustajale
just see kiri, muud toimiku materjalid ja tõendid. Nimelt on apellant tõendanud, et tal oli
kostjaga konkreetne käendussuhe, millest tulenev nõue oli muutunud sissenõutavaks ja millega



                                                                                                8(9)
                                                                         Tsiviilasi nr 2-15-1409

seoses üritas apellant vastustajalt korduvalt kohustuse täitmist nõuda ja kohustuse täitmise
nõudeid kätte toimetada.

13.    Ringkonnakohus leiab, et apellandi poolt vastustajale adresseeritud 27.08.2012.a kirja
tuleb käsitleda täitmiseks täiendava tähtaja määramisena TsÜS § 167 lg 2 tähenduses ja see
peatas 14ks päevaks aegumise, mistõttu ei ole vaidlusalune nõue aegunud.

14.     Eespool toodust tulenevalt tuleb vaidlustatud maakohtu otsus tühistada.
Ringkonnakohus saab teha uue otsuse, millega jäetakse aegumine kohaldamata. Tsiviilasi tuleb
saata edasiseks menetlemiseks maakohtule.

15.     Menetluskulude jaotus tuleb otsustada vastavalt asja sisulise lahendamise tulemustele.



         Krista Kirspuu                  Ulvi Loonurm                    Kaupo Paal
(allkirjastatud digitaalselt)   (allkirjastatud digitaalselt)   (allkirjastatud digitaalselt)




                                                                                                9(9)

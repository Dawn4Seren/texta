                                                                           1-16-8052




                         KOHTUOTSUS
                              EESTI VABARIIGI NIMEL

Kohus                         Viru Maakohus

Otsuse tegemise aeg ja koht   03. novembril 2016, Narva kohtumaja
                              Kriminaalasja arutati avalikul kohtuistungil Narva kohtumaja
                              ruumides 03.11.2016.
Kriminaalasja number          1-16-8052 (16233000678)

Kohtunik                      Mari-Liis Avikson

Kohtuistungi sekretär         Egle Nigulist

Tõlk                          Svetlana Hamaza

Kriminaalasi                  Anton Gorski süüdistuses KarS § 121 lg 1, § 266 lg 2 p 1 järgi,
                              lühimenetluse korras
Prokurör                      Viru Ringkonnaprokuratuuri abiprokurör Pavel Gordijevski,
                              kohtuistungil osales abiprokurör Ragnar Plistkin
Süüdistatav                   Anton Gorski
                              Elukoht xxx, isikukood: 39301013719, Eesti Vabariigi
                              kodakondsus, keskharidus, emakeel: vene keel, töökoht xxx
                              Varasem karistatus: puudub
                              Tõkendit ei ole kohaldatud
Kaitsja                       Vandeadvokaadi abi Deniss Matvejev


RESOLUTSIOON

Tunnistada Anton Gorski süüdi KarS § 121 lg 1 järgi ning mõista talle karistuseks 3 (kolm)
kuud vangistust.

Tunnistada Anton Gorski süüdi KarS § 266 lg 2 p 1 järgi ning mõista talle karistuseks 6
(kuus) kuud vangistust.

Vastavalt KarS § 64 lg 1, lugedes kergema karistuse kaetuks raskeima karistusega, mõista
Anton Gorskile liitkaristuseks 6 (kuus) kuud vangistust.


Vähendada KrMS § 238 lg 2 alusel mõistetud karistust ühe kolmandiku võrra ja karistada
Anton Gorskit vangistusega 4 (neli) kuud.
                                                                               1
                                                                                 1-16-8052

Kohaldada KarS § 73 lg 1 ning mitte pöörata karistust täielikult täitmisele, kui Anton Gorski
ei pane katseajal toime uut tahtlikku kuritegu.

KarS § 73 lg 3 alusel määrata katseajaks 1 (üks) aasta.

KarS § 78 p 1 alusel lugeda katseaja alguseks 03.11.2016.

Mõista Anton Gorskilt riigituludesse välja menetluskulud: sundraha 645 (kuussada
nelikümmend viis) eurot; kaitsja Deniss Matvejevi poolt eeluurimisel osutatud õigusabi kulud
96 (üheksakümmend kuus) eurot ning kaitsja Deniss Matvejevi poolt 03.11.2016 kohtuistungil
osutatud õigusabi eest 264 (kakssada kuuskümmend neli) eurot.

Määrata, et Anton Gorskil on õigus tasuda väljamõistetud menetluskulud osade kaupa alates
kohtuotsuse jõustumisele järgnevast kuust 1 (ühe) aasta jooksul.

Menetluskulud tasuda Maksu- ja Tolliameti arveldusarvele nr EE351010052031000004 SEB
pangas, arveldusarvele nr EE502200221014193355 SWEDBANK pangas, arveldusarvele nr
EE401700017002872300 NORDEA PANK pangas, arveldusarvele nr EE873300333499990003
DANSKE BANK pangas. Maksekorraldusele märkida viitenumber 99916700075540 ning selgitus
„Anton Gorski, 1-16-8052, kriminaalmenetluse kulud“. Kui rahalised nõuded pole täies ulatuses
tähtaegselt tasutud suunatakse nõuded täitemenetluse läbiviimiseks kohtutäiturile täitemenetluse
seadustikus sätestatud korras.


Edasikaebamise kord
Apellatsiooniõiguse kasutamise soovist tuleb teatada Viru Maakohtu Narva kohtumajja kirjalikult
seitsme päeva jooksul alates 04. novembrist 2016.
Apellatsioon esitatakse Tartu Ringkonnakohtule kirjalikult 15 päeva jooksul alates otsuse avalikult
teatavakstegemisest. Vahistatud süüdistatav või tema kaitsja võib esitada apellatsiooni 15 päeva
jooksul alates süüdistatavale kohtuotsuse koopia kätteandmisele järgnevast päevast.
Kriminaalmenetluse kulude hüvitamise otsustuse peale võib esitada määruskaebuse 15 päeva
jooksul Tartu Ringkonnakohtule Viru Maakohtu Narva kohtumaja kaudu teatades määruskaebe
kasutamise soovist Viru Maakohtu Narva kohtumajja kirjalikult seitsme päeva jooksul alates 04.
novembrist 2016.
Apellatsiooniõiguse kasutamisel on kohtuotsus seoses otsuse tegemise tähtaja pikendamisega
tutvumiseks kättesaadav Viru Maakohtu Narva kohtumaja kantseleis alates 19. detsembrist 2016.


KOHTUOTSUSE PÕHIOSA

I Süüdistuse sisu

Anton Gorskit süüdistatakse selles, et tema, olles alkoholijoobes, 25.05.2016 kella 19.35 paiku jõuga
lõhkudes xxx mõlemad korteriukse lukud ja tungis korterisse valdajate D A ja T I tahte vastaselt
elamiseks kasutatavasse ruumi.

Sel moel Anton Gorski pani oma tahtliku tegevusega toime omavolilise sissetungi, nimelt
valdaja tahte vastaselt elamiseks kasutatavasse ruumi ebaseadusliku tungimise, so KarS § 266
lg 2 p 1 ettenähtud kuriteo.



                                                                                             2
                                                                                  1-16-8052
Samuti Anton Gorskit süüdistatakse selles, et tema, olles alkoholijoobes, 25.05.2016 kella 19.40
paiku xxx korteris kasutas füüsilist vägivalda D A suhtes, nimelt korduvalt lõi teda rusikatega
vastu nägu ja keha, tekitades kannatanule füüsilist valu ja kehavigastusi. Kuritegu leidis aset xxx D
G (sünd. xxx.a) juuresolekul. Laps ärkas üles, nuttis ja sattus hüsteerikasse.

Sel moel Anton Gorski pani oma tahtliku tegevusega toime valu tekitava kehalise
väärkohtlemise, so KarS § 121 lg 1 ettenähtud kuriteo.

II Kohtuistung

Süüdistatav Anton Gorski teatas, et ta on süüdistusest aru saanud ning tunnistas ennast süüdi. Ta ei
taotlenud enda ülekuulamist ja nõustus kriminaalasja lahendamisega lühimenetluses.

Abiprokurör leidis, et Anton Gorskile esitatud süüdistus on põhjendatud. Anton Gorski süü nimetatud
kuritegude toimepanemises on leidnud kinnitust. Karistust kergendavaks asjaoluks on puhtsüdamlik
kahetsus ja süü ülestunnistamine, karistust raskendavaks asjaoluks on isikuvastase süüteo
toimepanemine täisealise poolt alaealise juuresolekul. Abiprokurör tegi kohtule ettepaneku tunnistada
Anton Gorski süüdi KarS § 266 lg 2 p 1 järgi ja mõista talle karistuseks 6 kuud vangistust, tunnistada
Anton Gorski süüdi KarS § 121 lg 1 järgi ja mõista talle karistuseks 4 kuud vangistust. KarS § 64 lg 1
alusel mõistetud üksikkaristustest raskeima suurendamise teel mõista Anton Gorskile liitkaristuseks
9 kuud vangistust. Kuna asja vaadatakse läbi lühimenetluses, siis vähendada karistust 1/3 võrra ja
süüdistataval jääb kanda 6 kuud vangistust. Kuna Anton Gorskit ei ole varem kriminaalkorras
karistatud, siis peab abiprokurör võimalikuks, et pakutud vabaduskaotuslikku karistust ei pöörata
täielikult täitmisele, kui A. Gorski ei pane 18-kuulise katseaja jooksul toime uut tahtlikku kuritegu,
seega siis mõista talle tingimisi vangistus juhindudes KarS § 73 lg-dest 1 ja 3.

Kaitsja on seisukohal, et A. Gorski süüdistus ei ole põhjendatud. Kaitsja leidis, et KarS § 266 järgi
kannatanuks peab olema T I , kuid ta ei ole kannatanuna üle kuulatud. Seega ei saa kohus tuvastada,
kas see oli valdaja tahte vastaselt või kannatanu ei olnud sellele teole vastu. D. G ei ole kannatanu
kriminaalasjas. Kohtu tõendid D. A tervisele kahju tekitamise kohta on vastuolus. Tõenditest ei ole
aru saada, kes algatas kakluse, kes, kellele ja kuhu lõi. Ei ole arusaadav, mis ajal on need
kehavigastused saadud, sest kahtlustatava tegevus, mis on kirjeldatud uurimise ajal, ei vasta
kannatanu kehal olevatele vigastustele. Kui kohus siiski peab süüdistust põhjendatuks, siis palub
kaitsja kohaldada rahalist karistust või vangistust tingimisi, sest A. Gorski ei ole varem kohtulikult
karistatud isik ja ühiskonna huvides ei ole see tegu arvestatav. Kaitsja on seisukohal, et ei saa lapse
juuresolekut raskendava asjaoluna arvestada.

III Kohtu järeldused süüdistuse tõendatuse osas

Kriminaalmenetluse seadustiku (edaspidi KrMS) § 233 lg 1 kohaselt lahendab kohus lühimenetluses
kriminaalasja tunnistajaid, asjatundjaid ja eksperte välja kutsumata, kriminaaltoimiku materjali
põhjal. KrMS § 237 lg 5 kohaselt võib süüdistatav taotleda enda ülekuulamist kohtus.

KrMS § 61 kohaselt hindab kohus tõendeid nende kogumis oma siseveendumuse kohaselt, sealjuures
ei ole ühelgi tõendil kohtu jaoks ette kindlaksmääratud jõudu. Tõendite hindamine nende kogumis
tähendab muuhulgas seda, et erinevatest tõenditest tulenevad andmed asetatakse omavahelisse
konteksti.

KarS § 2 lg 2 kohaselt karistatakse teo eest, kui see vastab süüteokoosseisule, on õigusvastane ja isik
on selle toimepanemises süüdi.

Isiku käitumises karistatava teo olemasolu või puudumise kontrollimisel tuleb alustada
süüteokoosseisust, seejuures lõpuleviidud delikti korral süüteokoosseisu objektiivsest küljest,
                                                                                              3
                                                                                 1-16-8052
liikudes selle tuvastamise korral subjektiivse teokoosseisu juurde, edasiselt õigusvastasuse ning süü
tasandite kontrollimisele.

Kuulanud ära süüdistatava seisukoha süü tunnistamise küsimuses ning uurinud kriminaalasja
materjalides kogutud tõendeid ning hinnanud neid kogumis, jõudis kohus järeldusele, et Anton
Gorski süü talle inkrimineeritud kuritegude toimepanemises KarS § 121 lg 1 ja § 266 lg 2 p 1 järgi
on tõendamist leidnud ning eeluurimisel õigesti kvalifitseeritud.

Antud kuritegude toimepanemine Anton Gorski poolt on tõendatud:

   -   kannatanu D A ütlustega, mille kohaselt 25.05.2016 ajavahemikul 19.37-19.57 murdis Anton
       Gorski kahest uksest läbi ning tungis kannatanu ja tema xxx T I elukohta aadressil xxx.
       Mõlemad korteri uksed (puidust) olid lukus. A. Gorski oli oma sõpradega V B ja A D . A.
       Gorski hakkas kannatanut A mõlema käega näkku lööma, lükkas kannatanu põrandale pikali
       ja hakkas kannatanut kätega vastu pead lööma. Kannatanu tundis füüsilist valu. A. Gorski
       sõbrad ja T. I lahutasid neid. Kannatanu läks kööki, A. Gorski järgnes kannatanule ning tuli
       jälle kannatanule kallale, lükkas põrandale. Kukkudes lõi kannatanu kukla vastu põrandat ära,
       tundis tugevat valu. Olles kannatanu peal, hakkas A. Gorski kannatanu pead küünarnukiga
       vastu põrandat suruma, kannatanu tundis valu. B tiris Gorskit natuke kannatanust eemale
       ning kannatanul õnnestus koridori pääseda. Kannatanu läks suurde tuppa. Seal olid T. I koos
       lapsega ja A. D . A. Gorski järgnes kannatanule ja hakkas kätega vehkima, kuid ei saanud
       kannatanule pihta (tl 1-5);

   -   isiku läbivaatuse protokolliga koos fotodega, millest nähtub, et läbivaatusega tuvastati
       kannatanul D A oli ülemine huul lõhki löödud, ülemiselt hambalt tükk lahti löödud, parema
       ja vasaku käe küünarnukkidel marrastused, põrutused vöökohal, põrutused paremal abaluul ja
       paremal õlal (tl 7-16);

   -   patsiendikaardiga nr xxx, millest nähtub, et D A 26.05.2016 kell 00.22 paiku pöördus SA
       Narva Haigla vastuvõtuosakonda kaebustega valudele ülahuule, pea kukla, küünarnukkide ja
       selja piirkondades. Vaatlusel tuvastati parema kulmu, kõrva ja kõrva taga, ülahuule sisemisel
       pinnal, parema abaluu, nimme ja mõlema küünarnuki piirkondades on värsked marrastused.
       Pea kukla piirkonnas on hematoom (tl 17-19);

   -   sündmuskoha vaatlusprotokolliga, millele on lisatud fototabel. Vaatlusprotokoll kinnitab, et
       xxx korteri kaks ust on rikutud. Korteri esikus pole korda rikutud. Köögis on pesumasin.
       Pesumasina uks on kinnituselt maha rebitud ning asub pesumasina ees põrandal (tl 20-30);

   -   kannatanu T I ütlustega, et 25.05.2016 kella 19.35 paiku Anton Gorski tungis korterisse
       aadressil xxx, kus elasid T. I ja D. A, lõhkudes kaht ust ning läks A kallale, lõi A mitu korda
       rusikatega vastu pead (tl 31-35);

   -   tunnistaja L V ütlustega, mille kohaselt 2016.a mai lõpus kella 20.00 paiku temale helistas T
       V ja teatas, et korteris xx lõhutakse ust, perenaine karjub valjusti, korteris kakeldakse.
       Sündmuskohal ta nägi trepikoja põrandal ukse pilpaid (tl 37-41);

   -   tunnistaja T V ütlustega, et 2016.a mai lõpus kella 21.00 paiku heitis ta magama. Ärkas
       tuhmide kolksatuste peale. Tunnistajale tundus, et kolgitakse vastu trepikoja metallust. See
       tagumine kestis umbes viisteist minutit. Kolkimine lakkas. Mõne aja pärast hakati taguma
       vastu puidust ust. Tunnistaja sai aru, et klopitakse korteri nr xx ukse taga. Oli kella 21.15
       paiku. Seejärel muutus kolkimine valjemaks. Tunnistaja kuulis naishääle karjumist: “Ära
       puutu teda, ära puutu teda“. Pärast kuulis tunnistaja mehehäält, aga ei saanud aru, mida nimelt
       karjutakse. Teine mehehääl ütles: „Ah, rahune maha“. Tunnistaja helistas korteriühistu
                                                                                             4
                                                                               1-16-8052
    esimehele T. V. Hommikul kella 07.00 paiku tunnistaja nägi, et põrandal lebavad korteri nr
    xx uksest välja löödud puidukillud. Kella 16.00 paiku uks oli parandatud (tl 53-58);

-   tunnistaja J B ütlustega, et 25.05.2016 õhtul veidi pärast 21.00 kuulis tugevat kolkimist vastu
    uksetahvlit korterisse nr xx. Vastu ust kolgiti umbes kümme minutit, misjärel tunnistaja sai
    aru, et korteri uks on kas avatud või sisse löödud. Kohe seejärel kostis tugev kolin. Oli kulda
    mööbli – toolide ja laudade – liigutamist. Pärast kukkus midagi põrandale. Korterist hakkas
    kostma naisterahva karjumist ja lapse nuttu. Järgnevalt hakkas see naisterahvas kõikide
    korterite ustele koputama ja appi hüüdma. Ta koputas tunnistaja korteri uksele. Kui tunnistaja
    elukaaslane riidesse pani, läks too neiu korruse võrra allapoole ja hakkas teise korruse
    naabrite korteriustele koputama. Tunnistaja noormees jooksis trepimademele ja läks trepist
    alla. Tunnistaja vaatas aknast välja ja nägi tänaval, trepikoja sissepääsu juures seismas kahte
    noormeest, oli aru saada, et need kaks noormeest oli kursis sellega, mis neljandal korrusel
    toimub. Tunnistaja elukaaslane tuli koju tagasi, ütles, et ta ei leidnud seda neiut, neljandal
    korrusel nägi, et korteri nr xx uks on maha murtud (tl 59-64);

-   tunnistaja V B ütlustega, et 25.05.2016 kogunesid tunnistaja korterisse aadressil xxx Anton
    Gorski ja A . Nad jõid õlut. Gorski jutustas, et T I on Anton Gorski endine elukaaslane, neil
    on ühine xxx D . Pärast D sündi sõitis Gorski Norrasse raha teenima. D A on D ristiisa.
    Gorski oli Norras kaks-kolm kuud, aga kui tagasi tuli, siis selgus, et T. I hakkas A koos
    elama. Gorski ägestus ja lubas I juurde minna. Gorski tahtis T ja A rääkida ning veenda T
    temaga koos elama. Nad jõudsid T maja juurde. Gorski läks trepist üles T korterisse,
    misjärel kostis valju kolkimist vastu korteri ust. Tunnistaja ja A istusid trepikoja ukse kõrval
    oleval pingil. Gorski lõi paar hoopi ukse pihta, misjärel kostis ümberpaisatava mööbli kolinat
    ja väikese lapse valju nuttu. Tunnistaja tormas I korterisse. Korteris nägi tunnistaja nutvat D
    ja T , kes hoidis kahe käega peast kinni ja nuttis. T palus Gorskil ja A rahuneda. Tunnistaja
    ei näe mehi kaklemas. Nad lebasid voodil, olles teineteisel keha ümber haaranud. Tunnistaja
    haaras Antonist kinni ja kiskus ta D eemale (tl 65-71);

-   tunnistaja A P ütlustega, et tema 2016.a mai lõpus kella 19.00 paiku läks jalutama. xxx asuva
    maja juures kohtas A D , Anton Gorskit ja V B , kes olid alkoholijoobes. Nad olid teel D A
    poole. Gorski tahtis A T asjus „meeste kombel“ kõnelda. Gorski tahtis A peksa anda. Nad
    neljakesi läksid T maja juures. Tunnistaja jäi Loomingu Maja lähedusse tuttavat ootama.
    Poisid läksid kolmekesi T trepikoja juurde. Hiljem tulid Gorski, B ja D . Gorski ütles, et nad
    olid D käsitsi kokku läinud. Tunnistajale oli teada, et B ja D lahutasid A ja Gorski
    omavahel (tl 74- 80);

-   tunnistaja A D ütlustega, et 2016. aasta mai lõpus jõi õlut koos B ja Gorskiga B juures.
    Kella 20.00 või 21.00 paiku otsustasid jalutama minna. Gorski otsustas minna oma tütart
    külastama. Nad jõudsid T I maja juurde. Gorski läks üksinda trepist üles T korterisse.
    Tunnistaja ja B jäid trepikoja ukse kõrval olevale pingile istuma. B , olles kuulnud T
    korterist kostvat valjuhäälset jutuajamist, läks trepikotta sisse. Tunnistaja jäi välja tänavale
    telefoniga rääkima. Paari minuti pärast läks ta korterisse. Tunnistaja nägi, et T korteri uks on
    ristseliti lahti. Korteris viibisid T I , D A , Anton Gorski ja V B . B püüdis lahutada
    teineteise külge klammerdunud Antonit ja D , kes seisid koridoris. Nad ei kakelnud.
    Tunnistaja rahustas Gorski xxx D , kes nuttis ja kiskus Gorski eemale, B kiskus D eemale
    ning nad läksid minema (tl 81-87);

-   kahtlustatava Anton Gorski enda ütlused, et 25.05.2016 õhtul ta tahtis rääkida D A . Helistas
    temale, palus väljuda korterist välja õue. A keeldus. Ta koos P , D ja B läksid maja juurde,
    kus T D elavad. Tee peal kohtasid veel kahte noormeest. Nemad tulid nendega kaasa.
    Noormehed jõudsid maja juurde, seisid tee ääres. Gorski läks üksinda maja juurde ja helistas
    fonolukku. Vastas T I . Gorski palus, et D A tuleks välja. T ütles, et D ei lähe kuhugi.
                                                                                           5
                                                                                   1-16-8052
       Gorski palus avada trepikoja ukse trepikoja kõrval seisnud meestel. Nad avasid trepikoja ukse
       ja Gorski tuli trepikotta. Ta läks neljandale korrusele, kus asub T korter. Esimene välisuks
       avanes, kui ta tõmbas uksepiidast. Vastu teist usk lõi ta jalgaga umbes 3 korda, uks avanes. Ta
       läks otse tuppa, selles toas seisis akna juures D A . Gorski lähenes D ja nad hakkasid
       kõrgendatud toonil rääkima. D hakkas Gorskit eemale tõukama, Gorski lükkas D samuti. Nad
       hakkasid kaklema. Korterisse tulid B ja D . D hakkas sõrmega Gorski paremale silmale
       vajutama. Gorskil olid silmades kontaktläätsed, nad kukkusid silmadest välja ja läksid
       kaduma. B hakkas neid lahutama, kuid ei lahutanud. D viis Gorski tütre teise tuppa ära ja tuli
       aitama B Gorskit ja A lahutada. B ja D lahutasid Gorski D . Gorski jättis hüvasti tütrega ja
       B ja D saatsid teda õue (tl 43-49).


Kannatanute, tunnistajate ja süüdistatava ütlustega, isiku läbivaatuse protokolliga, patsiendikaardiga,
sündmuskoha vaatlusprotokolliga loeb kohus tõendatuks, et süüdistuses nimetatud ajal ja kohas
toimus kehaline väärkohtlemine ning valdaja tahte vastaselt võõrasse ruumi sissetungimine ning selle
pani toime Anton Gorski. Kohtul ei ole alust kahelda kannatanute D. A , T. I ja tunnistajate ütluste
usaldusväärsuses, kuna nad on loogilised, eluliselt usutavad ning nii omavahel kui ka teiste
kriminaalasja materjalidega kooskõlas. Samuti süüdistatav A. Gorski tunnistas kohtuistungil oma
süüd.

Anton Gorski poolt KarS § 121 lg 1 järgi kvalifitseeritava kuriteo toimepanemine

KarS § 121 objektiivne külg sisaldab kahte alternatiivset tegu: tervise kahjustamist ning valu
tekitavat kehalist väärkohtlemist. Teine koosseisualternatiiv näeb seega koosseisutunnusena ette
tagajärje – valu. Valu põhjustanud muu kehaline väärkohtlemine on inimese keha mõjutamine viisil,
mis ei ole normaalsetes inimestevahelistes suhetes aktsepteeritav. Löömine ja peksmine on näited
sellisest kohtlemisest, samuti kuuluvad siia käe väänamine, kägistamine, hammustamine, juustest
kiskumine jne. (Riigikohtu otsus nr 3-1-1-48-04 p 8). Löömine on inimese keha järsk ühekordne
mehaaniline mõjutamine. Löömise teoobjekt on teine inimene, kes tunneb peale lööki valu.

Kohus tuvastas, et Anton Gorski lõi mitu korda süüdistuses kirjeldatud ajal ja kohas D A rusikatega
vastu nägu ja pead, st tuvastatud on Anton Gorski poolsed valulised löögid. Seega on kohtu
hinnangul KarS § 121 lg 1 koosseis Anton Gorski poolt objektiivsest küljest täidetud.

Subjektiivsest küljest eeldab vaadeldav koosseis tahtlust. Süüteokoosseis on täidetud, kui isik pani
teo toime vähemalt kaudse tahtlusega.

Kohus leiab, et Anton Gorski pani talle inkrimineeritava kuriteo toime otsese tahtlusega, kuna ta
tahtlikult lõi D A ja oli teadlik sellest, et põhjustab oma tegudega viimasele valu.

Seega esinevad süüdistatava käitumises talle inkrimineeritava süüteokoosseisu objektiivsed ja
subjektiivsed tunnused ja Anton Gorski süüdistus KarS § 121 lg 1 järgi on seega põhjendatud.
Õigusvastasust, süüvõimetust ega süüd välistavaid asjaolusid kohus ei tuvastanud. Seega on
põhjendatud tunnistada Anton Gorski süüdi KarS § 121 lg 1 järgi.


Anton Gorski poolt KarS § 266 lg 2 p 1 järgi kvalifitseeritava kuriteo toimepanemine

Objektiivse koosseisu moodustab a) valdaja tahte vastaselt võõrasse hoonesse, ruumi, sõidukisse või
piirdega alale ebaseaduslik tungimine või b) valdaja poolt esitatud sealt lahkumise nõude
ebaseaduslik täitmata jätmine. Ruumi võib määratleda kui ehitist või rajatist, mis on ette nähtud
inimeste või materjalsete väärtuste mahutamiseks. See võib olla nii alaline kui ka ajutine, nii

                                                                                               6
                                                                                    1-16-8052
statsionaarne kui ümberpaigutatav. Valdaja tahte vastane on sisenemine ka siis, kui valdaja ei ole
oma nõusolekut väljendanud (Riigikohtu otsus kriminaalasjas nr 3-1-1-104-05).

Kogutud tõenditega (kannatanute, tunnistajate ja süüdistatava ütlused) on tõendatud, et Anton Gorski
tungis ebaseaduslikult T I ja D A elamiseks kasutatavasse ruumi - korterisse aadressil xxx valdajate
tahte vastaselt. Seega on kohtu hinnangul KarS § 266 lg 2 p 1 koosseis Anton Gorski poolt
objektiivsest küljest täidetud.

Subjektiivses koosseisus piisab kõigi objektiivsete koosseisuasjaolude suhtes ettevaatamatusest.

Kohus on seisukohal, et süüdistatav Anton Gorski pani ülalnimetatud kuriteo toime kavatsetult.

KarS § 16 lg 2 alusel isik paneb teo toime kavatsetult, kui ta seab eesmärgiks süüteokoosseisule
vastava asjaolu teostamise ja teab, et see saabub, või vähemalt peab seda võimalikuks. Isik paneb teo
toime kavatsetult ka siis, kui ta kujutab endale ette, et süüteokoosseisule vastav asjaolu on eesmärgi
saavutamise hädavajalik tingimus.

Süüdistatav Anton Gorski tungis kõnealusesse ruumi eesmärgiga leida ja lüüa D A ning sealjuures sai
ta väga hästi aru, et tegemist on võõra ruumiga ning tal puudub sisenemiseks selle valdaja luba.
Seega täitis Anton Gorski talle inkrimineeritava kuriteo subjektiivse koosseisu.

Seega kuna esinevad süüdistatava käitumises talle inkrimineeritava süüteokoosseisu objektiivsed ja
subjektiivsed tunnused, siis on Anton Gorskile esitatud süüdistus KarS § 266 lg 2 p 1 järgi
põhjendatud. Õigusvastasust, süüvõimetust ega süüd välistavaid asjaolusid kohus ei tuvastanud.
Seega on põhjendatud tunnistada Anton Gorski süüdi KarS § 266 lg 2 p 1 järgi.


IV Karistus

Karistuse mõistmisel juhindub kohus KarS § 56 lõikest 1 ning arvestab karistust kergendavaid ja
raskendavaid asjaolusid, võimalust mõjutada süüdlast edaspidi hoiduma süütegude toimepanemisest
ja õiguskorra kaitsmise huvisid.

KarS § 58 p 13 mõttes karistust raskendava asjaoluna arvestab kohus isikuvastase süüteo
toimepanemist täisealise poolt alaealise juuresolekul. KarS § 57 lg 1 p 3 mõttes karistust kergendava
asjaoluna arvestab kohus süüdistatava poolt süü tunnistamist ja puhtsüdamlikku kahetsust.

Kehtiv kohtupraktika väljendatuna Riigikohtu senistes otsustes rõhutab, et karistuse mõistmisel tuleb
kõigepealt arvestada ja analüüsida tegu, mille süüdistatav toime pani, selle tehiolusid ja raskust, alles
seejärel lähtuda süüdistatava isikut iseloomustavatest andmetest.

Kohus leiab, et kergemaliigilisem karistus, s.o rahaline karistus, mida on võimalik mõista KarS § 121
ja § 266 lg 2 p 1 järgi kvalifitseeritavate kuritegude toimepanemise eest, antud juhul kohaldamisele ei
kuulu, kuna tegemist on kahe kuriteoepisoodiga, süüdistatav pani kuriteod toime tahtlikult ning
esineb ka karistust raskendav asjaolu. Seega kohus leiab, et antud juhul rahalise karistusega ei ole
võimalik saavutada karistuse eripreventiivset eesmärki, so seda, et süüdistatav ei paneks tulevikus
toime enam samalaadseid kuritegusid ning teeks talle mõistetud karistusest vajalikud järeldused ning
jätkaks oma senist seaduskuulekat elu.

Kohus on seega seisukohal, et antud juhul selleks, et aidata A. Gorskil paremini kohaneda ühiskonnas
heakskiidetud käitumisreeglite ning konfliktide rahumeelse lahendamise põhimõtetega, tuleb talle
karistuseks mõista vangistus.

                                                                                                7
                                                                                  1-16-8052
KarS § 121 lg 1 näeb karistusena ette rahalise karistuse või üheaastase vangistuse.

Arvestades toimepandud kehalise väärkohtlemise tehiolusid ning seda, et kannatanule tekitatud
vigastused pole tõsised, Gorski poolt kasutatud vägivald ei olnud intensiivne ega kannatanu elule või
tervisele ohtlik, asub kohus seisukohale, et Gorski süüaste pole suur ning ta väärib karistust, mis on
alla KarS § 121 lg 2 ettenähtud sanktsiooni keskmise määra, sest esineb nii karistust raskendav kui ka
kergendav asjaolu. Kohus peab põhjendatuks ja karistuse eesmärke kandvaks karistuseks 3 kuud
vangistust.

KarS § 266 lg 2 p 1 näeb karistusena ette rahalise karistuse või kolmeaastase vangistuse.

Arvestades toimepandud omavolilise sissetungi tehiolusid ning seda, et esineb karistust kergendav
asjaolu KarS § 57 mõttes – süü ülestunnistamine, asub kohus seisukohale, et Gorski süüaste pole suur
ning ta väärib karistust, mis on alla KarS § 266 lg 2 p 1 ettenähtud sanktsiooni keskmise määra.
Kohus peab põhjendatuks ja karistuse eesmärke kandvaks karistuseks 6 kuud vangistust.

KarS § 64 lg 1 alusel tuleb nimetatud karistused liita ning mõista liitkaristuseks, lugedes kergema
karistuse kaetuks raskeima karistusega, 6 (kuus) kuud vangistust. Kuna kriminaalasja arutati
lühimenetluses, tuleb vastavalt KrMS § 238 lg-le 2 vähendada mõistetud karistust ühe kolmandiku
võrra ja karistada Anton Gorskit vangistusega 4 kuud.

Kohus arvestab karistuse mõistmisel ka seda, et Eesti karistusõigussüsteem on üles ehitatud
põhimõttele, et juhul, kui isikule mõistetakse vabadusekaotuslik karistus, siis pööratakse see
reegeljuhtumil ka täitmisele. Kohtupraktika on seejuures asunud seisukohale, et vaid erandlikud
süüteo toimepanemise asjaolud ja süüdlase isik on aluseks karistuse kandmisest tingimisi
vabastamise vaagimiseks (Riigikohtu otsus kriminaalasjas nr 3-1-1-99-06). Erinevalt karistuse
mõistmisest, kus karistuse mõistmise alusena prevaleerib isiku süü, on karistusest tingimisi
vabastamise korral aluseks kuriteo toimepanemise asjaolud ning süüdlase isik, mis kas iseseisvalt või
ka koostoimes teevad põhikaristuse reaalse ärakandmise ebaotstarbekaks (Riigikohtu otsus
kriminaalasjas nr 3-1-1-40-04). Sisuliselt tähendab see isiku suhtes teatud prognoosotsuse tegemist –
kohus usub, et isik ei pane enam toime uusi õigusrikkumisi, mis võimaldabki jätta mõistetud
karistuse täitmisele pööramata.

Kohus leiab, et esinevad asjaolud karistuse tingimuslikuks kohaldamiseks. Arvestades asjaolu, et A.
Gorski on varasemalt nii kriminaalkorras kui ka väärteokorras karistamata, omab töökohta ning
legaalset sissetulekut, tunnistas oma süüd, leiab kohus, et teda saab mõjutada õiguskuulekale
käitumisele ka tingimuslikku karistust kohaldades. Kohus kohaldab KarS § 73 lg 1 ja 3 sätestatut
ning jätab vangistuse täitmisele pööramata kui Anton Gorski ei pane 1-aastase katseaja jooksul toime
uut tahtlikku kuritegu.




V Menetluskulud

Vastavalt KrMS § 180 lg-le 1 kuuluvad menetluskulud hüvitamisele süüdimõistetu poolt.
Menetluskuludeks on käesolevas kriminaalasjas sundraha ja kaitsjatasu.

KrMS § 179 lg 1 p 2 kohaselt kuulub Anton Gorskilt riigituludesse väljamõistmisele sundraha 645
eurot, kuna kohus peab põhjendatuks tema süüdimõistmist teise astme kuritegude toimepanemises.
Lisaks tuleb KrMS §-dest 175 ja 180 lähtudes mõista Anton Gorskilt välja määratud kaitsjale
makstud tasu järgnevalt: kaitsja Deniss Matvejevi poolt eeluurimisel osutatud õigusabi eest 96 eurot
ja kaitsja Deniss Matvejevi poolt 03.11.2016 kohtuistungil osutatud õigusabi eest 264 eurot.
                                                                                              8
                                                                           1-16-8052

Arvestades väljamõistetava menetluskulu suurust, on kohtu hinnangul põhjendatud nende maksmise
ajatamine üheks aastaks.

KrMS § 180 lg 3 alusel määrab kohus, et Anton Gorskil on õigus tasuda väljamõistetud
menetluskulud osade kaupa alates kohtuotsuse jõustumisele järgnevast kuust ühe aasta jooksul.

Otsuse tegemisel kohus juhindub KrMS § 233, 238, 311, 313, 315.

/allkirjastatud digitaalselt/

Mari-Liis Avikson
Kohtunik




                                                                                       9

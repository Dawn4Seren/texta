                                                                 Tsiviilasi nr 2-14-27137




                            KOHTUMÄÄRUS

Kohus                          Tartu Maakohus
Kohtunik                       Maimu Laumets

Määruse tegemise aeg ja        12.10.2016, Jõgeva kohtumaja
koht
Tsiviilasja number             2-14-27137

Tsiviilasi                     TF Bank AB hagi Aita Nõgesmaa vastu võla, viivise,
                               intressi ja kahju nõuetes
Menetlusosalised ja nende      Hageja: TF Bank AB (registrikood: 556158-1041; asukoht:
esindajad                      Box 947, SE-501 10, Borås, Rootsi),
                               Hageja esindaja: Anne-Liis Veski (OK Incure OÜ, e-post:
                               anne-liis.veski@okincure.ee);
                               Kostja: Aita Nõgesmaa (isikukood: 46909072762; elukoht:
                               Lullikatku tee 29, Torma vald, 48502 Jõgevamaa; e-post:
                               aitanogesmaa@hotmail.com)
Menetlustoiming                Hagi läbivaatamata jätmine


RESOLUTSIOON

Jätta läbi vaatamata TF Bank AB hagi Aita Nõgesmaa vastu võla, viivise, intressi ja
kahju nõuetes.


Menetluskulude jaotus

Jätta menetluskulud hageja kanda.

Edasikaebamise kord
Määrusele saab esitada määruskaebuse Tartu Ringkonnakohtule Tartu Maakohtu Jõgeva
kohtumaja kaudu 15 päeva jooksul arvates päevast, millal määrus isikule teatavaks tehti.

Asjaolud ja menetluse käik
Hageja esitas 30.09.2014 kohtule hagi, milles palus kostjalt hageja kasuks välja mõista
laenulepingust tulenev võlgnevus.Kostja vaidles 24.11.2014.a vastuses hagile vastu.




                                                                                       1
Kohus võttis 09.02.2015.a määrusega menetlusse kostja võlgade ümberkujundamise avalduse
ning liitis selle ühte menetlusse kostja avaldusega enda pankroti väljakuulutamiseks (tsiviilasi
2-14-61461). Sama määrusega peatas kohus menetluse tsiviilasjas nr 2-14-27137 kuni
võlgade ümberkujundamiskava kinnitamiseni.
Kohus tegi 25.06.2015.a tsiviilasjas nr 2-14-61461 määruse, millega kinnitas
ümberkujundamiskava. Määrus jõustus 21.09.2015.

21.09.2016.a määrusega uuendas kohus tsiviilasjast nr 2-14-27137 peatatud menetluse ning
jätkas menetlust sealt, kus see enne menetluse peatamise pooleli jäi. Kohus palus pooltel
esitada seisukoht menetluse edasise läbiviimise ja nõude osas.
27.09.2016 esitas kostja seisukoha menetluse uuendamise suhtes. Kostja sõnul on
ümberkujundamiskava kehtiv ja kinnitas, et ta on kohtu poolt kinnitatud
ümberkujundamiskava täitnud, sh ka hageja nõude osas. Kostja leidis, et menetluse
uuendamine ei ole kooskõlas võlgade ümberkujundamise ja võlakaitse seadusega ja palus
menetlusega mitte jätkata.
10.10.2016 hageja poolt esitatud arvamuse kohaselt ei ole käesoleva hagimenetlusega
jätkamine põhjendatud, kuivõrd poolte suhted on reguleeritud kohtu poolt kinnitatud
ümberkujundamiskavaga.

Kohtu seisukoht
Kohus, vaadanud läbi kohtule esitatud menetlusdokumendid, leiab, et hagiavaldus tuleb jätta
läbi vaatamata.

Võlgade ümberkujundamise ja võlakaitse seaduse (VÕVS) § 31 lg 2 sätestab, et
ümberkujundamiskava kinnitamisel jätkatakse ümberkujundamisavalduse menetlusse
võtmisel peatatud täitemenetlust ja kohtumenetlust nõude suhtes, mille kohta
ümberkujundamiskava ei kehti. VÕVS § 31 lg 3 kohaselt ei piira ümberkujundamiskava
kinnitamine võlausaldaja õigust vaielda kohtumenetluses nõuete üle, mida
ümberkujundamiskavas ei tunnustatud. Samuti võib võlausaldaja vaielda kohtumenetluses
nõude suuruse üle osas, mida ei tunnustatud.
TsMS § 423 lg 2 p 2 kohaselt võib kohus jätta hagi läbi vaatamata ka juhul, kui ilmneb, et
hagi ei ole esitatud hageja seadusega kaitstud õiguse ega huvi kaitseks või eesmärgil, millele
riik peaks andma õiguskaitset või kui hagiga ei ole hageja taotletavat eesmärki võimalik
saavutada.

Hageja esitas kohtule hagiavalduse laenulepingust nr 500065831 tuleneva võlgnevuse
2771,35 euro nõudes (põhinõue 1920,45 eurot, viivis 264,33 eurot, intress 440,55 eurot, kahju
146,02 eurot). Võlgade ümberkujundamise menetluses kinnitati hageja nõue kostja suhtes
summas 2914,89 eurot (põhinõue 1920,45 eurot ja kõrvalnõuded 994,44 eurot). Eeltoodust
nähtuvalt tunnustati ümberkujundamiskavas hageja sama nõuet, mille välja mõistmist ta
taotles käesolevas menetluses. Seetõttu kehtib ümberkujundamiskava hageja kogu nõude
ulatuses ja hageja nõue on seega hõlmatud ümberkujundamiskavaga ja kohus ei saa VÕVS §
31 lg-test 2 ja 3 tulenevalt jätkata menetlust käesolevas tsiviilasjas.
Kohus leiab, et hagiga ei ole hageja taotletavat eesmärki võimalik enam saavutada, sest hageja
nõude osas kehtib ümberkujundamiskava.
Arvestades eelpool toodut, jätab kohus hagi läbi vaatamata ja lõpetab käesolevas tsiviilasjas
menetluse.




                                                                                              2
Kohus selgitab hagi läbivaatamata jätmise tagajärgi. TsMS § 426 lg 1 loetakse hagi
läbivaatamata jätmise korral, et hagi ei ole kohtu menetluses olnud ja hageja võib pöörduda
hagiga sama kostja vastu samal alusel vaidluses sama hagieseme üle kohtusse.

Menetluskulude jaotus
TsMS § 173 lg 1 kohaselt esitab kohus menetlust lõpetavas määruses menetluskulude jaotuse
menetlusosaliste vahel.
TsMS § 168 lg 2 kohaselt kannab hageja menetluskulud, kui hagi jäetakse läbi vaatamata või
kui menetlus lõpetatakse määrusega ja käesoleva paragrahvi lõigetest 3-5 ei tulene teisiti.
Käesolevalt ei esine TsMS § 168 lg 3-5 asjaolusid ja menetluskulud tuleb jätta hageja kanda.

Kohtule teadaolevalt ei ole kostja käesolevas menetluses kulusid kandnud, mistõttu rahaliselt
kohus kostja menetluskulusid kindlaks ei määra. Hageja kanda jäävad tema enda katud
menetluskulud.


/Allkirjastatud digitaalselt/
Maimu Laumets
Kohtunik




                                                                                           3

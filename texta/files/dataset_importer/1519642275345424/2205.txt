                          KOHTUMÄÄRUS
 Kohus                           Viru Maakohus

 Määruse aeg ja koht             23. november 2016, Rakvere kohtumajas

 Kohtuasja number                1-08-12529
 Kohtunik                        Anu Ammer
 Kohtuistungi sekretär           Kätlin Koidumäe

 Prokurör                        Ain Tali

 Tõlk                            Svetlana Tarasova

 Kohtuasi                        Viru Vangla materjalid Evgenii Sidorkini vangistusest
                                 tingimisi enne tähtaega vabastamiseks

                                 EVGENII SIDORKIN, i.k. 38209092235, kannab
 Süüdimõistetu
                                 karistust Viru Vanglas, elukoht vabanemisel: xxxx
                                 Karistuse kandmise algus 02.10.2008 ja lõpp 16.03.2017.

 Kohtuasja läbivaatamise aeg 17.11.2016, videokohtuistungil
 Kohtumääruse õiguslik alus      KarS § 76; KrMS § 426, § 383, § 384 ja § 387.

RESOLUTSIOON

Jätta Evgenii Sidorkin vangistusest tingimisi enne tähtaega vabastamata.

Edasikaebamise kord

Kohtumäärusele on õigus esitada määruskaebus Viru Maakohtule 15 päeva jooksul alates
päevast, mil isik sai vaidlustatavast kohtumäärusest teada või pidi teada saama.

Kohtumääruse väljatrükk saata Viru Vanglale, prokurörile ja Evgenii Sidorkinile.

Asjaolud

Viru Vangla esitas 11.10.2016 Viru Maakohtule materjalid kinnipeetava Evgenii Sidorkini
vangistusest tingimisi enne tähtaega vabastamiseks.



                                              1
Evgenii Sidorkin on süüdi tunnistatud Harju Maakohtu 02.10.2008 otsusega KarS § 331 ning
teda karistati vangistusega 5 kuud. KarS § 65 lg 2 alusel suurendas kohus mõistetud karistust
22.04.2002 Narva Linnakohtu poolt mõistetud karistuse ärakandmata osa, s.o. 8 aastat 15 päeva
vangistust, võrra ja mõistis lõplikuks ärakandmisele kuuluvaks liitkaristuseks 8 aastat 5 kuud
ja 15 päeva vangistust. Karistuse kandmise alguseks luges kohus 02.10.2008.

Arvestades kinnipeetava ohtlikkuse taset ning uue kuriteo toimepanemise tõenäosust ei toeta
Viru Vangla kinnipeetava tingimisi ennetähtaegset vabastamist.

Kohtuistung

Evgenii Sidorkin taotles enda tingimisi ennetähtaegset vabastamist. Kinnipeetava sõnul soovib
ta vabanemisel asuda elama esialgu oma ema juurde ning tööd jätkata samas kohas kus praegugi
töötab. Selgitas, et on vanglas läbinud mitmeid sotsiaalprogramme, kuid ega seal midagi
huvitavat ei olnud. Kinnitas, et alkoholi ei ole tarvitanud 16 aastat ja narkootikume 8 aastat,
saab aru, millega nende tarvitamine võib lõppeda.

Prokurör asja arutamisest osa ei võtnud, kuid on esitanud kohtule kirjalikult oma seisukoha,
mille kohaselt prokuratuur kinnipeetava ennetähtaegset vabastamist ei toeta. Prokurör märgib,
et arvestades isiku korduvkaristatust, ei ole Evgenii Sidorkin varasematest karistustest järeldusi
teinud. Oluline on ka asjaolu, et kinnipeetav kannab liitkaristust mh raskendavatel asjaoludel
tahtliku tapmise eest ja seetõttu on kohtul õigus jätta süüdlane vabastamata ka vaid kuriteo
raskuse motiivil. Prokurör lisab, et kuigi kinnipeetaval puuduvad distsiplinaarkaristused, on
teda siiski vangistuses kriminaalkorras karistatud karistuse täitmise vastase süüteo eest, seega
ei ole isik näidanud üles tõsist tahet seadusekuulekaks eluks.

Kohtumääruse põhjendused

Kohus, tutvunud asja materjalide ja prokuröri seisukohaga ning ära kuulanud kinnipeetava
leidis, et taotlus ei ole põhjendatud ega kuulu rahuldamisele.

Vastavalt KarS § 76 lg 4 tingimisi enne tähtaega vangistusest vabastamise otsustamisel arvestab
kohus kuriteo toimepanemise asjaolusid, süüdlase isikut, varasemat elukäiku ning käitumist
karistuse kandmise ajal, samuti tema elutingimusi ja neid tagajärgi, mida võib süüdlasele kaasa
tuua tingimisi enne tähtaega karistusest vabastamine.

Evgenii Sidorkin on kriminaalkorras karistatud neljal korral ja vanglas viibib teist korda.
Kuritegude dünaamika on muutunud: esimene kuritegu oli varavastane, eelnev raske
isikuvastane ja viimane narkootikumide tarvitamine vanglas. Soodusteguriks on sõltuvusainete
tarvitamine.

Kriminaalhooldusametniku arvamusest nähtub, et vabanemisjärgselt asuks kinnipeetav elama
ema ja kasuisa juurde. Kodukülastuse käigus on välja selgitatud, et tegemist on kinnipeetava
emale kuuluva 2-toalise korteriga. Seega on isikul olemas kindel elukoht, mis on kinnipeetava
ennetähtaegse vabastamise vältimatuks eelduseks.

Positiivseks loeb kohus ka asjaolu, et kinnipeetav on vangistuses läbinud sotsiaalprogrammid
„Õige hetk“, „Convictus 12 sammu“, „Eluviisitreening“ ja „Viha juhtimine“, osalenud
tööhõives, anomüümsete narkomaanide tugigrupis ja narkosõltlaste spordiprogrammis,

                                                2
omandanud keskhariduse ning kutsehariduse elektriku, maalri ja treiali erialal, läbinud vestluse
teemal riskikäitumise tagajärgedest, mõjust ja mõttetu riski võtmise vältimisest. Seega on
kinnipeetav vangistuses viibitud aega kasutanud otstarbekalt.

Vähetähtis pole ka asjaolu, et vabaduses on kinnipeetavat ootamas ema ja kasuisa. Suhted
lähedastega on head ja toetavad. Ema ja kasuisa on valmis kinnipeetavat vabanemise korral nii
moraalselt kui ka materiaalselt toetama ning suhtuvad tema ennetähtaegsesse vabanemisse
positiivselt.

Märkimata ei saa jätta ka positiivset asjaolu, et kinnipeetav viibib alates 17.08.2016
avavanglaosakonnas ning töötab alates 05.09.2016 väljaspool vanglat.

Ka on Evgenii Sidorkini käitumine vanglas olnud seaduskuulekas: kehtivad
distsiplinaarkaristused puuduvad. Vastavalt Riigikohtu kriminaalkolleegiumi 02.11.2006
määrusele kohtuasjas nr 3-1-1-91-06 on vangistusest ennetähtaegse vabastamise oluliseks
tingimuseks vangistatu õiguspärane käitumine. Käesoleval juhul on see tingimus täidetud.
Kohus leiab aga, et eelnimetatu on küll oluliseks, kuid mitte otsustavaks tingimuseks
kinnipeetava isikuomaduste üle otsustamisel.

Kriminaalhooldaja hinnangul ei ole kinnipeetavale vabanemisel garanteeritud töökohta. Isik
on taotluses küll märkinud, et töökoht saab olema xxxx ja xxxx, kuid kriminaalhooldaja on
välja selgitanud, et mõlemal märgitud ettevõttel on maksuvõlad (seisuga 30.08.2016 esimesel
ettevõttel 6271,07 eurot ja teisel 1526,03 eurot), ning firmade kontaktisikute andmeid pole
äriregistrile esitatud ja seetõttu ei olnud võimalik saada kinnitust, et need ettevõtted
garanteerivad Evgenii Sidorkinile töökoha ennetähtaegse vabanemise korral. Ka tuleb märkida,
et kriminaalhoolduse infosüsteemi andmetel on mõlema ettevõtte juhatuse liikmed
kriminaalkorras karistatud. Kohus on seisukohal, et kriminaalkorras karistatud isikutega
suhtlemine suurendab kinnipeetava riskikäitumist vabaduses ning ei aita kaasa tema
resotsialiseerumisele.

Töökoha puudumine halvendab kohtu hinnangul ka kinnipeetava toimetulekut ja tegevusetus
suurendab uute kuritegude toimepanemise riski. Pikaajalise vangistuses viibimise tõttu puudub
Evgenii Sidorkinil ka vabaduses ametlikult töötamise harjumus ja kogemus, seega on tema
konkurentsivõime tööturul problemaatiline. Isik on küll olnud hõivatud vanglas
majandustöödel ja viibides avavanglaosakonnas töötab väljaspool vanglat, kuid siiski
kontrollitud keskkonnas töötamist ei saa samastada režiimivabama elu- ja tööstiiliga väljaspool
vanglat.

Evgenii Sidorkinil on diagnoositud narkosõltuvus, talle on pakutud sõltuvusravi kohaldamist,
kuid isik keeldus väites, et tal ei ole probleeme narkootikumidega ning ta saab ise hakkama. Ka
kuritarvitas isik enne vangistust alkoholi, kuid sõltuvust diagnoositud ei ole. Kohus on
seisukohal, et isik ei tunnista probleeme ning sõltuvusainete tarvitamist saab pidada uue kuriteo
toimepanemise riskifaktoriks ja seda olukorras, kus alkohol on kinnipeetava agressiivse
käitumise üheks vallandajaks.

Vangla iseloomustuse kohaselt on kinnipeetava probleemide lahendamise ja toimetuleku
osakus puudulik, korduvkaristatus ning sõltuvusainete tarvitamine viitavad tema hoolimatule
elustiilile.



                                               3
Vangla hinnangul on kinnipeetav kõrgohtlik ja ohustatud on kõik ühiskonna liikmed.
Agressiivne käitumine võib väljenduda, kui isik on alkoholijoobes või jätkab narkootikumide
tarvitamist. Uue korduva kuriteo toimepanemise tõenäosus kahe aasta jooksul on 23 %, uue
vägivaldse kuriteo toimepanemise tõenäosus 2 aasta jooksul on 27 %. Lisaks märgib kohus, et
Evgenii Sidorkin on ka vanglas range järelevalve tingimustes pannud toime karistuse täitmise
vastase süüteo ehk omanud, vallanud ning tarvitanud narkootilist ainet arsti ettekirjutuseta.
Seega ei ole kinnipeetav saanud aru oma tegude tõsidusest ning sellega kaasnevatest
tagajärgedest.

Eeltoodu alusel asub kohus seisukohale, et Evgenii Sidorkini puhul on tegemist kõrge
käitumiskontrollist kõrvalehoidumise riskiga, mistõttu ei ole kriminaalhoolduse ajal
võimalik tema ohtlikkust ühiskonnas alandada. Korduvkaristatus isiku- ja varavastaste
kuritegude toimepanemise eest näitab kohtu hinnangul kinnipeetava ükskõikset suhtumist
teistesse ühiskonna liikmetesse ning nende turvatundesse.

Kohus on ka seisukohal, et isikut, kes kannab karistust muuhulgas raskeima isikuvastase kuriteo
(raskendavatel asjaoludel tahtliku tapmise) toimepanemise eest, pole põhjendatud vangistusest
tingimisi enne tähtaega vabastada. Mõrvale õigustust ei ole ning tulenevalt teo tagajärgede
pöördumatusest on kohtul õigus jätta süüdlane vabastamata ka vaid kuriteo raskuse motiivil.
Kohus lisab, et toimepandud kuriteo raskus ja asjaolud on käesoleval juhul kahtlemata
kaalukamad kui süüdimõistetu võimalused vabaduses. Evgenii Sidorkini vabanemisjärgse
elukoha olemasolu, toetav sotsiaalvõrgustik ning õiguskuulekas käitumine senise vangistuse
jooksul ei ole piisav, õigustamaks isiku käesoleval ajal vangistusest ennetähtaegset
vabastamist.

Kohus märgib täiendavalt, et isik, kes pani toime kuriteo, peab arvestama asjaoluga, et tal tuleb
ära kanda kogu temale mõistetud karistus ning riik ei loo tingimisi ennetähtaegselt vangistusest
vabastamise korra kehtestamisega isikutele õiguspositsioone, millele need hiljem võiksid
toetuda. Süüdimõistmisel ei ole ennetähtaega vabastamine isikule garanteeritud.


/allkirjastatud digitaalselt/

Anu Ammer
Kohtunik




                                               4

                              KOHTUMÄÄRUS
 Kohus                                    Tallinna Halduskohus
 Kohtunik                                 Sirje Kaljumäe
 Määruse tegemise aeg ja koht             29. veebruar 2016, Tallinn
 Haldusasja number                        3-16-288
 Haldusasi                                H.S.e kaebus Tallinna Vanglalt mittevaralise kahju
                                          hüvitise väljamõistmiseks
 Menetlusosalised ja                      Kaebaja – H.S.
 nende esindajad                          Vastustaja – Tallinna Vangla
 Menetlustoiming                          Kaebuse käiguta jätmine, menetlusabi ja riigi õigusabi
                                          taotluse lahendamine


RESOLUTSIOON
   1. Tagastada H.S.e kaebus läbivaatamatult.

   2. Jätta kaebaja menetlusabi taotlus ja riigi õigusabi taotlus läbi vaatamata.


Edasikaebamise kord
Määruse peale on õigus esitada Tallinna Halduskohtu kaudu määruskaebus Tallinna
Ringkonnakohtule 15 päeva jooksul määruse kättesaamisest arvates.

ASJAOLUD JA MENETLUSE KÄIK
1.      Tallinna Vanglas registreeriti 04.12.2015 H.S.e mittevaralise kahju hüvitamise taotlus (tl
30), mille kohaselt oli talle 27.11.2015 lõunasöögiks väljastatud toidunorm ettenähtust 130 g
väiksem (koos kausiga oli toidu kaal 590 g ning kausi kaal 170 g, kuid ettenähtud toidukogus oli
250 g tatart, 200 g kastet, 100 g salatit). Seega on vangla rikkunud vangistusseaduse (VangS) §-i
47. H.S. kahtlustab, et vangla on talle kogu E1 üksuses viibitud ajal väljastanud ettenähtust vähem
toitu, mistõttu palus ta taotluses välja mõista mittevaralise kahju hüvitise summas 500 eurot.
2.      Tallinna Vangla tunnistas 18.12.2015 käskkirjaga nr 5-2/1730 (tl 25-26) kinnipeetav H.S.e
süüdi VangS § 67 p 4 rikkumises ning määras talle distsiplinaarkaristusena viieks ööpäevaks
kartserisse paigutamise. Käskkirja kohaselt ei olnud H.S. 27.11.2015 kella 11:30 ajal rahul temale
pandud toidukogusega, misjärel võimaldati talle tema juuresolekul toitu kaaluda. Toidu kaaluks
koos kausiga oli 590 grammi. Pärast toidu kaalumist valas H.S. toidu tualetti ja viskas tühja
toidukausi põrandale.
3.     Tallinna Vangla tunnistas 18.12.2015 käskkirjaga nr 5-2/1731 (tl 27-28) kinnipeetav H.S.e
süüdi Tallinna vangla kodukorra punkti 1.11.1 rikkumises ning karistas teda selle eest kümneks
ööpäevaks kartserisse paigutamisega. Käskkirja kohaselt valas H.S. 27.11.2015 kella 17:52 ajal
talle antud supikausi, mis oli eelnevalt kaalutud ja vastavuses toidunormidega, ümber toiduluugile,
misjärel muutus verbaalselt agressiivseks.
4.     Tallinna Vangla jättis 04.02.2016 otsusega nr 5-37/15/342-2 (tl 14-15) H.S.e mittevaralise
kahju hüvitamise taotluse rahuldamata.
Otsuse kohaselt lähtub vangla kinnipeetavate toitlustamisel Sotsiaalministri 31.12.2002 määrusest
nr 150 „Toidunormid kinnipidamisasutustes“ (edaspidi ka määrus nr 150), mis ei sätesta
toiduaineid ja nende koguseid grammides, kuid määrab kindlaks kinnipeetava ööpäevase
toiduenergia vajaduse. Lähtudes määruse nr 150 § 2 lg-st 1 katab Tallinna Vangla kinnipeetavatele
pakutav toit        kinnipeetava elutegevuseks vajaliku toidutarbe, rahuldab optimaalse
toiduenergiavajaduse ning minimaalse mikrotoitainete ja valguvajaduse. Köögist väljastatavaid
toite kontrollivad iga söögikorra eel kvaliteedi osas järelevalve- ja meditsiiniosakonna esindajad
ning ebakvaliteetne toit kõrvaldatakse ja asendatakse.
Tallinna Vangla pakub kinnipeetavatele kolm korda päevas sooja toitu ning toidumenüüd on
vastavuses määruse nr 150 nõuetega. Kinnipeetavatele on tagatud täisväärtuslik ja tervislik toit,
mis on määruse nr 150 nõuetega kooskõlas nii kalorsuselt kui ka vitamiinide ja mineraalide osas.
Kinnipeetavate toiduenergiavajadus on kaetud ning kooskõlas määruse nr 150 § 3 lg-tega 1 ja 4.
Tallinna Vangla toitlustamise ja määruse nr 150 täitmise üle teostavad regulaarselt järelevalvet
Terviseamet ning Veterinaar- ja Toiduamet. Viimati kontrollis Terviseamet Tallinna Vangla
toidunormide ja toiduenergia sisalduse vastavust määruse nr 150 nõuetele 27.05.2015. Kontrolli
käigus ei tuvastatud süsteemseid puudujääke. Ka ei ole varasemate kontrollkäikude tulemusel
tuvastatud kinnipeetavate toitlustamist puudutavate kohustuste rikkumisi. Seetõttu ei ole vanglal
põhjust uskuda, et H.S.ele on vangla I üksuses väljastatud süstemaatiliselt ettenähtust väiksem
toidukogus. Kui kinnipeetav leiab, et talle väljastatud toidukogus ei ole piisav, on tal võimalik
taotleda toidukoguse kaalumist. Kaalumise käigus tuvastatud puudujäägid toidukoguses
kõrvaldatakse koheselt. Kuna distsiplinaarmenetluses on tuvastatud, et H.S. kallas oma lõunasöögi
tualettpotti ja viskas kausi maha, ei olnud vanglal võimalik talle täiendavat toitu väljastada, isegi
juhul, kui menüüle mittevastav toidukogus oleks tuvastatud. Õhtusöögiks väljastatud supi, mis
kaalumise tulemusel vastas nõuetele, kallas H.S. toiduluugile. Seega on H.S.ele määrusele nr 150
vastav toitlustamine tagatud.
Tulenevalt Tallinna Vangla kodukorra punktist 9.10 on kinnipeetav toidu kvaliteedi osas
pretensioonide tekkimisel kohustatud sellest viivitamatult teavitama korrapidajat korruse
vanemvalvuri või valvuri vahendusel. Hiljem esitatud pretensioone ei rahuldata kontrollimise
võimatuse tõttu. Kõnealuse punkti eesmärk on, et kinnipeetav ei väljendaks toiduga rahulolematust
alusetult. Kui kinnipeetavale on väljastatud ebakvaliteetne toit, on ta kohustatud sellest
viivitamatult teavitama vanglateenistuse ametnikku ning andma ametniku kätte ebakvaliteetse
toidu. Vastasel juhul ei ole vanglal võimalik tagantjärele kindlaks teha, kas kinnipeetavale
väljastatud toit vastas nõuetele või mitte. H.S.e seisukoht, et talle on kogu aeg väljastatud normist
vähem toitu, on subjektiivne, tõendamata ja esitatud tagantjärele ning oletusliku iseloomuga.
Vangla ei saa hiljem esitatud pretensioone toidukoguste osas kontrollida ja rahuldada. H.S. ei ole
varasemalt toidukoguse osas pretensioone väljendanud. Seetõttu ei ole vanglal alust pidada tõeseks
isiku subjektiivset arvamust toidukoguse mittevastavuse osas. Vangla poolt väljastatav toit on
kvaliteetne ja vastab ettenähtud toidukogusele.
Kinnitust ei ole leidnud, et H.S.ele oleks tekkinud vangla tegevusest tulenevalt mittevaraline kahju,
mis võiks kuuluda rahas hüvitamisele. Seega on kahjunõude eeldused täitmata ning taotlus tuleb
jätta rahuldamata.
5.     Tallinna Halduskohtule saabus 08.02.2016 H.S.e kaebus Tallinna Vanglalt mittevaralise
kahju hüvitise (500 eurot) väljamõistmiseks.

                                                 2
Kaebuse kohaselt valas kaebaja 27.11.2015 lõunasöögi ajal pärast temale väljastatud toidu
kaalumist selle kambris kausist välja ning läks seejärel kaussi kaaluma. Tühja kausi kaalumise
tulemusel selgus, et talle väljastatud toidukogus oli 180 g ettenähtust väiksem. Väiksema
toidukoguse saamine tekitas kaebajale depressiooni ning ta viskas tühja kausi käru peale, misjärel
see põrandale libises. Õhtusöögi ajal oli kaebaja depressioonis ja tema käsi värises. Kuna supikausi
äär oli rasvane läks kausist suppi maha toiduluugile. Kaebaja palub vangla poolt tema ebainimliku
ja alandava kohtlemise tõttu vanglalt välja mõista mittevaralise kahju hüvitise.


KOHTU PÕHJENDUSED
6.      Halduskohtumenetluse seadustiku (HKMS) § 2 lg 4 teise lause kohaselt tõlgendab kohus
menetlusosaliste avaldusi ja lähtub nende lahendamisel esitaja tegelikust tahtest. Kohus mõistab
esitatud kaebust selliselt, et kaebaja soovib mittevaralise kahju hüvitise väljamõistmist seoses
vangla poolt talle ettenähtust väiksema toidukoguse väljastamisega.
7.     HKMS § 120 lg 1 p 8 kohaselt kontrollib kaebuse saanud halduskohus, ega ei esine alust
kaebuse tagastamiseks või käiguta jätmiseks. HKMS § 121 lg 2 p 2 kohaselt võib kohus tagastada
kaebuse määrusega selle esitajale, kui kaebusega ei ole võimalik saavutada kaebuse eesmärki.
Kohus leiab, et kaebus tuleb HKMS § 121 lg 2 p 2 alusel tagastada, kuna kaebusega ei ole
ilmselgelt võimalik selle eesmärki saavutada. Kohtu hinnangul ei ole käesoleval juhul tegemist
keeruka õigusliku küsimusega, mis eeldaks kaebuse menetlusse võtmist ning selle küsimuse
täiendavat analüüsimist. Samuti ei ole vajalik asjaolude täiendav väljaselgitamine.
8.     Kaebaja tugineb väidetavalt ettenähtust väiksema toidukoguse väljastamist väites
27.11.2015 Tallinna Vanglas lõuna- ja õhtusöögi ajal temaga seotud sündmuste asjaoludele.
9.     Tallinna Vangla 18.12.2015 käskkirja nr 5-2/1730 (tl 25-26) kohaselt on tuvastatud, et
kinnipeetav H.S. ei olnud 27.11.2015 kella 11:30 ajal rahul temale serveeritud toidukogusega,
misjärel võimaldati talle tema juuresolekul toidu kaalumine. Toidu kaaluks koos kausiga oli 590
grammi. Pärast toidu kaalumist valas H.S. toidu tualetti ja viskas tühja toidukausi põrandale.
Tallinna Vangla 18.12.2015 käskkirja nr 5-2/1731 (tl 27-28) kohaselt on tuvastatud, et kinnipeetav
H.S. valas 27.11.2015 kella 17:52 ajal talle antud supikausi, mis oli eelnevalt kaalutud ja
vastavuses toidunormidega, ümber toiduluugile, misjärel muutus verbaalselt agressiivseks.
Mõlema käskkirjaga on H.S.ele määratud distsiplinaarkaristused vangistust puudutavate
õigusaktide rikkumise eest ning kaebaja ei ole neid käskkirju vaidlustanud.
10.     Õigusvastase haldustegevusega tekitatud kahju hüvitamise nõude eeldused on sätestatud
riigivastutuse seaduse (RVastS) § 7 lg-s 1 ning mittevaralise kahju puhul täiendavalt § 9 lg-s 1.
RVastS § 7 lg 1 kohaselt võib isik, kelle õigusi on avaliku võimu kandja õigusvastase tegevusega
avalik-õiguslikus suhtes rikkunud, nõuda talle tekitatud kahju hüvitamist, kui kahju ei olnud
võimalik vältida ega ole võimalik kõrvaldada sama seaduse §-des 3, 4 ja 6 sätestatud viisil õiguste
kaitsmise või taastamisega. Mittevaralise kahju hüvitamist saab isik nõuda süüliselt väärikuse
alandamise, tervise kahjustamise, vabaduse võtmise, kodu või eraelu puutumatuse või sõnumi
saladuse rikkumise, au või hea nime teotamise korral (RVastS § 9 lg 1).
11.    Eeltoodust tulenevalt on kahju hüvitamise eeldusteks, et avaliku võimu kandja on isiku
õigusi oma õigusvastase tegevusega rikkunud ning et kahju ei olnud võimalik vältida või
kõrvaldada õiguste kaitsmise või taastamisega. Mittevaralise kahju korral lisandub täiendava
hüvitamise eeldusena kahju tekitaja (avalik võim) süüline tegevus.
12.    Kaebaja leiab, et vangla on tema inimväärikust alandanud talle ettenähtust väiksema
toidukoguse väljastamisega. Vanglale esitatud kahju hüvitamise taotluse (tl 30) kohaselt on
kaebajal kahtlus, et vangla väljastab talle süstemaatiliselt vähem toitu.

                                                 3
13.    VangS § 47 lg 1 sätestab, et kinnipeetava toitlustamine korraldatakse vastavuses
elanikkonna üldiste toitumistavadega ja silmas pidades elutegevuseks vajalikku toidutarvet.
Kinnipeetava toitlustamine peab olema korrapärane ja vastama toiduhügieeni nõuetele. Tallinna
Vangla kodukorra p 9.1. kohaselt toimub kinnipeetavate toitlustamine sotsiaalministri 31.12.2002
määruse nr 150 „Toidunormid kinnipidamisasutustes” alusel.
14.     Rahvatervise seaduse § 8 lg 2 p 22 alusel kehtestatud sotsiaalministri 31.12.2002 määrus
nr 150 „Toidunormid kinnipidamisasutustes“ (määrus nr 150) ei sätesta kinnipeetavatele
väljastatava toidukoguse kaalu. Määruse nr 150 § lg-te 2 ja 4 kohaselt peab kinnipeetava päevane
toidunorm katma tema elutegevuseks vajaliku toidutarbe, rahuldama optimaalse
toiduenergiavajaduse ning minimaalse mikrotoitainete (vitamiinid ning mineraaltoitained) ja
valguvajaduse.      Toidunormi       määramisel      arvestatakse      kinnipeetava    ööpäevast
toiduenergiavajadust, terviseseisundit, elanikkonna üldisi toitumistavasid ning võimaluste piires
kinnipeetava oma religiooni toitumistavasid. Määruse nr 150 §-s 2 on sätestatud kinnipeetava
ööpäevane toiduenergiavajadus ning §-s 3 nõuded muu hulgas toidunormile ning toidu energia,
vitamiinide, mineraalainete ja valgukoguse sisaldusele ja toidu väljastamise sagedusele. Viidatud
sätete kohaselt peetakse kinnipeetava toiduenergiavajaduse üle arvet kahe nädala keskmise järgi
(§ 3 lg 1). Toidunormile vastavat toitu antakse kinnipeetavale kolmes osas, vähemalt kolm korda
päevas ja kindlatel kellaaegadel (§ 3 lg 6).
15.    Nähtuvalt asja materjalist on Tallinna Vangla kinnipeetavale õiguspärase toidunormi
tagamiseks määratlenud konkreetsel toidukorral väljastatavate toidukoguste kaalu. See on
märgitud päevade kaupa menüüs. Seejuures on kinnipeetavatele võimaldatud neile väljastatud
toidukoguseid kaaluda. Kaebaja ei väida, et vangla antav toit ei vasta määruse nr 150 nõuetele.
Kaebaja väidab, et sai 27.11.2015 lõunasöögi ajal vähem toitu, kui oli vangla poolt menüüs
märgitud toidukoguse kaal.
Tallinna Vangla 18.12.2015 käskkirjast nr 5-2/1730 (tl 25-26) nähtub, et kaebaja viskas talle
27.11.2015 lõunasöögi ajal väljastatud toidu ära ning tühja toidukausi põrandale. 27.11.2015
õhtusöögiks saadud supi ajas kaebaja toiduluugile (Tallinna Vangla 18.12.2015 käskkiri nr 5-
2/1731, tl 27-28). Kummalgi juhul ei teatanud kaebaja vanglaametnikele talle väljastatud
toidukoguse puudustest ning ei küsinud ka toitu juurde. Seetõttu ei olnud vanglal võimalik
tegelikku toidukogust tuvastada.
16.     Asja materjalist nähtuvalt on kaebaja temale väljastatava toidukoguse osas teinud Tallinna
Vanglale etteheiteid alles 04.12.2015 esitatud kahju hüvitamise taotluses (tl 30), milles viitab
27.11.2015 lõunasöögi ajal toimunud sündmusele. Varasemalt ei ole kaebaja toidukoguse osas
teateid, kaebusi või taotlusi vanglale esitanud. Vastav asjaolu nähtub ka vangla 04.02.2016
otsusest nr 5-37/15/342-2 (tl 14-15). Ka kaebaja ise ei ole väitnud, et ta oleks toidukoguse osas
vanglale varem etteheiteid teinud. Samuti ei ole kaebaja palunud 27.11.2015 lõuna- või õhtusöögi
ajal toitu juurde. 27.11.2015 lõunasöögi viskas kaebaja ära ise. Ta ei eita seda, kuid põhjendab
sooviga üle kaaluda tühi kauss.
17.    Tallinna Vangla kodukorra p 9.10. kohaselt on kinnipeetav kohustatud toidu kvaliteedi osas
pretensioonide tekkimisel sellest viivitamatult teavitama korrapidajat korruse vanemvalvuri või
valvuri vahendusel. Hiljem esitatud pretensioone ei rahuldata kontrollimise võimatuse tõttu.
Seega, kui kaebajal oli kahtlus, et talle väljastatud toitu on kehtestatud kogusest vähem, oleks tal
tulnud sellest viivitamatult teavitada korrapidajat korruse vanemvalvuri või valvuri vahendusel.
Kaebusest ja asja materjalist ei nähtu, et kaebaja oleks vanglat enne 04.12.2015 toidukoguse
puudustest teavitanud. 04.12.2015 esitatud kahju hüvitamise taotluses teavitas kaebaja vanglat
toidukoguse puudustest seonduvalt 27.11.2015 lõunasöögiga. Samas pidanuks kaebaja paluma
vanglaametnikul tuvastada puudused toidus koheselt, kuivõrd hiljem ei ole vanglal võimalik


                                                 4
väidetavaid puudusi toidukoguses tuvastada. Seega oli kaebajal võimalus vältida talle väidetava
kahju tekkimist kohase õiguskaitsevahendiga koheselt. Kaebaja seda ei teinud.
18. Kaebaja väidab talle kahju tekitamist väärikuse alandamisega. Isegi kui eeldada, et
toidukogused kaebaja poolt välja toodud toidukorral olid menüüs kirja pandust tõesti väiksemad,
ei ole ilmselgelt võimalik, et selline tegevus oleks kujutanud endast vangla poolt kaebaja väärikuse
süülist alandamist, mis võinuks kaasa tuua hüvitamisele kuuluva mittevaralise kahju nagu seda
mõistab väljakujunenud kohtupraktika.
Asjas esitatud tõenditest ilmneb veenvalt, et vähemalt 27.11.2015 lõunasöögi ajal on kaebaja
ennast ise oma tegevusega ilma toiduta jätnud. Õhtusöögi ajal väiksema toidukoguse väljastamine
pole kuidagi tõendatud. Kaebaja seisukoht, et talle antakse järjekindlalt ettenähtust väiksem kogus
toitu, on hüpoteetiline (vt määruse p 16). Kohus möönab, et kinnipeetav pidevalt piisava toiduta
jätmine võib kahjustada tema tervist või ka alandada väärikust. Üksikjuhtumil menüüs kajastatud
kogusest mõnevõrra väiksem toidukogus, kui see peaks tõendamist leidma, ei saa hüvitamisele
kuuluval moel alandada isiku väärikust ega kahjustada muid RVastS § 9 lg-s 1 loetletud väärtusi,
sh tervist. Liiatigi on Tallinna Vangla sellises olukorras tõhusaks ja koheseks kahju tekkimist
vältivaks abinõuks ette näinud toidu kaalumise ja ettenähtud koguse küsimise, et kohe heastada
võimalikust inimlikust eksimusest tekkivad tagajärjed.
19.   Seega puudub esitatud kaebusel ilmselgelt eduväljavaade ning kohus ei pea kaebuse
eesmärgi saavutamist võimalikuks. Seetõttu tuleb kaebus HKMS § 121 lg 2 p 2 alusel tagastada.
20.   Kuna kohus tagastab kaebuse läbivaatamatult, jätab kohus läbi vaatamata ka kaebaja
menetlusabi taotluse ja riigi õigusabi taotluse, kuna vajadus nende lahendamiseks on ära langenud.


/allkirjastatud digitaalselt/

Sirje Kaljumäe




                                                 5

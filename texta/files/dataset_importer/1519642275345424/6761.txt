                           KOHTUOTSUS
                                EESTI VABARIIGI NIMEL


Kohus                             Viru Maakohus

Otsuse tegemise aeg ja koht       20.09.2016, Rakvere kohtumaja

Väärteoasja number                4-16-5653

Kohtunik                          Tiit Kullerkupp

Kohtuistungi sekretär             Merle Kaegas

Väärteoasi                        Ergo Elbra süüdistatuna KarS § 218 lg 1 järgi

Menetlusosalised                  Kohtuväline menetleja: Politsei- ja Piirivalveameti Ida
                                  prefektuur; esindaja Aulis Vahula
                                  Menetlusalune isik: Ergo Elbra (ik 39011155219,
                                  viibimiskoht xxxx; varem kriminaalkorras karistatud 1-l
                                  korral; väärteokorras karistatud 7-l korral)

Kaitsja                           Monica Meristo-Dmitrijev

Asja läbivaatamise aeg            20.09.2016 videokohtuistung

RESOLUTSIOON

Tunnistada Ergo Elbra süüdi KarS § 218 lg 1 järgi ja mõista karistuseks arest 20
(kakskümmend) päeva.

Arest kuulub kandmisele koheselt peale Viru Maakohtu 21.07.2016 otsusega 1-16-6273
mõistetud karistuse ärakandmist.

Edasikaebamise kord

Kohtuotsuse peale on kohtumenetluse poolel õigus esitada apellatsioon Tartu
Ringkonnakohtule. Apellatsiooniõiguse kasutamise soovist tuleb teatada kirjalikult Viru
Maakohtule seitsme päeva jooksul alates kohtuotsuse lõpposa kuulutamisest. Apellatsioon
esitatakse ringkonnakohtule kirjalikult 15 päeva jooksul alates päevast, millal kohtuotsus on
kohtumenetluse pooltele Viru Maakohtus tutvumiseks kättesaadav.
Asjaolud ja menetluse käik

27.07.2016 saatis Politsei- ja Piirivalveameti Ida prefektuur VTMS § 84 alusel Viru
Maakohtule väärteoasjade nr 2590,16,003244 ja 2315,16,003527 materjalid Ergo Elbra kohta.

Politsei- ja Piirivalveameti Ida prefektuuri Rakvere politseijaoskonna xxxx I O koostas
07.07.2016 Ergo Elbra suhtes väärteoasjas nr 2590,16,003244 väärteoprotokolli nr
AB1461530, mille kohaselt Ergo Elbra 07.03.2016 xxxx lõi varalise kasu saamise eesmärgil
tegelikest asjaoludest teadvalt ebaõige ettekujutuse, mis seisnes selles, et internetileheküljel
www.soov.ee avaldas Ergo Elbra kuulutuse, milles pakkus müüa Samsung Galaxy S5, luues
sellega teadvalt ebaõige ettekujutuse L K, kui viimane avaldas e-posti teel soovi osta
kuulutuses müügiks pakutud mobiiltelefoni. L K jäi uskuma müüja valeväiteid ja kandis
07.03.2016 M E xxxx nr xxxx 120 eurot, kusjuures kauba müüjal polnud kavatsustki
mobiiltelefoni saata, tekitades L K varalist kahju 120 eurot. Antud teoga pani toime
varavastase süüteo väheväärtusliku asja vastu. Menetlusalune isik rikkus KarS § 209 lg 1 ning
väärtegu kvalifitseeriti KarS § 218 lg 1 järgi. Väärteoprotokolli kohaselt on väärteo
toimepanemine tõendatud menetlusaluse isiku ülekuulamise protokolli ning koopiaga
kriminaalasja nr 15230106268 toimikust.

Politsei- ja Piirivalveameti Ida prefektuuri Rakvere politseijaoskonna xxxx I O koostas
07.07.2016 Ergo Elbra suhtes väärteoasjas nr 2315,16,003527 väärteoprotokolli nr
AB1461529, mille kohaselt Ergo Elbra 13.03.2016 kell 19.48 xxxx pöördudes avalikkuse
poole, lõi varalise kasu saamise eesmärgil tegelikest asjaoludest teadvalt ebaõige ettekujutuse,
avaldades internetiportaalis www.okidoki.ee kasutajanime xxxx all kuulutuse tolmuimeja
müügi kohta. Tolmuimeja ostuks avaldas soovi A L, kes kandis 13.03.2016 M E
arveldusarvele 175 eurot, kuid müüja ei saatnud kokkulepitud kaupa, ega tagastatud raha.
Antud teoga pani E. Elbra toime varavastase süüteo väheväärtusliku asja vastu. Menetlusalune
isik rikkus KarS § 209 lg 1 ning väärtegu kvalifitseeriti KarS § 218 lg 1 järgi.
Väärteoprotokolli kohaselt on väärteo toimepanemine tõendatud menetlusaluse isiku
ülekuulamise protokolli, tunnistaja ülekuulamise protokolli (2 tk), okidoki OÜ vastusega
päringutele, selgitustaotluse, xxxx maksekorralduse nr. 1564 väljatrüki ja menetlusalluvuse
muutmise määrusega.

Viru Maakohtu 31.08.2016 määrusega liitis kohus väärteoasjad ühiseks menetluseks.

Viru Maakohtus 20.09.2016 toimunud videokohtuistungil tunnistas menetlusalune isik Ergo
Elbra end süüdi. 07.07.2016 toimunud episoodi kohta selgitas menetlusalune isik, et tal oli
plaanis osta telefon alla omahinna ning see edasi müüa. Vaatamata sellele, et Ergo Elbral
telefoni ei olnud, pani ta soov.ee internetiportaali kuulutuse telefoni müümiseks ning leidis
ostja, kes tasus telefoni eest tema elukaaslase M E arvele. Ergo Elbral ei õnnestunud saada
endale odavalt soovitud telefoni ning ta kulutas telefoni müügist saadud raha ära. Kuna raha
oli lõpuks otsas, siis ei saanud ta telefoni ostjale raha tagasi saata. 13.03.2016 toimunud
episoodi kohta selgitas menetlusalune isik, et ta plaanis osta Kuldsest Börsist odavalt
tolmuimeja ning selle edasi müüa. Enne tolmuimeja ostmist pani ta ülesse tolmuimeja
müügikuulutuse ning leidis ostja, kes tasus Ergo Elbra kasutuses olevale elukaaslase arvele
tolmuimeja raha. Ergo Elbral ei õnnestunud osta odavalt tolmuimejat ning ta kasutas
tolmuimeja müügist saadud raha ära oma otstarbeks, mistõttu ei olnud tal võimalik ostjale
raha tagasi kanda.




                                                                                              2
Kohtuväline menetleja avaldas videokohtuistungil, et menetlusalune isik pani talle
inkrimineeritavad väärteod toime teadlikult ja tahtlikult. Ergo Elbrat on varasemalt karistatud
samaliigilise rikkumise eest ning talle määrati karistuseks 7 päeva aresti. Kuna isik on pannud
selliseid tegusid toime süstemaatiliselt, asus kohtuväline menetleja seisukohale, et varasem
karistus ei ole pannud Ergo Elbrat seaduskuulekalt käituma. Kohtuväline menetleja avaldas, et
isiku suhtes tuleks kohaldada aresti sanktsiooni maksimummääras ning, et aresti ei tohiks
asendada ÜKT-ga, sest episoode on meeletult palju ning samu asju ka kriminaalmenetluses.

Kaitsja leidis, et menetlusalusele isikule oleks kasulikum määrata ÜKT, sest aresti määramine
ei annaks mingit tulemust. Aresti asendamisel ÜKT-ga saaks isik teha tööd ning tal tuleks
järgida kontrollnõudeid.

Kohtuotsuse põhjendused

Kohus, kuulanud ära menetlusaluse isiku, menetlusaluse isiku kaitsja ja kohtuvälise menetleja
seisukoha, leiab, et Ergo Elbra on süüdi KarS § 218 lg 1 järgi.

KarS § 218 lg 1 sätestab vastutuse kui varavastane süütegu on toime pandud väheväärtusliku
asja või väheolulise varalise õiguse vastu. Tegemist on viitelise paragrahviga, mis tähendab,
et isik paneb toime KarS § 218 lg 1 järgi kvalifitseeritava koosseisu kui tema tegu vastab
mõnele karistusseadustiku 13. peatükis (varavastased süüteod) ettenähtud süüteokoosseisule,
välja arvatud KarS § 218 lg-s 1 nimetatud erandid. Lisaks on oluline eeldus see, et kuriteoga
tekitatud kahju jääb alla seaduses sätestatud piiri. Kohtuväline menetleja on väärteoprotokollis
viidanud KarS § 209 lg 1 rikkumisele. Seega tuleb esmalt analüüsida KarS § 209 lg 1
koosseisu, mis näeb ette vastutuse teisele isikule varalise kahju tekitamise eest tegelikest
asjaoludest teadvalt ebaõige ettekujutuse loomise teel varalise kasu saamise eesmärgil ehk
kelmuse eest. KarS § 209 lg 1 järgi vastutaks õiguse subjekt juhul, kui kelmusega tekitatakse
teisele isikule varaline kahju. KarS § 218 lg 1 kohaldatakse aga juhul, kui varavastane
süütegu, antud juhul kelmus, on toime pandud väheväärtusliku asja või väheolulise varalise
õiguse vastu. KarS § 218 lg 4 kohaselt loetakse väheväärtuslikuks asjaks või väheoluliseks
varaliseks õiguseks asja või õigust, mille rahaline väärtus ei ületa kahtekümmend
miinimumpäevamäära või mille kahjustamisel käesoleva seadustiku §-des 203 ja 204
sätestatud juhtudel ei põhjustatud olulist kahju. KarS § 44 lg 2 kohaselt on
miinimumpäevamäära suurus 10 eurot. Objektiivne koosseis on seega täidetud, kui teisele
isikule on tekitatud varaline kahju tegelikest asjaoludest teadvalt ebaõige ettekujutuse loomise
teel varalise kasu saamise eesmärgil, kui varalise kahju suurus ei ületa 200 eurot.

07.03.2016 episoodi kohta koostatud väärteoprotokollist nr AB1461530 nähtuvalt avaldas
Ergo Elbra 07.03.2016 xxxx internetilehekülje www.soov.ee kaudu kuulutuse, milles pakkus
müüa Samsung Galaxy S5. L K avaldas e-posti teel soovi osta kuulutuses müügiks pakutud
mobiiltelefoni ning kandis 07.03.2016 M E xxxx pangakontole nr xxxx 120 eurot, kusjuures
kauba müüjal polnud kavatsustki mobiiltelefoni saata, tekitades L K varalist kahju 120 eurot.

Kohus loeb 07.03.2016 episoodis KarS § 218 lg 1 objektiivse süüteokoosseisu tõendatuks e-
kirjavahetusega L K ja Ergo Elbra vahel, pangakonto väljavõttega ning videokohtuistungil
Ergo Elbra poolt avaldatuga.

L K ja Ergo Elbra vahelisest e-kirjavahetusest nähtub, et L K saatis 05.03.2016 Ergo Elbrale
kirja, mis sisaldas erinevaid küsimusi telefoni kohta (sh küsimused telefoni vanuse, aku,
kohaletoimetamise ja dokumentatsiooni kohta). Ergo Elbra andis kirjavahetuses teada, et


                                                                                              3
müüb kuulutuses oleva telefoni maha, sest tal on silmapiiril uus Galaxy S7 ning et telefonil
probleeme ei esine (telefon ainult mõned kuud vana, aku kestab nagu uuel telefonil,
dokumendid ja ostutšekk on olemas). 07.03.2016 andis Ergo Elbra L Kle
arvelduskontonumbri (Ergo Elbra elukaaslase M E arvelduskonto nr), kuhu L K peaks
ülekande tegema ning L K andis teada, et talle sobib, kui Ergo Elbra saadaks telefoni
SmartPostiga Tallinna Kristiine keskuse pakiautomaati. Seejärel andis Ergo Elbra teada, et
viib telefoni posti siis, kui raha laekub. 11.03.2016 andis L K Ergo Elbrale kirjavahetuses
teada, et tänaseks (11.03.2016) pole telefoni posti pandud.

Ülekande tegemist L K poolt Ergo Elbrale summas 120 eurot kinnitab M E pangatehingute
väljavõte perioodil 01.01.2015-30.03.2016. Pangakonto väljavõttest nähtub, et M Ele laekus
07.03.2016 120 eurot ning selgituseks oli märgitud „L K Makse“.

Ergo Elbra tunnistas end videokohtuistungil süüdi. Menetlusalune isik väitis, et tal oli plaanis
osta alla oma hinna telefon ning see edasi müüa. Vaatamata sellele, et soovitud telefoni tal ei
olnud, pani ta müügikuulutuse www.soov.ee internetileheküljele ülesse ning müüs telefoni L
Kle. L K kandis raha Ergo Elbra soovil menetlusaluse isiku elukaaslase M E arvelduskonto
numbrile. Kuna Ergo Elbral ei olnud telefoni, mida L Kle saata, siis kulutas Ergo Elbra raha
ära isiklikuks otstarbeks ning selle tulemusena polnud tal võimalik L Kle enam ka raha tagasi
kanda.

KarS § 209 lg 1 sätestatud kelmuse objektiivse koosseisu moodustab petmine, mille
tulemusena teeb isik varakäsutuse, saades seeläbi varalist kahju, süüdlane aga varalist kasu.
Petmise all mõistetakse tegelikest asjaoludest teadvalt ebaõige ettekujutuse loomist, mis viib
teise inimese eksimusse. E. Elbra lõi internetileheküljel www.soov.ee avaldatud
mobiiltelefoni müügikuulutusega L Kle teadlikult ebaõige ettekujutuse, et Ergo Elbra soovib
mobiiltelefoni müüa ja saata seda L Kle Smartpostiga Tallinna Kristiine keskuse
pakiautomaati. Omades ebaõiget ettekujutust tegelike asjaolude kohta tegi L K 07.03.2016
varakäsutuse s.o kandis oma pangakonto kaudu Ergo Elbra elukaaslase M E pangakontole 120
eurot ja kuna menetlusalune isik Ergo Elbra mobiiltelefoni vastu ei saatnud (sh ei tagastanud
ka raha), sai L K seeläbi varalist kahju summas 120 eurot. Seega leiab kohus, et kelmuse
objektiivne süüteokoosseis on täidetud.

Subjektiivsest küljest eeldab kelmus vähemalt kaudset tahtlust kõigi süüteo asjaolude suhtes.
Kohtu hinnangul on täidetud eelnimetatud kvalifikatsiooni subjektiivne süüteokoosseis. Ergo
Elbra tegi kõik endast oleneva, mida pidas vajalikuks, et L K eksimusse viia. Ergo Elbra pani
ülesse mobiiltelefoni kuulutuse internetileheküljele www.soov.ee, vaatamata sellele, et tal
tegelikult telefoni olemas ei olnud ning ka kirjeldas e-kirjavahetuses L Kle seda
mobiiltelefoni (nt telefoni vanust, aku kestvust). Lisaks andis menetlusalune isik Ergo Elbra L
Kle arvelduskonto numbri, kuhu ülekanne teha ning lubas saata telefoni SmartPostiga
Tallinna Kristiine keskuse pakiautomaati. Seega tegutses Ergo Elbra varalise kasu saamise
eesmärgil ning pidas võimalikuks, et L K teeb talle ülekande. Eeltoodust võib järeldada, et
Ergo Elbra teadis, et ta paneb toime süüteokoosseisule vastava asjaolu ning pani KarS § 218
lg 1 järgi kvalifitseeritava väärteo toime otsese tahtlusega.

Õigusvastasust ja süüd välistavad asjaolud puuduvad.

07.07.2016 episoodi kohta koostatud väärteoprotokollist nr AB1461529 nähtuvalt Ergo Elbra
13.03.2016 kell 19.48 xxxx pöördudes avalikkuse poole, lõi varalise kasu saamise eesmärgil
tegelikest asjaoludest teadvalt ebaõige ettekujutuse, avaldades internetiportaalis


                                                                                              4
www.okidoki.ee kasutajanime xxxx all kuulutuse tolmuimeja müügi kohta. Tolmuimeja
ostuks avaldas soovi A L, kes kandis 13.03.2016 M E arveldusarvele 175 eurot, kuid müüja ei
saatnud kokkulepitud kaupa, ega tagastatud raha.

Kohus loeb 07.07.2016 episoodis KarS § 218 lg 1 objektiivse süüteokoosseisu tõendatuks
Okidoki keskkonna kirjavahetusega ning videokohtuistungil Ergo Elbra poolt avaldatuga.

Okidoki keskkonna kirjavahetusest nähtub, et A L tundis 13.03.2016 huvi Ergo Elbra poolt
13.03.2016 lisatud kuulutusest „UUS Tolmuimeja Lux“ ning andis teada, et on huvitatud
tolmuimejast. Ergo Elbra ja A Li vahelisest kirjavahetusest nähtub, et Ergo Elbra pani
kuulutuses oleva tolmuimeja müüki, sest talle kingiti see ning tal on endal teine tolmuimeja
olemas. Samuti lisas Ergo Elbra, et ta saadaks tolmuimeja hea meelega DPD kulleriga, mis
toimetab kauba otse koju ning A L andis menetlusalusele isikule teada, et soovib tolmuimejat
saada xxxx. Ergo Elbra andis kirjavahetuse käigus teada, et soovib saada tolmuimeja eest 175
eurot ning peale tolmuimeja kättesaamist veel 75 eurot (raha tolmuimeja eest soovis saada
enda elukaaslase M E arvelduskontole). Ühtlasi palus menetlusalune isik, et A L annaks talle
teada, kui ta on ülekande ära teinud, et ta teaks ajastada tolmuimeja teele panemist. Vaatamata
sellelele, et A L avaldas Ergo Elbrale, et on varemgi Okidokis petta saanud, kinnitas
menetlusalune isik 13.03.2016 kell 18:46, et tema poolt ei tule ühtki viivitust ning et ostja
saab oma kauba nagu lubatud. 13.03.2016 kell 19.50 andis A L teada, et ülekanne tolmuimeja
eest on tehtud ning ta soovib saada teada, et kui palju talle läheb maksma tolmuimeja
saatmine. 14.03.2016 kirjutas Ergo Elbra, et homme hommikul kell 9 läheb tolmuimeja tema
poolt teele. 15.03.2016 lisas menetlusalune isik, et ta ei jõudnud kahjuks hommikul
tolmuimejat posti panna, aga lubas, et maksimaalselt paari päeva jooksul on masin ostja käes.

Menetlusalune isik tunnistas end videokohtuistungil süüdi. Ergo Elbra plaanis osta odavalt
tolmuimeja ning see hiljem edasi müüa. Enne tolmuimeja ostmist avaldas menetlusalune isik
internetileheküljel www.okitoki.ee tolmuimeja müügikuulutuse. Vaatamata sellele, et Ergo
Elbral jäi tolmuimeja ostmata, lasi ta kuulutuse peale reageerinud tolmuimeja ostjal teha
ülekande tolmuimeja eest oma elukaaslase arvele. Ergo Elbra kulutas raha ära ning
tolmuimeja ostjale raha ei tagastanud.

Kohus leiab, et Ergo Elbra on varalise kasu saamise eesmärgil loonud A Lile ebaõige
ettekujutuse tegelike asjaolude kohta. Ergo Elbra pani internetileheküljele www.okidoki.ee
13.03.2016 ülesse tolmuimeja müügikuulutuse „UUS Tolmuimeja Lux“ ajal, mil tal tegelikult
tolmuimejat olemas ei olnud. Okidoki keskkonna kirjavahetusest nähtuvalt on Ergo Elbra
varalise kasu saamise eesmärgil esitanud A Lile teadvalt ebaõiget informatsiooni –
menetlusalune isik väidab, et sai kuulutuses oleva tolmuimeja kingituseks (tegelikult tal ei
olnud tolmuimejat) ning lubab 15.03.2016 kirjutatud sõnumiga tolmuimeja ostjale, et viimane
saab masina kätte paari päeva jooksul. Omades ebaõiget ettekujutust tegelike asjaolude kohta
tegi A L 13.03.2016 varakäsutuse s.o kandis oma pangakonto kaudu Ergo Elbra elukaaslase
M E pangakontole 175 eurot ja kuna menetlusalune isik Ergo Elbra tolmuimejat vastu ei
saatnud (sh ei tagastanud ka raha), sai A L seeläbi varalist kahju summas 175 eurot. Seega
leiab kohus, et kelmuse objektiivne süüteokoosseis on täidetud.

Eeltoodust tulenevalt leiab kohus, et KarS § 218 lg 1 objektiivne süüteokoosseis on täidetud.

Samuti on kohtu hinnangul täidetud eelnimetatud kvalifikatsiooni subjektiivne
süüteokoosseis. Ergo Elbra tegi kõik endast oleneva, mida pidas vajalikuks, et A Li eksimusse
viia. Ergo Elbra avaldas teadlikult eksitava kuulutuse ning kirjeldas tolmuimejat, mida olemas


                                                                                                5
ei olnud. Samuti lubas ta A Lile saata DPD kulleriga tolmuimeja pärast ülekande laekumist
olukorras, kus tal tegelikult tolmuimejat olemas ei olnud ning hiljem kulutas ta raha ära,
teades, et tal ei ole võimalik A Lile raha tagastada. Seega tegutses Ergo Elbra varalise kasu
saamise eesmärgil ning pidas võimalikuks, et A L teeb talle ülekande. Eeltoodust võib
järeldada, et Ergo Elbra teadis, et ta paneb toime süüteokoosseisule vastava asjaolu ning pani
KarS § 218 lg 1 järgi kvalifitseeritava väärteo toime otsese tahtlusega.

Õigusvastasust ja süüd välistavad asjaolud puuduvad.

Kohus on seisukohal, et ei esine VTMS §-s 29 sätestatud väärteomenetlust välistavaid
asjaolusid, samuti ei kuulu väärteomenetlus lõpetamisele VTMS §-s 30 sätestatud alustel.

KarS § 2 lg 2 sätestab, et karistatakse teo eest, kui see vastab süüteokoosseisule, on
õigusvastane ja isik on selle toimepanemises süüdi. Tõendamist leidis, et KarS § 218 lg 1
sätestatud väärteo on süüliselt ja õigusvastaselt toime pannud menetlusalune isik.

KarS § 218 lg 1 kohaselt karistatakse varavastase süüteo eest väheväärtusliku asja või
väheolulise varalise õiguse vastu, välja arvatud arvutisüsteemile ebaseaduslikult juurdepääsu
hankimine, arvutiandmetesse sekkumine, arvutisüsteemi toimimise takistamine, arvutikuriteo
ettevalmistamine, röövimine, väljapressimine ja asja omavoliline kasutamine vägivalla abil
ning tulirelva, laskemoona, lõhkeaine, kiirgusallika, narkootilise või psühhotroopse aine või
nende lähteaine, suure teadusliku, kultuuri- või ajalooväärtusega eseme vargus või
süstemaatiline vargus, rahatrahviga kuni 300 trahviühikut või arestiga. KarS § 48 kohaselt
kohus võib väärteo eest mõista aresti kuni kolmkümmend päeva.
KarS § 56 lg 1 sätestab, et karistamise aluseks on isiku süü, karistuse mõistmisel kohtu poolt
või määramisel kohtuvälise menetleja poolt arvestatakse kergendavaid ja raskendavaid
asjaolusid, võimalust mõjutada süüdlast edaspidi hoiduma süütegude toimepanemisest ja
õiguskorra kaitsmise huvisid.
Menetlusaluse isiku karistust kergendavaks asjaoluks on süü tunnistamine, raskendavaid
asjaolusid väärteomenetluses ei tuvastatud.
Karistusregistri väljavõttest nähtub, et menetlusalusel isikul on 7 kehtivat väärteokaristust,
millest neljal korral on teda karistatud KarS § 218 lg-s 1 sätestatud väärteo toimepanemise
eest. Lisaks on isikut karistatud KarS § 209 lg 2 p 1, 5 järgi (KarS § 209 lg 2 p 1 tähendatud
isikuna, tekitades teistele isikutele varalist kahju tegelikest asjaoludest teadvalt ebaõige
ettekujutuse loomise teel varalise kasu saamise eesmärgil, avalikkuse poole pöördudes).

Kuivõrd KarS § 218 lg 1 näeb ette alternatiivsed karistuse liigid, tuleb tuvastada, kas
menetlusaluse isiku suhtes on võimalik kohaldada kergemaliigilist karistust. Karistusregistri
andmetel on isikut KarS § 218 lg 1 järgi karistatud neljal korral ning ühel korral on mõistetud
karistuseks arest. Lisaks on isikut kriminaalkorras karistatud KarS § 209 lg 2 p 1,5 järgi ning
talle mõisteti tingimisi vangistus 3 aastat. Kohus asub seisukohale, et kuna varasemad
karistused ei ole avaldanud isikule positiivset eripreventiivset mõju ning ta on jätkanud
väärtegude toimepanemist, siis ei ole käesoleval juhul põhjendatud kergemaliigilise karistuse
kohaldamine menetlusaluse isiku suhtes. Kohus leiab, et menetlusalust isikut tuleb karistada
väärteo toimepanemise eest arestiga sanktsiooni keskmist ületaval määral.
Kohus ei pea võimalikuks aresti asendamist üldkasuliku tööga. Kohtul puudub veendumus,et
Ergo Elbra isikuna, kes enne vahistamist ei omanud töökohta ja kel puudub töökogemus, on
võimeline end mobiliseerima üldkasuliku töö tegemiseks. Varasemad korduvad rahatrahvid
on tal tasumata, mis samuti viitab temapoolse valmisoleku puudumisele karistust
vabatahtlikult täita.


                                                                                             6
Juhindudes eeltoodust ja VTMS § 107 lg 1 p 1, 108-111, 113 tuleb menetlusalune isik Ergo
Elbra KarS § 218 lg 1 järgi süüdi tunnistada ning mõista talle karistuseks arest 20 päeva.
Arest kuulub ärakandmisele koheselt peale Viru Maakohtu 21.07.2016 otsusega nr 1-16-6273
mõistetud aresti ärakandmist.


Kohtunik                       (allkirjastatud digitaalselt)                 Tiit Kullerkupp

Tartu Ringkonnakohtu 09.11.2016 kohtuotsuse
RESOLUTSIOON

   1. Viru Maakohtu 20. septembri 2016 otsus jätta muutmata.
   2. Menetlusaluse isiku Ergo Elbra lepingulise kaitsja apellatsioon jätta rahuldamata.

Kohtuotsus jõustus 10. detsembril 2016. a Tartu Ringkonnakohtu kohtuotsusega.

Referent                       (allkirjastatud digitaalselt)                 Lea Herne




                                                                                           7

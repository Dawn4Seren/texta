                       KOHTUMÄÄRUS
Kohus                                  Tallinna Ringkonnakohus

Määruse tegemise aeg ja koht           14. november 2016, Tallinn, kirjalik menetlus

Kriminaalasja number                   1-16-7655

Kohtukoosseis                          Julia Katškovskaja, Ivi Kesküla, Orvi Tali

Vaidlustatud kohtulahend               Harju Maakohtu 23.          septembri    2016    otsus
                                       kokkuleppemenetluses
Kaebuse esitaja ja kaebuse liik        süüdistatav Dmitri Polgorodnik (ankeetandmed
                                       maakohtu otsuses), määruskaebus rahaliste kohustuste
                                       ajatamise peale
Prokurör
                                       Deniss Medvedev
Kaitsja
                                       Adv. Leelo Viil
RESOLUTSIOON

Jätta Dmitri Polgorodniku määruskaebus Harju Maakohtu 14. oktoobri 2016 otsuse
peale menetluskulude ja tsiviilhagi ajatamises kui ilmselt põhjendamatu läbi vaatamata.

EDASIKAEBAMISE KORD
Käesoleva määruse peale võib esitada advokaadi vahendusel määruskaebuse Tallinna
Ringkonnakohtu kaudu Riigikohtule 15 päeva jooksul alates päevast, kui isik sai
vaidlustatavast kohtumäärusest teada või pidi teada saama.

ASJAOLUD JA MENETLUSE KÄIK
1.      Harju Maakohus otsustas 23. septembri 2016 otsusega tunnistada süüdi Dmitri
Polgorordniku KarS § 199 lg 2 p-de 1, 7, 8 ja 9 järgi ning mõista talle karistuseks vangistus
10 (kümme) kuud.
KarS § 65 lg 2 alusel suurendati käesolevas kriminaalasjas mõistetud karistust, s.o vangistus
10 (kümne) kuud Harju Maakohtu 19.04.2016 kohtuotsusega kriminaalasjas nr 1-16-287
mõistetud karistuse ärakandmata osa, s.o 11 kuu 22 päeva vangistuse võrra (selle kohtuotsuse
järgi tegemata üldkasulik töö 352 tunni ulatuses, mis vastab 11 kuule 22 päevale vangistusele)
ning liitkaristuseks mõisteti Dmitri Polgorodnikule vangistus 1 (üks) aasta 9 (üheksa) kuud
22 (kakskümmend kaks) päeva (vt maakohtu vigade parandamise 2.11.2016 määrus).
KarS § 68 lg 1 alusel arvatati karistusaja hulka eelvangistus ning karistuse kandmise alguseks
loeti 22.07.2016.
Tõkend – vahistamine – tühistatakse kohtuotsuse jõustumisel või karistuse ärakandmisel.
Kohus rahuldas ka esitatud tsiviilhagi ning VÕS § 1043 ja § 1045 alusel mõisteti Nikolai
Jegorovilt ja Dmitri Polgorodnikult solidaarselt välja kannatanu DV kasuks 2000,75 eurot,
mis tuleb kanda DV arveldusarvele nr XXXXXXXXXXXXXXXXX.
KrMS § 173; § 175 ja § 179 lg 1 p 2 alusel mõisteti välja mõista riigituludesse:
- Dmitri Polgorodnikult menetluskuluna II astme kuriteos süüdimõistva kohtuotsusega
kaasnev sundraha 645 eurot, määratud kaitsja tasu 216 eurot, DNA ekspertiisis nr 16E-
GE0704 maksumusest üks kahendik, s.o 142,50 eurot, jäljeekspertiisi nr 16E-TJ0039
maksumus 314 eurot.
Menetluskulude osas märkis kohus, et menetluskulusid on KrMS § 180 lg 3 alusel võimalik
vabatahtlikult tasuda 12 kuu jooksul vähemalt vähemalt 109,79 eurot kuus kohtuotsuse
jõustumisest Maksu- ja Tolliameti arveldusarvele EE351010052031000004 SEB pangas,
EE502200221014193355 Swedbankis, EE873300333499990003 Danske Bankis või
EE401700017002872300 Nordea pangas. Menetluskulude tasumisel tuleb maksekorralduse
selgitusse märkida „Nimi, kriminaalasja number, menetluskulud“.

APELLATSIOONI SISU:
2.      Süüdistatav taotleb apellatsioonis kohtuotsusega pandud rahaliste kohustuste täitmise
edasi lükkamist 1 aastaks, põhjuseks vanglas töö saamise võimatus.

RINGKONNAKOHTU SEISUKOHT:
3.       KrMS prg 189 lg 3 sätestab, et kui kriminaalmenetluse kulude hüvitamine on ette
nähtud kohtuotsuses, võib selle vaidlustada kohtuotsusest eraldi käesoleva seadustiku 15.
peatüki kohaselt, s.o. määruskaebekorras.
KrMS prg 390 lg 1 kohaselt järgitakse määruskaebuse läbivaatamisel KrMS 11 või 12 peatüki
sätteid, arvestades 15. peatükis sätestatud erisusi. KrMS prg 326 lg 2 (11. ptk) 2. lause lubab
ringkonnakohtul jätta apellatsiooni läbi vaatamata juhul, kui kohtukoosseis üksmeelselt leiab,
et see on ilmselt põhjendamatu. Tulenevalt KrMS prg 390 lg-st 1 kehtib KrMS prg 326 lg-s 3
ringkonnakohtule antud õigus ka määruskaebuse põhjendatuse otsustamisel.
Kohtukolleegium, tutvunud kriminaalasja materjalide ning esitatud määruskaebusega, leiab
üksmeelselt, et kaebus on ilmselt põhjendamatu, perspektiivitu ning tuleb sellest tulenevalt
jätta läbi vaatamata (RKKKo nr 3-1-1-55-07). Riigikohtu kriminaalkolleegium on leidnud, et
sellisena tuleb käsitada apellatsiooni (määruskaebust), milles esitatud argumendid ei ole
konkreetse kriminaalasja lahendamise seisukohalt õiguslikult relevantsed ega anna seetõttu
ühelgi juhul alust esimese astme kohtuotsuse või selles esitatud järelduste muutmiseks.
Küsimus, kas esitatud apellatsioon on ilmselt põhjendamatu KrMS § 326 lg 3 tähenduses,
tuleb ringkonnakohtul lahendada iga kriminaalasja pinnalt eraldi, arvestades kaebuses
esitatud argumentide asjakohasust (RKKKo nr 3-1-1-96-09). Õiguslikult asjakohase taotluse
ja põhjendustega apellatsiooni läbi vaatamata jätmine on võimalik eeskätt siis, kui maakohtu
otsus on kooskõlas kohtupraktikas selgelt ja üheselt kujunenud seisukohtadega ning
ringkonnakohus ei pea vajalikuks kohtupraktikat muuta. Apellatsiooni läbi vaatamata jätmine
on seega võimalik juhul, kui juba eelmenetluses selgub, et apellatsioonil puudub ilmselgelt
edulootus ehk tegemist on perspektiivitu apellatsiooniga.
Kohtukolleegium leiab, et esitatud määruskaebusel puudub edulootus e. antud juhul on
tegemist perspektiivitu taotlusega.
Nagu märgitud, taotleb D. Polgorodnik määruskaebuses talt väljamõistetud menetluskulude
ja tsiviilhagi hüvitamise kohustuse edasilükkamist 1 aastaks.
Kohtukolleegium osutab kõrgeima astme kohtu lahendi nr 3-1-1-120-12 p-le 7, kus kõrgeima
astme kohus selgitas, et menetluskulude tasumise ajatamisega seonduvas osas on
asjassepuutuv KrMS § 423, mis sätestab, et kriminaalmenetluse kulude ja muude rahaliste
sissenõuete sissenõudmisel järgitakse kriminaalmenetluse seadustiku sätteid rahalise karistuse
täitmisele pööramise kohta. Kuivõrd rahalise karistuse täitmisele pööramist reguleerib KrMS
§ 417, mille kolmandas lõikes viidatakse KrMS §-le 424, saab menetluskulude tasumist
ajatada maksimaalselt kuni ühe aasta võrra. Seega tuleneb Riigikohtu selgitustest
menetluskulude ajatamise küsimuses, et menetluskulusid on võimalik ajatada kuni 1 aasta
peale, mida maakohus D. Polgorodniku menetluskulude väljamõistmises osas on ka teinud.
Märgitust tuleneb, et seaduslik alus D. Polgorodniku taotluse rahuldamiseks menetluskulude
osas puudub. Kõnealuses lahendis on Riigikohus täiendavalt selgitanud, et hoolimata sellest,
et vangistuse ajal ei ole kinnipeetavale igakord tagatud võimalust töötada, ei saa
menetluskulude hüvitamise otsustust tegev kohus juba ette lähtuda sellest, et süüdimõistetu
karistuse kandmise ajal kindlasti ei tööta.
Kannatanu kasuks väljamõistetud summa osas alustatakse täitemenetlust kannatanu e
sissenõudja avalduse alusel. Kas ja millal sissenõudja avalduse kohtutäiturile esitab, on tema
otsustada. Siin prevaleeruvad kannatanu huvid ning kohus ei saa panna kannatanule kohustust
mitte pöörduda enne aasta möödumist või enne võlgniku poolt karistuse ärakandmist vms
kohtutäituri poole täitemenetluse alustamise avaldusega.
Seega, kuna sellised normid, mis võimaldaksid D. Polgorodniku taotluse rahuldamist
puuduvad ning puudub ka seaduslik alus D. Polgorodniku taotluse rahuldamiseks, siis tuleb
Harju Maakohtu lahend D. Polgorodniku suhtes menetluskulude ja tsiviilhagi osas jätta
muutmata ja tühistamata.

4.    Arvestades eeltoodut ei pea kohtukolleegium vajalikuks ega ka otstarbekaks alustada
määruskaebemenetlust D. Polgorodniku määruskaebuse alusel ja lähtuvalt KrMS § 326 lg-st
3 leiab kohtukoosseis üksmeelselt, et D. Polgorodniku määruskaebus on ilmselt
põhjendamatu, mistõttu tuleb see jätta läbi vaatamata.




/allkirjastatud digitaalselt/


Määrus parandatud 15.11.2016 määrusega

Tallinna Ringkonnakohtu kriminaalkolleegium tuvastas, et kolleegiumi 14. novembri 2016
kohtumääruses kriminaalasjas nr 1-16-7655 esineb ebatäpsus kohtuotsuse resolutsiooni Harju
Maakohtu otsuse kuupäevas, milline ei mõjuta kohtumäärust sisuliselt. Nii on resolutsioonis
märgitud, et läbi jäetakse vaatamata Dmitri Polgorodniku määruskaebus Harju Maakohtu 14.
oktoobri 2016 otsuse peale. Õige on, et ringkonnakohus jätab läbi vaatamata Dmitri
Polgorodniku määruskaebuse Harju Maakohtu 23. septembri 2016 otsuse peale.

Eeltoodud põhjusel ja juhindudes KrMS § 306 lg-st 5, Tallinna Ringkonnakohtu
kriminaalkolleegium

                                           määrab:

    1. Tallinna Ringkonnakohtu kriminaalkolleegiumi 14. novembri 2016 kriminaalasjas 1-16-
       7655 tehtud määruse resolutsioonis lugeda õigeks Harju Maakohtu 14. oktoobri 2016
       otsuse asemel Harju Maakohtu 23. septembri 2016 otsus.
    2. Käesolev määrus kuulub lahutamatu osana Tallinna Ringkonnakohtu 14. novembri 2016
       määruse juurde ja ei ole eraldi vaidlustatav.
    3. Saata määrus teadmiseks isikutele, kellele on väljastatud vigase määruse koopia.

                           KOHTUMÄÄRUS
Tsiviilasja number                     2-14-52420

Kohus                                  Tallinna Ringkonnakohus

Määruse tegemise aeg ja koht           31. märts 2016, Tallinn

Kohtukoosseis                          Ülle Jänes, Margo Klaar, Indrek Parrest

Tsiviilasi                             MM hagi AA vastu omandiõiguse tuvastamiseks

Vaidlustatud kohtulahend               Harju Maakohtu 26.01.2016 määrus hagi läbivaatamata
                                       jätmiseks
Kaebuse esitaja ja kaebuse liik        MM määruskaebus
Menetlusosalised, nende esindajad      Hageja MM (IK XXXXXXXXXXX), määratud esindaja
                                       adv Anna Solomko
Menetluse liik                         Kirjalik menetlus


RESOLUTSIOON
Harju Maakohtu 26.01.2016 määrus jätta muutmata ja määruskaebus rahuldamata.

Määruse peale ei saa kassatsiooni korras edasi kaevata (TsMS § 427).


Menetluse eelnev käik
Hageja esitas 23.05.2014 Harju Maakohtule hagiavalduse korteriomandi asukohaga XXXXXX
XXX XX-XX (registriosa nr XXXXXXXX) lahusvaraks tunnistamiseks ja soovis enda kandmist
kinnistus-raamatusse ainuomanikuna. Hageja esitas 30.06.2014 ja 31.10.2014 hagi täpsustused.
Hagi-avalduses on märgitud kostjaks AA, kelle elukoht on teadmata. Täpsustatud avalduse
kohaselt on hageja nõue suunatud kõnealuse korteriomandi omandiõiguse tuvastamisele.

Kohus võttis hagi menetlusse 10.11.2014, aga hagi ei ole õnnestunud kostjale kätte toimetada
kostja aadressi ja tema kohta ka muude andmete puudumise tõttu. Kohus määras 22.12.2015
hagejale tähtaja kuni 25.01.2016 kostja andmete väljaselgitamiseks.

Maakohtu määrus
Maakohus jättis hagi läbi vaatamata tsiviilkohtumenetluse seadustiku (TsMS) § 423 lg 1 p 8 alusel,
kuna kostja võimalikke aadresse ei õnnestunud kohtul välja selgitada ja ka hageja ei ole esitanud
kohtule andmeid, mis võimaldaksid kostjale menetlusdokumente kätte toimetada.

Kohus ei ole saanud kostjale menetlusdokumente kätte toimetada, kuna kostja elukoht, viibimis-
koht ega kostja kontaktandmed ei ole teada. Hageja märkis hagiavalduses, et kostja lahkus Eestist
ca 1970.a ning alates sellest ajast on hagejale kostja asukoht ja muud võimalikud andmed
teadmata. Samuti on hagejale – ja nii ka kohtule – teadmata, kas kostja on üldse elus.

Kohus tegi kostja kohta andmete saamiseks päringud registritele (Rahvastukuregister, Eesti
Maksu- ja Tolliamet, kinnistusraamat, äriregister). Kostja elukoha- ja kontaktandmed registrites
puuduvad. Rahvastikuregistri kohaselt on kostja rahvuselt armeenlane ning tema sünnikohaks on
Armeenia, Leninakan. Kohus edastas 02.09.2014 Justiitsministeeriumi kaudu õigusabitaotluse
kostja elu- või viibimiskoha väljaselgitamiseks Armeenia pädevale asutusele. Eesti Vabariigi
Justiitsministeerium edastas kohtule 14.12.2015 Armeenia Vabariigist saabunud 04.12.2015
vastuse, mille kohaselt puudub kostja osas igasugune teave.

Hageja teatas 22.01.2016, et ta tegi päringud rahvastikuregistri haldajale AS-le Andmevara,
rahvastikuregistri arhiivile ning Politsei- ja Piirivalveametile. Lisaks tegi hageja järelpärimisi
kostja õe lähedastele sõbrannadele, kuid tulemuseta. Endiselt puuduvad hagejal andmed kostja
aadressi kohta. Hageja on teinud kõik endast sõltuva kostja andmete teadasaamiseks ja ainus
võimalus toimetada kostjale dokumendid kätte on väljaande Ametlikud Teadaanded kaudu.

Kohus ei pidanud võimalikuks kostjale hagi kättetoimetamist avalikult väljaande Ametlikud
Teadaanded kaudu. Eesti Vabariigi põhiseaduse (PS) § 24 teise lause kohaselt on igaühel õigus
olla oma kohtuasja arutamise juures. Kuna hageja on kohtu jaoks teinud usutavaks, et kostja elab
pikemat aega väljaspool Eesti Vabariigi territooriumit, siis ei võimalda antud juhul menetlus-
dokumentide avalik kättetoimetamine suure tõenäosusega põhiseaduses sätestatud põhiõigust
tagada. Avalikku kättetoimetamist ei saa lubatavaks pidada juhul, kui kostja suure tõenäosusega
Eestis ei ela ning Eestis toimuva avaliku kättetoimetamisega kostja menetlusdokumente seetõttu
suure tõenäosusega kätte ei saa (Tallinna Ringkonnakohtu määrus nr 2-11-35994). Lisaks puudub
kohtul veendumus, et kostja on veel elus, st tal on tsiviilkohtumenetlusõigusvõime TsMS § 201
lg-te 1 ja 2 järgi. Kohus ei saaks hagi avalikult kättetoimetamise järel teha sisulist lahendit
füüsilisest isikust kostja suhtes, kelle elusolek on küsitav.

Määruskaebus
Hageja palub maakohtu määruse tühistada ja saata asi tagasi maakohtule menetluse jätkamiseks.
Hageja on teinud kõike endast sõltuva kostja leidmiseks TsMS § 338 lg 1 p 1 ja lg 3 mõttes. Seega
on täidetud TsMS §-s 317 sätestatud tingimused ning menetlusdokumente tuli avaldada väljaandes
Ametlikud Teadaanded. Lisaks peab kohus tegema kõik endast oleneva kohtuotsuse kätte-
toimetamiseks. See eeldab ka teate avaldamist väljaandes Ametlikud Teadaanded.

Kuna kohtule oli edastatud Välisministeeriumi vahendusel saabunud Armeenia Vabariigi
saatkonna Gruusias vastus Harju Maakohtu õigusabitaotlusele AA elukoha tuvastamise ja
dokumentide kättetoimetamise kohta, milles teatati, et kostja kohta puudub igasugune
informatsioon, tuleks kohtul pöörduda vastava päringuga Armeenia Vabariigi Välis-
ministeeriumisse.

Kohtupraktikas on avaldatud seisukohta, et kostja elukoha kindlakstegemine ei ole üksnes hageja
kohustus (ringkonnakohtu lahend nr 2-07-17227). Samas lahendis leidis ringkonnakohus ka seda,
et TsMS § 423 lg 1 p 8 tuleb kohaldada eelkõige neil juhtudel, mil hageja ei ole teinud kohtu
nõudmisest hoolimata mingeid toiminguid andmete hankimiseks. Asja materjalidest nähtuvad
kõik toimingud, mida hageja on teinud kostja leidmiseks. Eelnev kinnitab, et hageja on teinud
jõupingutusi kostja elukoha teadasaamiseks ning seetõttu on maakohus TsMS § 423 lg 1 p 8 alusel
ebaõigesti jätnud hagi läbi vaatamata.

Kohtumäärusest ei ole selge, kuidas hagejal on võimalik oma õigusi realiseerida. Kuna kostja
kohta ei ole üldse andmeid (sh ei ole teada ka tema elusolek), ei ole võimalust sellises olukorras
teda surnuks ega teadmata kadunuks tunnistada, samuti ei ole võimalik kostja seisukohta ära

                                                                                          2(3)
kuulata. Hagejal on kaudsed tõendid, mis kinnitavad seda, et abielusuhe on pärandaja ja kostja
vahel lõppenud enne 1984.a ja et isik alates aastast 1984 ei elanud enam Eestis. Nendeks tõenditeks
on 29.06.1984 order elamispinna kasutamiseks aadressil XXXXXXX XXX XX-XX, Tallinn,
mille alusel LA koos poja JA-ga on asunud sinna elama; 10.02.1993 rahvakapitali obligatsiooni
arvestuskaart; 09.11.1995 korteri ostu-müügileping aadressil XXXXXXX XXX XX-XX Tallinna
linna kui müüja ja pärandaja kui ostja vahel. Nimetatud õigussuhte reguleerimisele kohaldub
01.01.1995 jõustunud perekonnaseaduse redaktsioon kehtiva PKS § 210 lg 2 järgi. Pärast
abielusuhete lõppemist kohaldatava PKS redaktsiooni § 15 lg 1 järgi lahusvaraks peetakse peale
abielu suhete lõppemist omandatud vara. Sellest tulenevalt LA-l ja kostjal ei saanud ühisvara
tekkida ning vaidlusalune korter on surnud LA lahusvara.

Ringkonnakohtu seisukoht
Ringkonnakohus leiab, et maakohtu määrus on seaduslik ja põhjendatud ning määruskaebuse
väited ei anna alust selle tühistamiseks. TsMS § 657 lg 1 p 1 alusel tuleb jätta määrus muutmata
ja määruskaebus rahuldamata. Kolleegium nõustub maakohtu määruse põhjendustega ja TsMS §
654 lg 6 ja § 659 kohaselt ei pea vajalikuks neid korrata. Vastuseks määruskaebusele märgib
ringkonnakohus järgmist.

TsMS § 338 lg 1 kohaselt peab hageja hagis märkima kostja ning tema võimalike esindajate nimed
ja aadressid ning sidevahendite andmed. Antud juhul ei ole hageja hagiavalduses esitanud kostja
andmeid, mis võimaldaks menetlusdokumente kostjale kätte toimetada. Ka maakohtu määratud
tähtpäevaks täiendavaid andmeid hageja ei esitanud. Samas on maakohus teinud mõistlikke
jõupingutusi kostja elukoha teadasaamiseks, sealhulgas edastanud Justiitsministeeriumi
vahendusel Armeenia Vabariigi pädevale asutusele õigusabitaotluse kostja elu- või viibimiskoha
andmete väljaselgitamiseks. Seega jättis maakohus põhjendatult hagi läbi vaatamata TsMS § 423
lg 1 p 8 alusel, kuna hageja ei ole kohtu nõudmisele vaatamata esitanud kohtu määratud
tähtpäevaks andmeid, mis võimaldaksid kostjale menetlusdokumente kätte toimetada, ning kohus
ei ole vaatamata mõistlikele pingutustele suutnud neid andmeid ka ise leida. Kuna hageja on kohtu
jaoks teinud usutavaks, et kostja on juba 40 aastat tagasi lahkunud Eestist, leidis maakohus
põhjendatult, et avalikku kättetoimetamist ei saa antud juhul pidada lubatavaks, kuna suure
tõenäosusega ei ela kostja Eestis, mistõttu Eestis toimuva avaliku kättetoimetamisega kostja ei saa
menetlusdokumente suure tõenäosusega kätte.

TsMS § 426 lg 1 kohaselt hagi läbivaatamata jätmise korral loetakse, et hagi ei ole kohtu
menetluses olnud ja hageja võib pöörduda hagiga sama kostja vastu samal alusel vaidluses sama
hagieseme üle kohtusse. Seega juhul, kui hageja kostja elukoha teada saab, on tal võimalik
pöörduda kostja vastu uuesti kohtusse.

Maakohus märkis seejuures õigesti, et kuna kostja on eakas inimene (sündinud 1930), on küsitav
tema elusolek. Seega ei pruugi omandiõiguse vaidluses olla kostjaks AA, vaid tema pärijad. Kohtul
ei ole võimalik teha sisulist lahendit olukorras, kus ei ole selge, kelle vastu saab hageja oma nõude
üldse esitada. XXXXXX XXX XX-XX korteriomandi omandiõiguse küsimuse lahendamiseks
võiks hageja paluda AA Eestis elavate lähisugulaste (pojapoegade) abi (AA poeg, viidatud
pojapoegade isa, on surnud).


  /allkirjastatud digitaalselt/     /allkirjastatud digitaalselt/     /allkirjastatud digitaalselt/

              Ü. Jänes                      M. Klaar                         I. Parrest




                                                                                              3(3)

                                                                                        4-16-5540




                              KOHTUMÄÄRUS
Kohus                                Tallinna Ringkonnakohus
Määruse tegemise aeg ja koht         11. oktoober 2016. a, Tallinn, kirjalik menetlus
Kriminaalasja number                 4-16-5540
Kohtukoosseis                        Meelika Aava
Vaidlustatud kohtulahend             Harju Maakohtu 22. septembri 2016. a määrus, millega jäeti
                                     Aarne Juhansoni kaebus Keila Linnavalitsuse 09.06.2016. a
                                     otsusele väärteoasjas nr 3 läbi vaatamata ja kaebuse
                                     esitamise tähtaja ennistamise taotlus rahuldamata.
Kaebuse esitaja ja kaebuse liik      Aarne Juhansoni       (ik   35302260227;     elukoht   XXX,
                                     määruskaebus

RESOLUTSIOON

Jätta Harju Maakohtu 22. septembri 2016. a määrus muutmata ja Aarne Juhansoni
määruskaebus rahuldamata.


EDASIKAEBAMISE KORD
Määrus on lõplik ja ei kuulu edasikaebamisele (VTMS § 198).

ASJAOLUD JA MENETLUSE KÄIK
1. 18.07.2016.a esitas Aarne Juhansoni kaitsja Alar Salu Harju Maakohtule kaebuse kohtuvälise
menetleja Keila Linnavalitsuse 09.07.2016. a otsusele väärteoasjas nr 3. Keila Linnavalitsuse
järelevalvemenetluse spetsialist UP koostatud otsusega karistati A. Juhansoni Jäätmeseaduse § 120
lg 1 järgi rahatrahviga 100 trahviühikut, s.o summas 400 eurot.
Kaebuse esitaja taotles kohtuvälise menetleja poolt tehtud otsuse tühistamist VTMS § 29 lg 1 p 1
alustel ja väärteomenetluse lõpetamist.

2. Harju Maakohus jättis 22.09.2016. a määrusega A. Juhansoni kaitsja A. Salu kaebuse läbi
vaatamata, kuna kohtuvälise menetleja otsuse peale edasikaebamise tähtaeg oli mööda lastud ning
kohtuistungil esitatud kaebuse esitamise tähtaja ennistamise taotluse jättis kohus rahuldamata.

Maakohus viitas VTMS § 114 lg-le 4, mille kohaselt esitatakse kaebus kohtuvälise menetleja poolt
üldmenetluses tehtud otsuse peale maakohtule 15 päeva jooksul, alates päevast, mil kohtuvälise
menetleja otsus on menetlusosalisele kohtuvälise menetleja juures kättesaadav. Väärteoasja
materjalide kohaselt oli kohtuvälise menetleja otsus kättesaadav alates 10.06.2016.a. A. Juhanson
sai otsuse kätte 01.07.2016.a. Kaebetähtaja ennistamise taotluse esitas kaitsja suuliselt
kohtuistungil, kuid mõjuvaid põhjendusi ei esitanud. Kohtuistungil lubas kaitsja, et saadab kohtule
põhjendused enne kohtulahendi tegemist, kuid seda ei teinud.

                                                                                         1(3)
                                                                                           4-16-5540

Maakohus selgitas, et tulenevalt VTMS § 118 lg 2 p-st 1 jätab kohus kaebuse läbi vaatamata.
Tulenevalt Riigikohtu lahendist 3-1-1-55-10 märgitust peab kohus kohtulikul arutamisel
kaebetähtaja rikkumise avastamisel kohtuliku arutamise peatama ning tegema määruse kaebuse
läbi vaatamata jätmise kohta.
3. 05.10.2016. a registreeris ringkonnakohus A. Juhansoni kaebuse, milles ta taotleb tema suhtes
tehtud väärteoasjas otsuse tühistamist VTMS § 29 lg 1 p 1 alusel ja selle lõpetamist ning tema
poolt kantud menetluskulude hüvitamist.
Kaebus on identne 18.07.2016. a. Juhansoni kaitsja A. Salu poolt esitatud kaebusega maakohtule.

RINGKONNAKOHTU SEISUKOHT
4. Ringkonnakohus, olles tutvunud väärteoasja materjalide ja esitatud määruskaebusega, leiab, et
maakohtu määrus on seaduslik ja põhjendatud ning määruskaebus tuleb jätta rahuldamata.
5. Esmalt selgitab ringkonnakohus, et määruskaebemenetluses on ringkonnakohtu pädevuses
kontrollida maakohtu määruse seaduslikkust ja põhjendatust, seega anda hinnang sellele, kas
maakohus jättis põhjendatult kaebuse tähtaja möödalaskmise tõttu läbi vaatamata ja kaebetähtaja
ennistamata. S.t, et kuna maakohus ei ole käesolevas väärteoasjas sisulist hinnangut väärteoasjale
andnud ega seda lahendanud, ei ole ka ringkonnakohtul käesoleval juhul pädevast väärteoasja
sisuliselt lahendada, kuigi seda on taotletud ringkonnakohtule esitatud kaebuses.
6. Määruskaebuses ei ole vaidlustatud vähimalgi määral maakohtu poolt kaebuse läbi vaatamata
jätmist. Samuti ei ole põhjendatud kaebetähtaja möödalaskmise asjaolusid, et analüüsida
kaebetähtaja ennistamist. Seega kontrollib ringkonnakohus vaid maakohtu määruse seaduslikkust
ja põhjendatust.
7. Ringkonnakohus leiab, et maakohus on oma määruses ammendavalt põhjendanud, miks A.
Juhansoni kaitsja A. Salu kaebus tuli jätta läbi vaatamata. Samuti on maakohus põhjendatult jätnud
kaebuse esitamise tähtaja ennistamata.
11.05.2016. a Keila Linnavalitsuse järelevalvespetsialisti poolt koostatud väärteoprotokollist
nähtub, et kohtuvälise menetleja lahend on kohtuvälise menetleja juures tutvumiseks kättesaadav
alates 10.06.2016. a. Samuti oli menetlusalusele isikule väärteoprotokolli kohaselt selgitatud
VTMS §-s 19 ettenähtud õigusi ja kohustusi. Seega oli viimaseks kaebuse esitamise tähtajaks
25.06.2016. a.
A. Juhansoni kaitsja esitas aga kaebuse kohtuvälise menetleja otsuse peale maakohtule
18.07.2016.a. Seega ei pidanud kaebaja kinni VTMS § 114 lg-s 4 sätestatud tähtajast kaebuse
esitamiseks ning maakohus jättis selle põhjendatult läbi vaatamata.
Kaitsja poolt kohtuistungil kaebetähtaja ennistamise põhjenduseks esitatud tervisliku seisundi tõttu
otsusele järgi minemata jätmine, jäi paljasõnaliseks ning tõendamata. Kohus andis kaitsjale
võimaluse tähtaja ennistamise osas kirjalike seisukohtade esitamiseks, kuid kaitsja neid ei esitanud.
Ka A. Juhanson ise ei esitanud maakohtule kaebetähtaja ennistamiseks põhjendusi ega kinnitanud
kaitsja väidet tervisliku seisundi tõttu otsusele õigeaegselt järgi minemata jätmist. Samuti ei ole ta
seda teinud ringkonnakohtule esitatud kaebuses.
Ka ringkonnakohtu hinnangul ei esine kaebetähtaja ennistamiseks mõjuvat põhjust. A. Juhansonile
oli 11.05.2016. a väärteoprotokolli koostamisel teada (nähtub ka väärteoprotokollist), et
kohtuvälise menetleja lahend on kohtuvälise menetleja juures kättesaadav alates 10.06.2016. a.
31.08.2016. a Harju Maakohtu istungil selgitas kohtuväline menetleja, et ta helistas korduvalt A.
Juhansonile telefoni teel ja kutsus teda linnavalitsusse kohtuvälise menetleja otsusele järgi ning
selgitas asjaolusid.




                                                                                            2(3)
                                                                                       4-16-5540

8. Eelnevast lähtuvalt ning juhindudes VTMS § 147 lg 1 p-st 1, §-st 194, § 196 lg-st 2 ja §-st 198
jätab ringkonnakohus vaidlustatud Harju Maakohtu 22.09.2016. a määruse muutmata ja A.
Juhansoni määruskaebuse rahuldamata.



/allkirjastatud digitaalselt/




                                                                                        3(3)

                         KOHTUMÄÄRUS
Kohus                               Tartu Ringkonnakohus
Kohtukoosseis                       Maili Lokk, Tiina Pappel ja Einar Vene
Määruse tegemise aeg ja koht        15. september 2016, Tartu
Haldusasja number                   3-16-1427
Haldusasi                           Kadi Ummiku, Mario Luige, Urmas Lehtsalu ja Merike
                                    Rinki kaebus Vihula Vallavolikogu 10. märtsi 2016. a
                                    otsuse nr 112 tühistamiseks
Vaidlustatud kohtulahend            Tartu Halduskohtu 27. juuli 2016. a määrus
Kaebuse esitaja ja kaebuse liik     MARYP OÜ määruskaebus
Asja läbivaatamine                  Kirjalik menetlus
Menetlusosalised                    Kaebajad Kadi Ummik, Mario Luik, Urmas Lehtsalu ja
                                    Merike Rink
                                    Vastustaja Vihula vald
                                    Kolmas isik MARYP OÜ
                                    Esindaja v.-adv Erik Lepikson

RESOLUTSIOON
  1. Jätta MARYP OÜ määruskaebus rahuldamata.
  2. Muuta Tartu Halduskohtu 27. juuli 2016. a määruse resolutsiooni punkti 2,
     asendades kinnistu katastritunnuse 88703:002:0031 katastritunnustega
     88701:001:0729,     88701:001:0731,      88701:001:0732, 88701:001:0733,
     88701:001:0734. Ülejäänud osas jätta määrus muutmata.

EDASIKAEBAMISE KORD
Määrus on lõplik (HKMS § 252 lg 7).

ASJAOLUD JA MENETLUSE KÄIK

1. Vihula Vallavolikogu kehtestas 10. märtsi 2016. a otsusega nr 112 Vainupea külas Salme
kinnistule (katastritunnus 88703:002:0031) koostatud detailplaneeringu. 9. juuni 2016. a
vaideotsustega nr 136, 137 ja 138 jättis Vihula Vallavolikogu selle otsuse peale esitatud
vaided rahuldamata.

2. Kadi Ummik, Mario Luik, Urmas Lehtsalu ja Merike Rink esitasid Tartu Halduskohtule
kaebuse eelnevalt nimetatud detailplaneeringu kehtestamise otsuse ja vaidetotsuste
tühistamiseks. Kaebajad märkisid, et nende vastuväiteid ei ole käsitletud mitte üheski
planeeringuga seotud dokumendis ning nende seisukohtadele ei ole vastatud ka avalikel
aruteludel. Vaidlustatud otsus ei ole motiveeritud. Detailplaneeringu üle oleks järelevalvet
pidanud teostama maavanem, kuna sellega sisuliselt muudeti üldplaneeringut.
Detailplaneeringu alale kavandatavad hooned ei sobitu olemasolevasse keskkonda. Lisaks
esitas M. Rink esialgse õiguskaitse taotluse, milles soovis nimetatud otsuse kehtivuse
peatamist. Taotluse kohaselt:
2.1. Esialgse õiguskaitse rakendamine on vajalik arvestades kaebuse eesmärki, milleks on
õigusvastaselt vastu võetud detailplaneeringu tühistamine ning sellega ettenähtu
mitterealiseerumine. Kehtiva detailplaneeringu alusel saab välja anda ehituslube,
projekteerimistingimusi või muid üksikakte. 21. juulil 2016 andis Vihula Vallavalitsus juba
välja korralduse ehitusloa väljastamiseks Salme kinnistule eratee rajamiseks. Kui kolmas isik
ehitab välja osa või terve hoonestuse detailplaneeringu alal, ei ole detailplaneeringu
tühistamine enam otstarbekas. Maa-ala, kus ehitustegevust kavandatakse, asub riikliku
tähtsusega maastikul, kus Lääne-Viru maakonnaplaneeringu kohaselt tuleks säilitada avatud
vaated. Ehitustegevuse tagajärjel nimetatud maastik suures osas ei säili ning loodusele tekib
pöördumatu kahju, mille hilisem taastamine ei ole võimalik.
2.2. Kaebust ei saa perspektiivituks pidada. Rikutud on planeerimisseaduse § 20 lg 1, kuna
taotleja ettepanekuid ei ole mitte üheski detailplaneeringuga seotud dokumendis käsitletud.
Taotleja esitatud vastuväidetele on jäetud vastamata.
2.3. Detailplaneeringu kehtestamise otsuses puuduvad põhjendused ning selle üle ei ole
maavanem järelevalvet teostanud.
2.4. Kavandatavad hooned on suurema mahu ja gabariitidega kui olemasolevad.
Detailplaneeringu kohaselt läbib puurkaevu sanitaarkaitsevööndit sõidutee.
2.5. Esialgse õiguskaitse kohaldamine ei kahjusta kolmanda isiku huve, kuna kinnistul ei ole
ehitustegevust toimunud. Kuna kolmas isik teadis, et detailplaneeringule on suur vastuseis, on
kantud kulud tema enda riisiko. Esialgse õiguskaitse kohaldamine on avalikes huvides.
Selleks tuleb pidada olukorra õiguspärast lahendamist ning täiendavate vaidluste ja nõuete
tekkimise vältimist kui ka mitmekesise elukeskkonna tagamist ja riikliku tähtsusega maastiku
säilitamist võimalikult suures ulatuses.

3. Tartu Halduskohtu 27. juuli 2016. a määrusega rahuldati M. Rinki esialgse õiguskaitse
taotlus ning peatati Vihula Vallavolikogu 10. märtsi 2016. a otsuse nr 112 kehtivus ning
keelati kuni käesolevas asjas tehtava kohtulahendi jõustumiseni täielikult selle alusel Vihula
vallas Vainupea külas asuval Salme kinnistu katastriüksusel 88703:002:0031 toimuv
ehitustegevus. Määruses mainiti, et M. Rink on esitanud esialgse õiguskaitse taotluse nii oma
isiklike subjektiivsete õiguste kui ka avaliku huvi kaitseks. Halduskohus leidis, et
detailplaneeringu alal toimuva ehitamise tagajärgi ei pruugi olla enam võimalik kõrvaldada,
mistõttu on see piisav alus esialgse õiguskaitse kohaldamiseks. Lisaks ei saa kaebust
perspektiivituks pidada. Kuna kaebajate eesmärk on säilitada praegune olukord, kaalub see
üles kolmanda isiku soovi alustada ehitamisega. Esialgse õiguskaitse mõju on ainult ajutine
ning kui kaebus jääb rahuldamata, langeb ehitamise keeld ära. Seetõttu ei ole esialgse
õiguskaitse kohaldamisega tekkida võivad tagajärjed üleliia ranged ega pöördumatud.

MÄÄRUSKAEBUSE ESITAJA TAOTLUS JA PÕHJENDUSED

4. MARYP OÜ esitas määruskaebuse, milles palub Tartu Halduskohtu 27. juuli 2016. a
määruse tühistada ning esialgset õiguskaitset mitte kohaldada. Määruskaebuse põhjendused:
4.1. Kaebuses on väidetud, et volikogu ei ole kaebajate pöördumistele vastanud, mistõttu tehti
haldusmenetluses oluline diskretsiooniviga. Samas ei ole kaebajad esitanud mitte ühtegi
tõendit, mis seda väidet kinnitaks. Sellises olukorras ei saa kohus võtta seisukohta kaebuse
perspektiivikuse osas, kuna vastustaja ei ole saanud esitada omapoolseid tõendeid selle väite
ümberlükkamiseks. Määruskaebuse esitaja nendib, et esialgse õiguskaitse lahendamine peab
toimuma kiireloomuliselt, kuid kohtul on siiski õigus halduskohtumenetluse seadustiku

                                              2
(HKMS) § 250 lg 2 alusel nõuda täiendavate tõendite esitamist ja/või HKMS § 252 lg 1 alusel
küsida puudutatud isikute seisukohta esialgse õiguskaitse taotluse osas. Kohus kohaldas
esialgset õiguskaitset täiendavaid tõendeid kogumata ning seisukohti küsimata.
4.2. Kohus ei ole esialgset õiguskaitset kohaldades arvestanud puudutatud isikutega nagu
nõuab HKMS § 249 lg 3.
4.3. Vaidlustatud kohtumääruses esineb faktiviga. Nimelt on kohus keelanud ehitustegevuse
kinnistul, mille katastritunnuseks on 88703:002:0031. Sellenimelist kinnistut ega
katastriüksust esialgse õiguskaitse määruse tegemise hetkel enam ei eksisteerinud.

5. M. Rinki vastuses määruskaebusele leitakse, et määruskaebus tuleb jätta rahuldamata ja
Tartu Halduskohtu määrus, millega kohaldati esialgset õiguskaitset, muutmata. Vastuse
kohaselt:
5.1. HKMS § 250 lg-st 2 ei tulene halduskohtule siduvat kohustust nõuda esialgse õiguskaitse
taotlejalt oma väidete tõendamist. Esialgse õiguskaitse taotlus lahendataksegi piiratud
informatsiooni tingimustes ning taotleja väited peavad olema kohtule usutavad.
Määruskaebuse esitaja ei ole välja toonud mitte ühtegi konkreetset asjaolu, mille esialgse
õiguskaitse taotleja oleks jätnud tõendamata.
5.2. Tõendite kogumine on õigustatud ainult juhul, kui see ei too kaasa viivitust. Esialgse
õiguskaitse määruse tegemise ajaks oli Vihula Vallavalitsus andnud 21. juulil 2016 korralduse
nr 281 ehitusloa väljastamiseks Salme kinnistule eratee rajamiseks ja seega puudusid
takistused ehitustegevuse alustamiseks alates 22. juulist 2016. Seega olnuks tõendite
kogumine või menetlusosaliste ärakuulamine liialt aeganõudev. Seda enam, et
ehitustegevusega alustati juba 27. juulil 2016 ning see lõpetati 29. juulil 2016. Seega oli
esialgse õiguskaitse kohaldamine menetlusosalisi ära kuulamata igati põhjendatud. Lisaks on
väljastatud ka ehitusluba puurkaevu rajamiseks ja kinnistule on transporditud septik. Esialgse
õiguskaitse taotluse esitajal on kaebaja käitumisest lähtudes põhjendatud eeldada, et esialgse
õiguskaitse tühistamise järgselt alustab määruskaebuse esitaja taas ehitustöödega.
5.3. Kohus on kaalunud puudutatud isikute õigusi ja leidnud, et vaidlusaluses asjas ei nähtu
kaebusele vastanduvat avalikku huvi, mistõttu hinnata saab vaid seda, kas taotleja õigused ja
avalik huvi on kaalukamad kui kolmanda isiku huvid. Kuna huvid on võrdse kaaluga, tuleb
eelistada selle osapoole õigusi, kelle huvi on olemasoleva olukorra säilitamine kohtuvaidluse
ajaks. Määruskaebuse esitaja ei ole viidanud asjaolule, mis laseks eeldada, et tal on
ülekaalukas huvi detailplaneeringu realiseerimiseks.

6. K. Ummiku ja M. Luige vastuses määruskaebusele leitakse, et määruskaebus tuleb jätta
rahuldamata ja Tartu Halduskohtu määrus muutmata. Vastuse kohaselt:
6.1. Kuna detailplaneeringu menetluses ei arvestatud kaebajate vastuväidetega, võib
kehtestatud detailplaneering olla õigusvastane ja see võidakse tühistada. Kinnistule on antud
ka ehitusluba eratee rajamiseks ja puurkaevu ehitamiseks, mistõttu aitab esialgse õiguskaitse
kohaldamine vältida kaebajate olukorra halvenemist kohtumenetluse ajal ja tagada
kohtuotsuse täitmine. Esialgne õiguskaitse on vajalik, et määruskaebuse esitaja ei saaks
jätkata ehitustegevusega. Maa-ala, kuhu ehitustegevust kavandatakse, asub riikliku tähtsusega
maastikul, kus Lääne-Viru maakonnaplaneeringu kohaselt tuleks säilitada avatud vaated.
Ehitustegevuse tagajärjel ei säili nimetatud maastik suures osas ning loodusele tekib
pöördumatu kahju, mille hilisem taastamine ei ole võimalik.
6.2. Halduskohus leidis, et praeguses menetlusstaadiumis ei saa kaebust perspektiivituks
pidada. Lisaks on kohus kaalunud ka poolte huve ning leidnud õigesti, et kaitsta tuleb selle
poole huve, kelle eesmärgiks on olemasoleva olukorra säilitamine.
6.3. Halduskohus toimis õigesti, kui lahendas esialgse õiguskaitse taotluse viivitamata
menetlusosalisi ära kuulamata.


                                              3
7. U. Lehtsalu vastuses määruskaebusele leitakse, et see tuleb jätta rahuldamata ja Tartu
Halduskohtu määrus muutmata. Vastuse kohaselt:
7.1. Halduskohus ei pidanud enne taotluse lahendamist menetlusosalisi ära kuulama. Kohus
on asjaolusid kaalunud ja analüüsinud ning taotluse põhjendatult rahuldanud.
7.2. Halduskohus võttis määruse tegemisel arvesse erinevate poolte huvisid.

8. Vihula valla vastuses leitakse, et esialgse õiguskaitse kohaldamine on käesolevas vaidluses
vajalik, kuid määruskaebuse esitaja on õigesti märkinud, et halduskohus ei kaalunud
menetlusosaliste huve, mistõttu tuleb määruskaebus rahuldada.

RINGKONNAKOHTU PÕHJENDUSED

9. Määruskaebuse rahuldamiseks ei ole alust.

10. HKMS § 249 lg 1 ja lg 3 kohaselt on esialgse õiguskaitse taotluse lahendamisel oluline
hinnata, kas esialgset õiguskaitset kohaldamata võib kaebaja õiguste kaitse kohtuotsusega
osutuda oluliselt raskendatuks või võimatuks. Lisaks tuleb arvestada avalikku huvi ja
puudutatud isik õigusi ning hinnata kaebuse perspektiive ja esialgse õiguskaitse määruse
ettenähtavaid tagajärgi. Taotlejal tuleb HKMS § 250 lg 2 kohaselt ka oma taotlust põhistada,
mis tähendab konkreetsete ja veenvate selgituste esitamist selle kohta, millised pöördumatud
või raskesti kõrvaldatavad tagajärjed saabuksid taotluse rahuldamata jätmisel. Samas ei ole
siin tõendamise nõue niivõrd kõrge kui kaebuse esitamisel.

11. M. Rink on esitatud taotluses väitnud, et kehtiv detailplaneering võimaldab selle alusel
väljastada ehituslube, projekteerimistingimusi ja muid üksikakte. Lisaks on taotleja leidnud,
et detailplaneeringu menetluses esines olulisi menetlusvigu, mistõttu võib kehtestatud
detailplaneering olla õigusvastane ning ebaselge õigusliku olukorra kõrvaldamiseks on vaja
läbida kohtumenetlus. Taotleja näeb puudusi ka vaidlustatud otsuse põhjendamises.
Täiendavalt leiab taotleja, et juba alustatud ehitustegevuse tagajärjel valmivate hoonete
hilisem lammutamine on tõenäoliselt välistatud, mistõttu tuleks enne detailplaneeringuga
ettenähtu realiseerimist jõuda selgusele, kas detailplaneering on õigusega kooskõlas.

12. Esmalt märgib ringkonnakohus, et tõepoolest ei eksisteeri praegu ega eksisteerinud ka
halduskohtu määruse tegemise ajal kinnistut, millel katastritunnuseks on 88703:002:0031.
Elektroonilisest kinnisturaamatust nähtuvalt avati registriosa kinnistutele katastritunnustega
88703:002:0031 ja 88703:002:0032 7. märtsil 2002 ning sissekanne tehti 23. aprillil 2002.
Maa sihtotstarbeks oli märgitud maatulundusmaa ning aadressiks Vihula vald, Vainupea küla,
Salme. Nimetatud kanne on kustutatud ning 9. juunil 2016 on maakatastriandmed üle kantud
ning katastritunnuse 88703:002:0031 (maatulundusmaa, Vihula vald, Vainupea küla, Salme)
asemel on nüüd järgnevad katastritunnustega kinnisasjad: 88701:001:0729 (elamumaa 100%,
Lääne-Viru maakond, Vihula vald, Vainupea küla, Salmerahva), 88701:001:0731 (elamumaa
100%, Lääne-Viru maakond, Vihula vald, Vainupea küla, Salmekivi), 88701:001:0732
(elamumaa 100%, Lääne-Viru maakond, Vihula vald, Vainupea küla, Salmeaia),
88701:001:0733 (transpordimaa 100%, Lääne-Viru maakond, Vihula vald, Vainupea küla,
Salme tee), 88701:001:0734 (tootmismaa 100% Lääne-Viru maakond, Vihula vald, Vainupea
küla, Pumbamaja). Seega on halduskohus eksinud määruse resolutsioonis kinnistu
katastriüksusega, mistõttu tuleb käesoleva määrusega peatada ehitustegevus eelnevalt
märgitud katastritunnusega kinnistutel, kuna tegemist on kinnistutega, mis on moodustatud
katastritunnusega 88703:002:0031 kinnistust. Seega peaks esialgne õiguskaitse kehtima
eelnevalt nimetatud katastritunnustega kinnistute suhtes.


                                               4
13. Lisaks nõustub ringkonnakohus halduskohtuga, et esialgse õiguskaitse taotluses esitatud
seisukohtadele tuginedes on antud haldusasjas põhjendatud esialgse õiguskaitse kohaldamine.
Halduskohus on põhjendatult märkinud, et kehtivale detailplaneeringule toetudes on võimalik
üksikaktide, näiteks ehituslubade väljastamine. Seda on vastutaja ka teinud. Nimelt 21. juulil
2016 andis Vihula Vallavalitsus MARYP OÜ-le korralduse nr 281 Vainupea külas Salme tee
kinnistule (katastritunnus 88701:001:0733) avalikkusele ligipääsetava eratee rajamiseks tee
ehitusloa väljastamiseks. Ka haldusasja materjalidest nähtub, et esialgse õiguskaitsega
hõlmatud kinnisasjal on juba ehitustegevus toimunud (tl 134–140, tl 157–159). Sellest on aga
põhjendatud järeldada, et esialgset õiguskaitset kohaldamata jätkub ehitustegevus ning
detailplaneeringus kavandatu elluviimiseks seda võimaldavate haldusaktide andmine. Esialgse
õiguskaitse kohaldamiseks annab seda enam alust ka asjaolu ja väide, et detailplaneeringu
menetluses ei ole kaebaja seisukohtadele, mis nad detailplaneeringu menetluses esitasid,
sisuliselt vastatud. Ka vastustaja on ise vaideotsustes, mis puudutavad vaidlustatud otsusele
esitatud vaideid, möönnud, et planeerimismenetluses on vaide esitaja pöördumistele ja
ettepanekutele vastamises olnud puudusi, sealjuures küll märkides, et need minetused ei ole
olnud nii kaalukad, et haldusakti saaks õigusvastaseks pidada (vt nt vaide rahuldamata jätmise
otsus 9. juunist 2016 nr 137 p 3.4; tl 16p). Planeerimisseaduse kuni 30. juunini 2015 kehtinud
redaktsiooni § 20 lg 1 sätestas, et igal isikul on õigus avaliku väljapaneku ajal esitada
ettepanekuid ja vastuväiteid planeeringu kohta. Vastuväide on mingi planeeringulahenduse
kohta mittenõustuva seisukoha esitamine või väide, et planeeringu menetlemisel ei ole
täidetud seaduse nõudeid. Sama sätte lõige 2 lisas, et planeeringu avaliku väljapaneku ajal
posti teel või elektronpostiga saadetud ettepanekuid ja vastuväiteid esitanud isikutele teatab
planeeringu koostamist korraldav kohalik omavalitsus või maavanem oma põhjendatud
seisukoha ettepanekute ja vastuväidete kohta ning avaliku arutelu toimumise aja ja koha nelja
nädala jooksul pärast planeeringu avaliku väljapaneku lõppemist. Seisukoht teatatakse posti
teel saadetud ettepanekute ja vastuväidete puhul tähtkirjaga ning elektronpostiga saadetud
ettepanekute ja vastuväidete puhul elektronpostiga. Haldusasja materjalidest ei nähtu, et
planeerimismenetluse käigus oleks nimetatud nõudest täielikult kinni peetud.
Ringkonnakohus ei saa praeguses menetlusstaadiumis anda hinnangut vaidlustatud
detailplaneeringu kehtestamise otsuse õiguspärasusele, kuna sellega asuks ta lahendama
põhiasja, kuid õigusliku ebaselguse tingimustes tuleks eelistada esialgse õiguskaitse
kohaldamist ning nende isikute õiguste kaitsmist, kelle huvides on praeguse olukorra
säilitamine (vt Riigikohtu halduskolleegiumi 21. detsembri 2001. a määrus haldusasjas
nr 3-3-1-67-01, p 6), seda enam, et hetkel ei tundu ilmselgelt ühegi isiku huvi prevaleerivat.
Seega võib tõepoolest pidada näiteks esialgse õiguskaitse taotleja ja kolmanda isiku huvisid
suhteliselt võrdseteks. Kahtlemata on kolmanda isiku huvides detailplaneeringust tulenevate
õiguste realiseerimine, kuid ajaperioodil, mil on võimalik vaidlustada haldusakte, mis
annavad kolmandale isikule õigusi ning sealjuures piiravad antud juhul kaebajate ja esialge
õiguskaitse taotluse esitaja õigusi, tuleb tal arvestada sellega, et tema õiguste realiseerimine
võib lükkuda teatud perioodi võrra edasi ning kavandatud tegevused samavõrra. See tähendab
ka seda, et kui isik on hakanud juba toetudes kehtivale haldusaktile, mida on vaidlustatud,
midagi tegema, peab ta arvestama, et näiteks kantud kulutused jms on tema enda riisiko.

14. Tuleb nõustuda, et mida suuremas mahus on aga detailplaneering ellu viidud, seda
problemaatilisem on nende tegevuste tagasipööramine, mis võib tähendada, et olukorras, kus
leitakse, et detailplaneering ei ole õiguspärane, võib selle alusel tehtu tagasitäitmine osutuda
sisuliselt võimatuks või äärmiselt keerukaks.

15. Enne esialgse õiguskaitse taotluse lahendamist teiste menetlusosaliste seisukohtade ja
arvamuste küsimata jätmine ei tähenda ilmtingimata seda, et kohus oleks teinud otsuse
erapoolikult ja teiste menetlusosaliste õigusi arvestamata ja huve kaalumata. HKMS § 252 lg

                                               5
2 annab kohtule kaalutlusõiguse teiste menetlusosaliste ärakuulamiseks. Eelnevalt arvesse
võttes ja asjas esitatud seisukohti vaagides ei saa järeldada, et esialgset õiguskaitset
kohaldades oleks jäetud kolmanda isiku või avalikkuse huvid üldse tagaplaanile. Ühtlasi ei ole
kolmas isik esitanud konkreetseid põhjendusi või seisukohti selle osas, millised
ebaproportsionaalsed tagajärjed kaasneksid talle esialgse õiguskaitse kohaldamise tõttu.
Ilmselt ei saa arendustegevuse edasilükkumist ja juba kantud kulutusi pidada sellisteks
asjaoludeks, mis kaaluksid ilmselgelt üles teiste menetlusosaliste huvid. Seega ei saa
kohaldatud esialgse õiguskaitse meedet kolmanda isiku jaoks ebaproportsionaalselt
koormavaks pidada.

14. Tulenevalt eelnevalt esitatud seisukohtadest jääb määruskaebus rahuldamata ja Tartu
Halduskohtu 27. juuli 2016. a määruse resolutsiooni p 1 muutmata. Ringkonnakohus
parandab nimetatud määruse resolutsiooni p 2 osas, mis puudutab kinnistu katastritunnuseid,
mille suhtes on esialgset õiguskaitset kohaldatud. Nimetatud resolutsiooni punktis tuleb
katastritunnus 88703:002:0031 asendada järgnevate katastritunnustega: 88701:001:0729,
88701:001:0731, 88701:001:0732, 88701:001:0733, 88701:001:0734.




 /allkirjastatud digitaalselt/   /allkirjastatud digitaalselt/   /allkirjastatud digitaalselt/
          Maili Lokk                     Tiina Pappel                     Einar Vene




                                                6

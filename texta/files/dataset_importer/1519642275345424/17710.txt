                              KOHTUOTSUS
                                  EESTI VABARIIGI NIMEL
Kohus                               Viru Maakohus
Otsuse tegemise aeg ja koht         21. aprill 2016 Jõhvi kohtumajas
Väärteoasja number                  4-15-6079 (2603,15,000109)
Kohtunik                            Deniss Minzatov
Istungisekretär                     Heidi Übner, Piret Juuse
Tõlk                                Svetlana Hamaza, Olga Nõmmemees
Väärteoasi                          Veniamin Šutak kaitsja Allan Valk kaebus Politsei- ja
                                    Piirivalveameti Lõuna prefektuuri 13.07.2015 üldmenetluse
                                    otsusele väärteoasjas nr 2603,15,000109
Menetlusalune isik                  Veniamin Šutak, isikukood 38803250268, elukoht xxx
Kaitsja                             Lepinguline kaitsja Allan Valk
Kohtuvälise menetleja esindajad     Lõuna Prefektuuri esindajad Rustam Ojukas, Ants Siirand
Istungi toimumise aeg               24.11.2015, 22.02.2016, 4.04.2016
RESOLUTSIOON                        VTMS § 132 p 2, § 135, kohus


                                      OTSUSTAS:
Rahuldada Veniamin Šutak ja tema kaitsja kaebus ning tühistada Politsei- ja
Piirivalveameti Lõuna prefektuuri 13.07.2015 otsus väärteoasjas nr 2603,15,000109, millega
Veniamin Šutakile määrati meresõiduohutuse seaduse § 93 lg 1 alusel meresõiduohutuse
seaduse § 37 lg 1 rikkumise eest rahatrahv 130 trahviühikut s.o. 520 eurot ja
meresõiduohutuse seaduse § 37 lg 2 rikkumise eest rahatrahv 20 trahviühikut s.o. 80 eurot,
ja teha uus otsus raskendamata menetlusaluse isiku olukorda.
Veniamin Šutak süüdi tunnistada meresõiduohutuse seaduse § 37 lg 2 rikkumises ja
meresõiduohutuse seaduse § 93 lg 1 järgi kvalifitseeritava väärteo toimepanemises
ning mõista temale meresõiduohutuse seaduse § 93 lg 1 järgi karistuseks rahatrahv 10
trahviühikut s.o. 40 (nelikümmend) eurot.
Rahatrahv tasuda 30 päeva jooksul alates kohtuotsuse jõustumise tähtajast
Rahandusministeeriumi arvele EE891010220034796011 SEB Pangas, arvele
EE932200221023778606 Swedbank pangas, arvele EE403300333416110002 Danske pangas
või arvele EE701700017001577198 Nordea pangas, märkides viitenumbri 10220155128526
ja selgituseks “ Veniamin Šutak 4-15-6079 rahatrahv“.



                                                                                       1(14)
Rahuldada osaliselt Veniamin Šutak lepingulise kaitsja Allan Valk taotlus kaitsealuse
Veniamin Šutak poolt kantud õigusabi kulude hüvitamiseks ja hüvitada riigi eelarve
vahenditest Veniamin Šutak´ile (xxx OÜ a/a nr xxx) tema poolt kantud õigusabi kulud
summas 1080 (üks tuhat kaheksakümmend) eurot.

Kohtuvälise menetleja poolt kantud kulud (mootori diagnostika) summas 460,32 eurot
tuleb jätta riigi kanda.

Kohtumääruse ärakirjad edastada Veniamin Šutak´ile, tema kaitsjale ja PPA Lõuna prefektuurile.

Edasikaebamise kord
Kohtuotsuse peale on õigus esitada kassatsioon Riigikohtule Viru Maakohtu kaudu 30 päeva
jooksul alates päevast, mil kohtuotsus on kohtu kantseleis menetlusosalistele tutvumiseks
kättesaadav. Kui kohtumenetluse pool soovib kasutada kassatsiooniõigust, peab ta sellest Viru
Maakohtule kirjalikult teatama seitsme päeva jooksul, alates kohtuotsuse või selle lõpposa
kuulutamisest. Kassatsiooni esitamise õigus on üksnes vandeadvokaadil. Kohtuotsus jõustub
alates kohtuotsuse tervikteksti kättesaadavusest 30-päevase tähtaja möödumisel (ehk) juhul kui
ükski menetlusepool ei ole kassatsiooni esitanud.

ASJAOLUD JA MENETLUSE KÄIK

Politsei- ja Piirivalveameti Lõuna prefektuuri 13.07.2015 otsusega väärteoasjas nr
2603,15,000109 määrati Veniamin Šutak’ile meresõiduohutuse seaduse (MSOS) § 93 lg 1 alusel
karistuseks MSOS § 37 lg 1 rikkumise eest rahatrahv 130 trahviühikut ehk 520 eurot ning MSOS
§ 37 lg 2 rikkumise eest rahatrahv 20 trahviühikut ehk 80 eurot.

12.06.2015 väärteoprotokolli (tl 32) ja 13.07.2015 kohtuvälise menetleja otsuse (tl 51) kohaselt
11.04.2015 kell 16.34 juhtis Veniamin Šutak Peipsi järvel ujuvvahendit reg nr xxx. Vastavalt
MSOS § 37 lg 1 on keelatud ujuvvahendi kasutamisel seada ohtu väikelaevas viibijaid. Vastavalt
„Väikelaeva, alla 12-meetrilise kogupikkusega laeva ja jeti registreerimise eeskirja“ § 7 lg 2
kantakse väikelaeva registreerimistunnistusele, muuhulgas veesõidukile meresõiduohutuse
seaduse alusel kehtestatud piirangud. Mootorpaadi xxx xxxaalseks lubatud mootori võimsuseks
oli Maanteeameti liiklusregistris märgitud 6 kW. Tegelikult kasutati antud päeval väikelaeva xxx,
millele oli paigaldatud mootor võimsusega 85 kW (115 HJ). Vastavalt MSOS § 37 lg 1 vastutab
väikelaeva ohutu kasutamise eest väikelaeva juht. 11.04.2015 juhtis väikelaeva xxx Veniamin
Šutak (IK 38803250268), millega pani toime MSOS § 93 lg 1 järgi kvalifitseeritava rikkumise,
mis seisnes väikelaeva kastutamise nõuete rikkumises. Samuti väikelaeva juhil ei olnud
väikelaeva xxx kasutades kaasas väikelaevajuhi tunnistust ega isikut tõendavat dokumenti.
Vastavalt MSOS § 39 lg 5 on väikelaevajuhi tunnistus nõutav, kui isik juhib veesõidukit, mille
mootori võimsus on suurem kui 25 kW.

Kaebus

Menetlusaluse isiku kaitsja Allan Valk esitas 27.07.2015 kaebuse Tartu Maakohtule nimetatud
Lõuna prefektuuri 13.07.2015 otsusele. Kaebuses palub kaitsja tühistada otsus ja lõpetada
menetlus V. Šutak suhtes väärteokoosseisu puudumise tõttu ja arvestades väärteomenetlusõiguse
olulisi rikkumisi. Alternatiivselt taotles kaitsja kergemate karistuste määramist V. Šutak’ile.
Kaitsja palus arutada kaebust menetlusaluse isiku elukohajärgses kohtus, s.o Viru Maakohtu


                                                                                           2(14)
Jõhvi kohtumajas. Tartu Maakohtu 17.08.2015 määrusega saadeti kaebus arutamiseks Viru
Maakohtu Jõhvi kohtumajja (tl 16).
Kaebuse põhjenduste kohaselt vastas V. Šutak’i poolt juhitud veesõiduk kõikidele nõuetele,
mille kohta olid esitatud ka dokumentaalsed tõendid, mida kohtuväline menetleja aga ei soovinud
uurida. OÜ xxx 19.11.2014 tõend (tl 10) ja Veeteede Ameti 20.11.2014 tehnilise ülevaatuse
kontrollakt nr AT2011141 (tl 11) tõendavad, et väikelaev ehitati ümber ja sellele võis paigaldada
mootori võimsusega kuni 75 kW. Kohtuväline menetleja jättis need tõendid arvestamata ilma
mingisuguse põhjenduseta, millega on rikkunud väärteomenetlusõigust. Arusaamatuks jääb
kohtuvälise menetleja järeldus, et väikelaevale paigaldatud mootori võimsuseks oli 85 kW.

Tõepoolest tol päeval polnud V. Šutak’il kaasas väikelaeva registreerimistunnistust, kuna peale
väikelaeva konstruktsiooniliste muudatuste tegemist ei ole ta tunnistust registrist välja võtnud.
Tänaseks on see tehtud ja tunnistuse koopia lisatud kaebusele (tl 8-9). Samuti unustas V. Šutak
kaldale maha isikut tõendava dokumendi, kuid selle oleks ta saanud ametnikele kaldal esitada,
kui selline võimalus oleks talle antud. Ametnikud oleksid võinud V. Šutak’ile vastu tulla ja ei
pidanud seda ilmtingimata rikkumiseks lugema.

Kaevatavast otsusest ei selgu karistamise alus, mis on väärteomenetlusõiguse oluline rikkumine.
Otsuse resolutiivosas on viidatud MSOS § 37 lg-tele 1 ja 2, mis ei anna alust karistuse
määramiseks. Jääb arusaamatuks, milliste rikkumiste eest olid rahatrahvid määratud. Juba see
väärteomenetlusõiguse oluline rikkumine toob kaasa kaevatava otsuse tühistamise. Seda
kohtuvälise menetleja möödalaskmist ei saa kohus enam parandada ega hakata asjaolusid välja
selgitama.

Väärteoasja täies ulatuses arutamise põhimõtte, eelkõige otsuse põhistuse ja kontrollitavuse
põhimõtte eiramist ning tõendite kogumise ja fikseerimise korra rikkumist tuleb käsitleda
väärteomenetlusõiguse olulise rikkumisena VTMS § 150 lg 2 mõistes.

Samuti mõistetud karistused ei ole tegudega proportsioonis ja tuleb kergendada.

Kohtuistungil

Menetlusalune isik ja tema kaitsja jäid esitatud kaebuse juurde, palusid tühistada kohtuvälise
menetleja otsus väärteokoosseisu puudumise tõttu või alternatiivselt kergendada karistus.
Kohtuvälise menetleja tellimusel läbi viidud uuring tehti ainult mootori elektroonika arvutiga
ühendamisel, mootorit reaalselt käivitamata. Tunnistajana ülekuulatud mootorite maaletooja
esindaja ei pidanud võimalikuks ajapikku mootori võimsuse vähendamist, kuid siin tuleb
arvestada tema tööülesannete iseloomu ja huvide konflikti tõttu ei pruugi ta avaldada infot, mis
võib halvustada tema enda müüdavat toodangut. Samas tunnistaja xxx selgitas põhjalikult
mõõtmise metoodikat ja millise tulemuse ta konkreetse mootori puhul sai. Tunnistaja Xxx’i
ütlused lükkavad ümber väited, et V. Šutak’i paadi peal oli 85 kW mootor. Reaalselt oli mootor
70-71 kW võimsusega. Eelmise mootori kohta registrisse kantud andmed on valed, eelmine
mootor oli 60 kW, mitte 6 kW võimsusega. Paadimootor ei kuulu registreerimisele ning selle
võimsust ei saa tuvastada selle peale kleebitud etiketti või selle ühe plokki alusel, vaid ainult
füüsiliselt, reaalselt. V. Šutak’ile määrati karistus mitte registriandmete ebaõigsuse eest, vaid
suurema võimsusega mootori kasutamise eest. Paadi ehitati ümber ja oli lubatud kasutada kuni 75
kW mootori, registriandmed ei puutu siin asjasse. Esineb ka väärteomenetlusõiguse oluline
rikkumine, kuna otsuse resolutiivosas ei ole välja toodud rikkumise kvalifikatsioon.


                                                                                           3(14)
Resolutsioonis märgitud MSOS § 37 lg 1 ja 2 ei sisalda sanktsiooni ja nende sätete alusel ei saa
karistust määrata. Karistused on ebaproportsionaalsed.

Kohtuväline menetleja leidis, et kaebus tuleb jätta rahuldamata ja otsus muutmata. Kaebuse
põhjendused ei anna alust otsuse tühistamiseks või muutmiseks. V. Šutak kasutas jõuallikana
Suzuki TEF 115 mootori, mille nimivõimsus on 115 hj ehk 85 kW. Antud paadil oli lubatud
kasutada kuni 6 kW jõuallikat. Registrikanded kinnitavad seda ja need oli tehtud vastavalt
omaniku taotlusele arvele võtmiseks. Isegi kui võtta aluseks võimsust, millest on rääkinud
tunnistaja Xxx, s.o umbes 95 hj ehk 72 kW on see ikka tunduvalt kõrgem lubatud 6 kW-st. Samas
eksperdi xx xx ütlused kinnitavad, et tegemist oli Suzuki TEF 115 mootoriga. Tunnistaja Xxx
ütluste kohaselt tuvastas ta mootori mudeli visuaalselt, nähes mootori katet, mille peal oli kirje
„115“ ja selle alusel määras reaalvõimsuse, netovõimsuse. Maanteeameti registri kantakse
andmed võimsuse kohta tootja antud nimivõimsuse järgi. Suzuki TEF 115 mootori nimivõimsus
on 115 hj ehk 85 kW. Seega V. Šutak ilmselgelt ületas lubatud 6 kW võimsust. Maanteeameti
registrisse kantud mootori võimsuse piirang on objektiivne ning sellega peavad arvestama nii
menetleja kui väikelaeva juhid. Esitatud aktis, et lubatud kasutada kuni 75 kW mootorit on kirjas,
et kasutatavaks mootoriks on Suzuki 100. Kontrollimise päeval aga kasutati hoopis teist mootorit.
Kaasatud Suzuki mootorite maaletooja esindaja määras mootori tüübi visuaalselt ja arvuti abil.
Tunnistaja Xxx aga tegi oma mõõtmised hiljem ja kontrollimatult. Otsuse resolutiivosas on
kirjas, millise rikkumise eest karistus määratakse. Väärteo kvalifikatsioon on tabelis ka olemas.
Rikutud oli MSOS § 37 lg 1 ja 2. V. Šutakil ei olnud esitada isikut tõendavat dokumenti.
Kohtuväline menetleja hindas tõendeid igakülgselt ja objektiivselt, jättes arvestamata asjasse
mittepuutuvaid dokumente.

Kohtuväline mentleja esitas dokumentaalse tõendina väljatrüki Maanteeameti registrist (tl 62-64)
ning menetlusaluse isiku kaitsja esitas väljatrüki arvutiprogrammist „Land&Sea“ (tl 65-66
originaal inglise keeles, tl 72-73 tõlge eesti keelde) mootori testimise kohta koos fotodega
testimise käigu kohta (ümbrikus tl 67).

Tuvastatud asjaolud ja uuritud tõendid

Menetlusaluse isiku Vjatšeslav Šutak ütluste kohaselt oli tema kasutuses kaater (paat) xx reg. nr-
ga xxx, mis kuulus tol ajal Xxx Xxx’ile. 2014 sügisel anti paat ümber tegemiseks tuttavale
meistrile Lohusuus. Meister tugevdas paadi karkassi ja tegi ümber paadi „peegli“ (vene k
„tranets“), s.o paadi osa mootori kinnitamiseks. Siis kutsuti kohale spetsialist Tartust, tehti paadi
tehniline läbivaatus ja Veeteede Amet lubas kasutada mootori võimsusega kuni 75 kW ehk 100
hj. Enne paadi ümber tegemist oli paadi peal vana mootor Moskvitš 412. Peale ümber ehitamist
pandi uue mootori „Suzuki 90“ võimsusega 90 või 100 hj. „Suzuki 100“ mudelit pole sellel
paadil kasutanud. Kilovattides ei ületanud võimsus kindlasti 75 kW.

Siis 2015.a kevadel, võimalik, et aprillikuus, täpselt ei mäleta, Varnja küla lähedal umbes 2 km
kaldast peatati piirivalvurite poolt. Paadis oli veel kaks isikut. Paadi külge oli kinnitatud seesama
Suzuki 90 mootor. Mingit markeeringut, võimsust ega mudelit, mootoril ei olnud. Mootori mudel
oli vaid müügilepingus, mida kirjutas lepingusse müüja ise. Tehnilist dokumentatsiooni vms
mootori kohta ei olnud. Mootorit vahepeal vahetanud ei ole. Piirivalvurite kaatris näitas V. Šutak
kõike dokumente, s.o vanad dokumendid ja tehniline hooldus paadi kohta. Kaasas oli väikelaeva
tunnistus ja tehnilise ülevaatuse kontrollakt (tl 36, 37). Väikelaeva juhi tunnistust või
isikuttõendavat dokumenti kaasas ei olnud. Ametnikud ütlesid, et mootori võimsuseks on 85 kW,
aga „stendile“ nad seda pannud ei ole ega selgitanud, kuidas nad seda kindlaks tegid. Ametnikud
                                                                                               4(14)
kutsusid keegi meistri kohale, ta ühendas mootori juhtmed, peaplokki arvutiga. Arvuti näitas, et
peaplokk on teisest mootorist Suzuki 115. Võimalik, et see oli teise mootori peaplokk, kuid
mootori reaalne võimsus sellest ei muutu. Faktiliselt on see võimalik, et panna Suzuki 90
mootorile teise mootori peaplokk. Keelatud see ei ole. Arvatavasti oli see ka tehtud. Ühe mootori
võib kokku panna ka mitme eri mootori osadest, see ei ole keelatud. Kasutatud mootoril ei pea
kaasas mingit „passi“ olema. Paat ei ole suur ja kui mootor oleks 85 kW võimsusega siis sellega
saaks ka kala suure kogusega kaldale välja sõita, nende mootor aga seda ei võimaldanud. Viimati
oli karistatud 200 eurose trahviga selle eest, et sõitsid järvele ja ületasid 1 km piiri kaldast ja ei
teavitanud kordoni. Trahv on tasutud. Oli karistus ka joobes juhtimise eest. OÜ xxx tõendi
politseile esitanud ei ole. Paadi müügilepingu esitas alles siis, kui kutsuti menetleja juurde (tl
55p-58p).

Tunnistajana ja asjatundjana ülekuulatud xx xx ütluste kohaselt on tal tehniline haridus (Ehitus-
mehaanika Tehnikum, praegu Tallinna Tehnikakõrgkool), xxx OÜ-s töötab alates 2009, praegu
on tehnikajuht, meremootoritega tegeleb alates 2000. aastast. 2015.a mais Politsei- ja
Piirivalveametist paluti tal teostada paadimootori tuvastamistööd veendumaks, kas mootor on 90
hj või 115 hj. 21.05.2015 külastas Varnja kordonit ja nägi seda mootorit, mis oli ebasoodsas
asendis, kuid piisas, et teha nö. põhjapandava otsuse.

Selles mootori blokis on kaks võimsusklassi, nii 90hj kui ka 115hj. Väliste parameetrite järgi
ilma väljaulatuvaid märke ei ole võimalik mootori võimsusklassi ära tunda. Ainuke erinevus
mootori lähemal uurimisel on kaks organit, gaasijaotussmehhanismis olevad nukkvõllid, mis on
spetsifikatsioonis näha, nende erinevus ja mootori elektrooniline juhtmoodul, mis määrab
elektrooniliselt võimsuse ja hoiab selle.

Mootor oli eemaldatud paadi küljest ja pandud pikali asendisse, rehvide toel lamama. Ta palus
tõsta mootor vertikaalasendisse. Seda võimalust aga ei olnud. Siis kasutas elektroonilist
programmi mootori kontrollimiseks. Juhtmooduli pealt võetud informatsioon viitas, et tegemist
on 115 hj paadimootoriga. Paadimootori igasugused ümberehitused on majanduslikult
ebamõistlikud. Juhtmooduleid eraldi ei vahetata ega tellita. Tema 16-aastases tööpraktikas pole
seda ette tulnud. Kuna Suzukil ei ole konkureerivaid tootjaid, kes toodaks sarnaseid osasid
Suzuki toodetega, võimalus, et mootor oleks kokku pandud, kas odavamatest osadest, on
tehniliselt olematu. Tunnistaja koostas uurimise põhjal kaks dokumenti, sh ECM ehk
kontrollmooduli raport. Antud olukorras oli mootoril 115 hj ECM peal, viitab sellele, et see
mootor on 115 hj võimsusega. Suzuki mootorid TEF 90 ja TEF 115 on ühesuguse kubatuuriga.
Tootjad määravad ära masina võimsuse ja nii see jääbki. Võimsuse vähendamise kohta ühtegi
vihjet ei olnud. Mootor oli komplektne. Mootori komplekssuses ei näinud kõrvalekaldeid.
„Suzuki 100“ mootoreid hakati tootma 2011.a. Võimsusklassi väljaselgitamine antud olukorras
õnnestus. Komplektsus ei viidanud asjaolule, et paadimootor oleks olnud oma peaga kokku
pandud. Mootor oli tehase komplektsuses. Mootori võimsusklass sai tuvastatud tuginedes
visuaalsele vaatlusele ja elektroonilisele diagnostikale. Ettenähtud programmi alusel tehti
kindlaks, et mootori võimsus on 115 hj. Eestis ei ole Suzuki esindusel diagnostika stendi, ei ole
ühtegi pretsedenti olnud, ei olnud vajadust selle järele.

Tunnistajana ja asjatundjana ülekuulatud xxx Xxx ütluste kohaselt lõpetas ta polütehnilise
instituudi ning on hariduselt insener-mehhaanik. Alates 1985.a tegeleb motospordiga ning on
varem teinud paadimootorite diagnostikat. Selle aasta veebruaris seni tundmatu V. Šutak tõi
temale paadimootori ja eesmärk oli mõõta mootori võimsust. Tunnistaja leidis, et paadimootori


                                                                                                5(14)
võimsust on võimalik mõõta ainult stendi peal. Siis saab mõõta brutovõimsust ja efektiivset
võimsust. Mõõtmine näitas 100 hj või isegi vähem. S.t võimsus vindivõllil oli 100 hj.

xx. Xxx selgitas, et soetas nimetatud stendi „Land&Sea“ eraviisiliselt, tema teada ei kuulu see
kalibreerimisele riigiasutuses või muu kolmanda organisatsiooni poolt ning kalibreerimist teeb ta
ise oma arvuti kaudu.

Mootori visuaalse vaatluse käigus tegi ta kindlaks mootori mudeli „Suzuki 115“, millele viitas
kirje mootori korpuse kaane peal. Kaks esimest numbrit – „11…“ on näha ka fotodel nr 1 ja 2
(ümbrikus tl 67).

Dokumentaalsed tõendid

OÜ xxx 19.11.2014 tõendist (tl 10) nähtub, et Xxx Xxx teostas väikelaeva xx (xxx)
konstruktsiooni muudatusi OÜ xx juhataja xx xx järelevalve all ning ahtripeegi konstruktsioon on
kohandatud ja võimaldab kuni 75 kW võimsusega rippmootori paigaldamist.

18.04.2015 (tl 8-9) alla 12m kogupikkusega laeva registreeristunnistusest nähtub, et reg nr-ga xxx
kalapaadi xx lubatud mootori võimsus on 75 KW ja omanikuks on xxx OÜ xxx, xxx.

Maanteeameti registri väljatrüki kohaselt kuni uue registreerimistunnistuse väljastamiseni
18.04.2015 (tl 8-9) oli „xx“ paadi reg nr-ga xxx lubatud mootori võimsuseks 6 kW (tl 62-64).

Samas kinnitab Veeteede Ameti 20.11.2014 tehnilise ülevaatuse kontrollakt nr AT2011141, et
ülalmainitud paadiga oli lubatud kasutada mootorit võimsusega kuni 75 kW (tl 11).

Vallasasja hoiule võtmise protokolli (tl 39) kohaselt 11.04.2015 kell 16.34 menetlusele allutatud
isikult Veniamin Šutak´ilt on KorS § 52 alusel võetud hoiule kalapaat xxx, rippmootor Suzuki
ilma mootori numbrita, mis jäeti hoiule Varnja teenistusse.

16.07.2014 müügilepingu (tl 40) kohaselt kohustub müüja Xxx Xxx üle andma ostjale xxx OÜ
sõiduki xxx + mootor Suzuki sf 90 VIN-koodiga xxx, reg nr-ga xxx ning ostja kohustub sõiduki
vastu võtma ja tasuma ostuhinna. Koos sõidukiga annab müüja ostjale üle sõiduki
registreerimistunnistuse ja muud sõidukit puudutavad dokumendid. Lepingul on lepingupoolte
allkirjad.

Vallasasja hoiule võtmise protokolli (tl 41) kohaselt 17.04.2015 kell 16.20 menetlusele allutatud
isikult Semjon Šutak´ilt on KorS § 52 alusel võetud hoiule mootorpaadi rippmootor Suzuki ilma
mootori numbrita, mis jäeti hoiule Varnja teenistusse.

Fototabelil (tl 42) on kujutatud 11.04.2015 Veniamin Šutak´i juhitud paadi xxx päramootor
Suzuki kate tagumisel küljel kleebisest jäänud number 115 UV valguses.

Mootori SUZUKI DF115TL diagnostika väljatrükist nähtub, et mootori võimsus on 115 PS ehk
hj (tl 43-44).

Hoolduse-remonttööde kaardi (tl 45) kohaselt 21.05.2015 paadimootori tuvastamisel teostati
mootori üldist kontrolli ja tehti arvutidiagnostikat. Paadimootoril puuduvad seerianumbrid.
Paadinumbri päritolu ei ole võimalik ilma seerianumbrita tuvastada. Arvutidiagnostika aruande
                                                                                            6(14)
põhjal sai välja selgitatud paadimootori tehniline seisund ja paadimootori võimsusklass (Suzuki
DF115TL). Paadimootori välimuse põhjal on tegemist paadimootoriga aastast 2003-2006.

xxx OÜ arve 25.05.2015 diagnostika maksumuse kohta summas 460,32 eurot (tl 46).

Karistusregistri väljavõte (tl 54) kohaselt Veniamin Šutak on 4 korda karistatud väärteomenetluse
korras, neist 3 korda liiklusseaduse alusel (viimati 08.07.2015) ja 1 kord kalapüügiseaduse alusel
(19.06.2014).

Maanteeameti registri väljavõte (tl 62-64) kohaselt paadi xxx omanikuks alates 02.07.2005 oli
Xxx Xxx ning alates 18.04.2015 omanikuks on xxx OÜ.

xxx Xxxi poolt teostatud mootori testi tulemused (tl 65-66) koos tõlkega (tl 72-73) ning fotod
selle juurde (lk 67 ümbrik) millest tulenevalt mõõdeti mootori võimsuseks ca 95 hj.

KOHTU SEISUKOHT

Kohus, ära kuulanud menetlusaluse isiku ja tema kaitsja, kohtuvälise menetleja esindaja, üle
kuulanud tunnistajad-asjatundjad, uurinud asjas kogutud tõendid ja siseveendumuse kohaselt
hinnanud tõendid nende kogumis, leiab, et kaebus on põhjendatud osaliselt ja kuulub
rahuldamisele.

VTMS § 123 kohaselt arutab kohus väärteoasja täies ulatuses, sõltumata esitatud kaebuse
piiridest, kontrollides kohtuvälise menetleja otsuse tegemise aluseks olnud faktilisi ja õiguslikke
asjaolusid. VTMS §-s 133 on loetletud küsimused, millised selgitab kohus välja kaebuse
lahendamisel. VTMS §-s 150 on loetletud väärteomenetlusõiguse olulised rikkumised.

Antud asjas ei olnud vaidlust selle üle, et otsus tehti pädeva kohtuvälise menetleja poolt.
Tulenevalt MSOS § 9426 lg 2 ja 41 Politsei- ja Piirivalveameti Lõuna prefektuur oli pädev
määrama karistust MSOS § 93 lg 1 järgi.

Menetlusõiguse rikkumised

Kaitsepool on aga tuginenud sellele, et kohtuvälise menetleja otsuse resolutiivosas (otsuse 2 lk)
puudub viide MSOS § 93 lg-le 1, kuigi just see seadusesätte sisaldab sanktsiooni nimetatud
väärteo toimepanemise eest ning resolutiivosas viidatud MSOS § 37 lg-d 1 ja 2 mingisugust
õigusjärelmit ehk sanktsiooni ette ei näe. Kaitsja arvates tegemist on menetlusõigusenormide
olulise rikkumisega, mis on iseenesest küllaldane alus vaidlustatava otsuse tühistamiseks.

Kohus kaitsja sellise arvamusega ei nõustu ning leiab, et tegemist ei ole VTMS § 150 lg-s 2
sätestatud olulise rikkumisega. Nõuded kohtuvälise menetleja otsusele tulenevad VTMS §-st 74
ning VTMS § 74 lg 1 p 9 kohaselt märgitakse kohtuvälise menetleja otsuses väärteo
kvalifikatsioon, seaduse nimetus, paragrahv, kõige ja punkt. Need andmed on kohtuvälise
menetleja otsuses olemas tabeli vormis (otsuse lk 1) vahetult enne seda lauset, milles räägitakse
menetlusalusele isikule määratava karistuse liigist ja määrast.

Kohus nõustub kaitsjaga selles, et on üldlevinud praktika ja tavaliselt märgitakse kohtuvälise
menetleja otsuses rikutud norm, väärteo kvalifikatsioon ja määratav karistus tekstis ühe lause
sees. Samas seadus seda otsesõnu ei nõua ning kohtu arvates ei oma määravat tähtsust, kas
                                                                                             7(14)
rikutud norm ja väärteo kvalifikatsioon sisalduvad ühes või kahes erinevas üksteisele järgnevas
lauses, nagu see antud juhul on.

Kaitsepool leidis ka, et selline sõnastus takistab resolutsioonist arusaamist ning paneb
menetlusalust isikut ebasoodsasse olukorda kui ta on sunnitud otsima tekstist välja, mis
seaduseparagrahvi alusel teda ikkagi karistati. Kohus ei nõustu selles osas kaitsjaga ning leiab, et
vaatamata valitud n.ö mittestandartsele ja tavapärasest stiilist kõrvalekalduva vormi kasutamisele
jääb kohtuvälise menetleja otsuse resolutsioon lugejale, sh menetlusalusele isikule, arusaadavaks.
Samuti selline kasutatud menetlusdokumendi (otsuse) koostamise stiil ja vorm ei ole vastuolus
seaduse nõuetega ega kujuta endast menetlusõiguse olulist rikkumist ning ei anna alust
vaidlustatava otsuse tühistamiseks.

Samas tuvastab kohus antud asjas rida faktilist ja õiguslikku laadi küsitavusi, millest täpsemini
allpool.

Süüteokoosseisud

Väärteoprotokolli ja kohtuvälise menetleja otsuse kohaselt 11.04.2015 kell 16.34 Peipsi järvel
xxx väikelaevaga (mootorpaadiga) liikumisel ei olnud väikelaeva juhil V. Šutak’il kaasas
väikelaevajuhi tunnistust ega isikut tõendavat dokumenti. Samuti oli paadile paigaldatud mootor
võimsusega 85 kW, mis ületab Maatneeameti liiklusregistris märgitud antud väikelaevale
xxxaalselt lubatava mootori võimsuse, s.o 6 kW, millega seadis ohtu väikelaevas viibijaid ja
rikkus MSOS § 37 lg 1 ja 2 nõudeid ja tema teod tuleb kvalifitseerida MSOS § 93 lg 1 järgi.

MSOS § 93 lg 1 puhul on tegemist blanketse normiga, mis tuleb sisustada viidetega MSOS
nendele sätetele, mille nõuete rikkumist menetlusalusele isikule ette heidetakse. Kaevatavast
otsusest ja väärteoprotokollist tulenevalt seisneb V. Šutak’ile omistatav tegu MSOS § 37 lg-te 1
ja 2 rikkumises. Edaspidi tuleb analüüsida, kas V. Šutak on MSOS loetletud sätete nõudeid
eiranud. See eeldab ka seda, et MSOS § 37 lg-st 1 tuleneb lubatust suurema võimsusega
paadimootori kasutamise keeld ning MSOS § 37 lg-st 2 tuleneb väikelaevajuhi kohustus kanda
väikelaeva juhtimisel kaasa kas väikelaeva juhtimisõigust tõendav dokument või muu
isikuttõendav dokument.

Antud asjas ei vaidle pooled selle üle, et 11.04.2015 kell 16.34 juhtis menetlusalune isik
Veniamin Šutak Peipsi järvel ujuvvahendit – paadi reg. nr-ga xxx ning tal ei olnud kaasas
väikelaevajuhi tunnistust või muud isikuttõendavat dokumenti. Selles osas tunnistas V. Šutak
oma süüd, selgitades ülekuulamisel, et tõepoolest unustas tunnistust ja dokumente kaldale.

MSOS § 37 lg 2 näeb ette, et väikelaeva juhtimisel peab väikelaeva juhil kaasas olema väikelaeva
juhtimisõigust tõendav dokument, kui selle olemasolu on nõutud, ja väikelaeva
registreerimistunnistus. MSOS § 39 lg 5 kohaselt veesõiduki juhtimiseks, millel on purjepind
kuni 25 m2 või mootori võimsus kuni 25 kW, ei nõuta väikelaevajuhi tunnistust, kui veesõiduk
sõidab valgel ajal ja hea nähtavuse korral merel kuni 5 meremiili kaugusel kaldast ja sisevetel
kuni 9 kilomeetri kaugusel kaldast. Antud seadusesätte grammatilise tõlgendamise tulemusena
tuleb tõdeda, et väikelaevajuhi tunnistus on nõutav, kui isik juhib veesõidukit, mille mootori
võimsus on suurem kui 25 kW.

Seega, mõlema väärteokoosseisu objektiivsete tunnuste tuvastamine eeldab väikelaevale
paigaldatud mootori võimsuse kindlakstegemist.
                                                                                              8(14)
Paadimootori võimsus

V. Šutak väitis ülekuulamisel, et mootorpaadile paigaldatud mootori võimsus oli kas 90 või 100
hj, mis tema arvamusel ei ületanud 75 kW. Mootori peal ei olnud selle kohta mingeid
markeeringuid ning andmeid selle kohta kandis müügilepingusse (tl 40) müüja. Andmed
paadimootori mudeli kohta on ka vastuolulised. Nii müügilepingus on märgitud „Suzuki sf 90“ (tl
40), tehnilise ülevaatuse kontrollakti aga „Suzuki-100“ (tl 11), kusjuures V. Šutak kinnitusel
vahepeal ei vahetanud ta mootorit ehk tegu pidi olema ühe ja sama paadimootoriga. Eeltoodud
vastuolude tõttu loeb kohus ebausaldusväärseteks ning jätab tõendikogumist välja V. Šutak
ütlused, mis puudutavad xxx külge kinnitatud paadimootori võimsust ja selle muid omadusi.

Samuti tuleb kohtu arvates lugeda ebausaldusväärseteks tunnistaja ja asjatundjana ülekuulatud xx
Xxx’i ütlused osas, mis puudutavad tema uuritud paadimootori võimsust ja selle muid omadusi.
Kohus nõustub siinkohal kohtuvälise menetleja arvamusega, et suure ajavahemiku möödudes ja
kontrollimata tingimustes xx. Xxx’i poolt tehtud katsetused ei saa pidada usaldusväärseteks.
Seetõttu jätab kohus xx. Xxx’i ütlused tervikuna, nagu ka kaitsja poolt esitatud dünamoometer-
testi tulemused (tl 65-66, 72-73), tõendikogumist välja kui ebausaldusväärsed.

Kuigi Maanteeameti liiklusregistrist tulenevalt oli xxxaalseks lubatud mootori võimsuseks 6 kW
(tl 62) loeb kohus menetlusaluse isiku ütluste, OÜ xxx tõendi (tl 10) ja tehnilise ülevaatuse
kontrollakti alusel (tl 11) tuvastatuks, et ka 11.04.2015 seisuga võis xxx paadimootoriga kasutada
mootorit võimsusega kuni 75 kW. See, et õiged andmed jäid õigel ajal registrisse esitamata ja
sisse kandmata on vastutatava isiku (paadi omaniku) süü. Kuid see ei kummuta asjaolu, et paat
oli reaalselt ümber ehitatud, pädeva ametniku poolt kontrollitud ning selle tehniline seisukord
lubas kasutada mootorit kuni 75 kW võimsusega, mille kohta anti välja ka vastav kontrollakt.
Seega kohtu arvates on antud juhul määrav ujuvvahendi faktiline tehniline seisund, mitte aga
faktilistele asjaoludele mittevastav registrikanne.

Samas tunnistaja-asjatundja xx. xx ütlustele ja dokumentaalsetele tõenditele tuginedes, s.o
hoolduse-remonttööde kaart koos arvuti väljatrükiga (tl 43-44, 45), loeb kohus tuvastatuks, et
11.04.2015 menetlusaluse isiku poolt xxx mootorpaadiga kasutatud mootori võimsus ületas
lubatud võimsuse (75 kW) ja moodustas reaalselt 115 hj ehk ca 84,5 kW (mõõtühikute
kalkulaator avalikult kasutatavast allikast: http://www.kipper.ee/calc/calc.htm). xx. xx ütlused on
loogilised ja üksikasjalikud. Samuti ei ole kahtlusi tema kui asjatundja pädevuses.

Menetlusaluse isiku kaitseversioon, et tegemist on erineva võimsusega mootorite eri osadest
kokku pandud paadimootoriga on kohtu arvates alusetu. V. Šutak ütlustest tulenevalt ta ise
selliseid konstruktsioonilisi muudatusi teinud ei ole ning tema vastav oletus on paljasõnaline.
Tunnistaja-asjatundja xx. xx ei tuvastanud uurimisel muudatusi mootori komplektsuses ning tema
ütluste järgi oli mootor tehase komplektsuses. xx. xx kinnitusel ei ole mootori erinevatest osadest
kokku panemine ka majanduslikult otstarbekas ega tehniliselt võimalik.

Kohus ei nõustu ka V. Šutak’i ja kaitsepoole seisukohaga, et paadimootori võimsust saab
reaalselt tuvastada ainult vastaval stendil ning muud meetodid selleks ei kõlba. Seadus ei näe ette,
et vastava asjaolu saab tuvastada ainult konkreetset tõendiliiki kasutades. Kohtu arvates
aktsepteeritav on ka testimine selles vormis, nagu seda tegi xx. xx ning tema uuringute tulemused
on usaldusväärsed ja tõendina lubatavad.


                                                                                              9(14)
Seega menetlusalune isik on juhtinud väikelaeva, kasutades paadimootorit, mis ületas lubatud
võimuse.

Alljärgnevalt tegeleb kohus MSOS § 93 lg 1 kui blanketse normi sisu avamisega menetlusalusele
isikule etteheidetavate MSOS § 37 lg 1 ja 2 rikkumistega seoses.

MSOS § 37 lg 1 rikkumine

MSOS § 37 lg 1 sätestab, et väikelaeva kasutamisel ei tohi seada ohtu väikelaevas viibijaid ja
kaasliiklejaid ega kahjustada ümbritsevat keskkonda ning tekitada reostust. Väikelaeva ohutu
kasutamise eest vastutab väikelaeva juht.

Kohtuvälise menetleja otsuse kohaselt juhtis V. Šutak 11.04.2015 väikelaeva xxx millele oli
paigaldatud mootor võimsusega 85 kw (115 hj) kuigi lubatud mootori võimsuseks oli
liiklusregistri kantud 6 kw, millega pani toime rikkumise, mis on kvalifitseeritav MSOS § 93 lg 1
järgi s.o. väikelaeva kasutamise nõuete rikkumisena.

Kohus leiab, et antud juhul MSOS § 93 lg 1 kui blanketse süüteokoosseisu sisustamiseks ei ole
piisav väärteoprotokollis ja kohtuvälise menetleja otsuses viitamisest MSOS § 37 lg-le 1 ning
väärteoprotokollist ja kohtuvälise menetleja otsusest ei selgu, milles seisnes oht väikelaevas
viibijatele ja kaasliiklejatele või oleks kahjustatud ümbritsev keskkond. MSOS § 37 lg-st 1 ei
tulene otsesõnu lubatust suurema võimsusega mootori kasutamise keeldu. Kohtuvälise menetleja
otsust ja väärteoprotokollist nähtuvalt tuletas kohtuväline menetleja sellise ohu tekitamist lubatust
suurema võimsusega mootori kasutamise faktist kui sellisest, mis kohtu arvates ei ole piisav.
Kohtuväline menetleja pidi väärteokirjelduses ära näitama kõik objektiivsed tunnused, mis tema
arvates täidavad MSOS § 93 lg 1 väärteokooseisu ja MSOS § 37 lg 1 rikkumise ehk kuidas
lubatust suurema võimsusega mootori kasutamine seab ohtu väikelaevas viibijaid ja kaasliiklejaid
või kahjustab ümbritseva keskkonda, mida antud juhul tehtud ei ole.

Nimetatud puudus on määrava tähendusega ning kohtuastmes seda enam kõrvaldada ei saa.
Kehtiva kohtupraktika kohaselt asudes ise otsuses täiendama väärteoprotokollis sisalduvate
faktiliste asjaolude kirjeldust, väljub kohus väärteoprotokollide piiridest ja rikub sellega VTMS
§-s 87 sätestatut nõuet arutada asja väärteoprotokollis sätestatud ulatuses (RKKKo nr 3-1-1-41-
11, p 12).

Tulenevalt VTMS §-st 87 on kohus väärteoasja arutamisel seotud väärteoprotokolli piiridega, mis
tähendab eelkõige kohtu seotust protokollis toodud teokirjeldusega. Seega peavad
väärteoprotokollis olema kajastatud andmed, mille alusel on võimalik hinnata, kas süüteokoosseis
on täidetud. Kohus ei tohi karistada menetlusalust isikut teo eest, mida ei ole väärteoprotokollis
kirjeldatud, samuti ei ole kohtul võimalik tuvastada väärteoprotokollis kajastamata koosseisulisi
asjaolusid (RKKKo nr 3-1-1-54-09, p 8.1, 3-1-1-71-07, p 7 ja varasemad). Seega, viidatud
puudus väärteokirjelduses MSOS § 93 lg 1 järgi MSOS § 37 lg 1 sätestatud rikkumises ei ole
kohtuliku arutamise käigus enam kõrvaldatav ning selles osas kuulub otsus tühistamisele. Kohus
ei saa rajada oma otsuse oletustele ega väljuda asja arutamisel väärteoprotokolli piiridest. Asudes
tuvastama väärteoprotokollis kajastamata koosseisulisi asjaolusid väljub maakohus
väärteoprotokolli piiridest, rikkudes sellega oluliselt väärteomenetlusõigust VTMS § 150 lg 2
tähenduses. Kui väärteoprotokolli teokirjelduse põhjal ei ole võimalik tuvastada, et
menetlusalune isik on pannud toime väärteokoosseisule vastava teo, tuleb väärteomenetlus
VTMS § 29 lg 1 p 1 alusel lõpetada (RKKKo nr 3-1-1-88-14 p 6.5).
                                                                                              10(14)
Kehtiva kohtupraktika kohaselt väärteomenetlusõiguse olulist rikkumist tuleb eitada, kui
väärteoprotokolli puudused ei takista kokkuvõttes selle mõistmist, millist tegu kohtuväline
menetleja menetlusalusele isikule ette heidab (RKKKo 3-1-1-23-15 p 49). Antud juhul kohtu
arvates on tegemist menetlusõiguse olulise rikkumisega, mis takistab mõistmast seda, millist tegu
kohtuväline menetleja menetlusalusele isikule ette heidab ja kohus seda puudust enam kõrvaldada
ei saa.

Seega tuleb kohtuväline menetleja otsus tühistada osas, millega menetlusalust isikut karistati
MSOS § 93 lg 1 alusel MSOS § 37 lg 1 rikkumise eest.

MSOS § 37 lg 2 rikkumine

Samas MSOS § 37 lg 2 rikkumise osas V. Šutak süü on tõendatud ja MSOS § 93 lg 1
väärteokoosseisu tunnused on täidetud. Vastavalt MSOS § 37 lg 2 väikelaeva juhtimisel peab
väikelaeva juhil kaasas olema väikelaeva juhtimisõigust tõendav dokument, kui selle olemasolu
on nõutud, ja väikelaeva registreerimistunnistus. MSOS § 93 lg 1 kohaselt väikelaevade, alla 12-
meetrise kogupikkusega laevade ja jettide registreerimise või kasutamise nõuete rikkumise eest –
karistatakse rahatrahviga kuni 200 trahviühikut.

Käesolevas väärteoasjas kogutud tõenditega (mentlusaluse enda ütlused, väärteoprotokoll ning
eelpool viidatud paadimootori võimsust kinnitavad tõendid) on kinnitust leidnud, et
väärteoprotokollis märgitud ajal ja kohas V. Šutak juhtis mootorpaadi omamata kaasas
väikelaeva juhtimisõigust tõendavat dokumenti või isikuttõendavat dokumenti, eirates sellega
MSOS § 37 lg 2, millega rikkus MSOS § 93 lg 1 sätestatu.

Kaitsepoole seisukoht, et ametnikud saaksid tulla menetlusalusele isikule vastu ja lubada
dokumentide esitamist hiljem kaldale naasmisel, ei rajane seadusele ja on alusetu. Kui seadusest
tuleneb dokumendi kaasas kandmise kohustus, siis on see menetlusalusele isikule ka täitmiseks
kohustuslik. Kas tegemist on raske rikkumisega ja kas selles süüdistuses esineb avalik
menetlushuvi menetluse jätmiseks on omaette küsimus, mis kuulub lahendamisele eraldi
karistuse liigi ja määra üle otsustamisel.

KarS § 15 lg 3 järgi on väärteona karistatav nii tahtlik kui ettevaatamatu tegu. Kohus leiab, et
Veniamin Šutak täitis MSOS § 37 lg 2 rikkudes MSOS § 93 lg 1 objektiivse koosseisu kaudse
tahtlusega.

KarS § 16 lg 4 kohaselt isik pane teo toime kaudse tahtlusega, kui ta peab võimalikuks
süüteokoosseisule vastava asjaolu saabumist ja möönab seda. Veniamin Šutak oli teadlik, et
väikelaeva juhtimiseks peab tal kaasas olema väikelaeva juhtimisõigust tõendav dokument või
isikutunnistus, kuid enne sõitu ei veendunud nimetatu olemasolus, millega rikkus oma
hoolsuskohustuse ja võttis endale sellega kaasneva riski, pidades võimalikus süüteokoosseisule
vastava asjaolu esinemist ja möönnes seda.

Õigusvastasust või süüd välistavaid asjaolusid ei esine.

VTMS §-s 29 sätestatud väärteomenetlust välistavaid asjaolusid ei ole. Samuti ei kuulu
väärteomenetlus lõpetamisele VTMS §-s 30 sätestatud alustel, kuna varem V. Šutak oli mitmel


                                                                                          11(14)
korral väärtegude eest karistatud ning tema puhul on olemas avalik menetlushuvi menetluse
jätkamiseks.

Eeltoodu alusel leiab kohus, et kaevatav otsus tuleb tühistada ning teha uus otsus, mis ei raskenda
menetlusaluse isiku olukorda. Menetlus tuleb lõpetada osas, millega menetlusalust isikut karistati
MSOS § 93 lg 1 alusel MSOS § 37 lg 1 rikkumise eest. MSOS § 37 lg 2 rikkumise eest tuleb
määrata kergem karistus.

Karistus

KarS § 56 lg 1 ja lg 2 kohaselt, karistamise alus on isiku süü. Karistuse mõistmisel kohtu poolt
või määramisel kohtuvälise menetleja poolt arvestatakse kergendavaid ja raskendavaid
asjaolusid, võimalust mõjutada süüdlast edaspidi hoiduma süütegude toimepanemisest ja
õiguskorra kaitsmise huvisid.

Karistuse mõistmisel realiseeruvad mõistetaval karistuse liigis ja määras nii üld- kui ka
eripreventiivsed eesmärgid.

KarS § 56 sätestab karistamise alusena isiku süü, mille suurus määrab võimaliku karistuse
ülempiiri karistuse kohaldamisel. Karistuse mõistmisel tuleb süü suuruse kvantitatiivsel
kindlaksmääramisel igal juhul arvestada teo toimepanemisega seotud kergendavate ja
raskendavate asjaoludega, eesmärgiga teha kindlaks karistuse konkreetne määr vastava
paragrahvi sanktsiooni piirides ja prognoosida konkreetsele isikule mõistetava karistuse
eripreventiivseid eesmärke (RKKKo nr 3-1-1-14-07).

MSOS § 93 lg 1 järgi süüteo toimepanemise eest näeb seadus karistusena ette rahatrahvi kuni 200
trahviühikut.

Tuleb arvestada, et Veniamin Šutak tunnistas oma süüd ning pani väärteo toime kaudse
tahtlusega, mis kohtu arvates teeb tema süüd kergemaks. Karistust kergendava asjaoluna võtab
kohus KarS § 57 lg 2 alusel arvesse Veniamin Šutaki poolt süü tunnistamist ja kahetsust.
Karistust raskendavad asjaolud KarS § 58 mõttes puuduvad.

Kohus leiab, et kuna tegemist on väheolulise rikkumisega ning V. Šutak pole varem sellise teo
eest karistatud võib piirduda miinimummäärale lähedase karistusega ning kergendada kohtuvälise
menetleja määratud karistust 10 trahviühikuni, s.o 40 eurot. Selles osas tuleb teha uus otsus, mis
ei raskenda menetlusaluse isiku olukorda.

Menetluskulud

V. Šutak lepinguline kaitsja Allan Valk esitas kohtule taotluse, milles palub tema kaitsealuse
poolt kantud õigusabikulude hüvitamist summas 1560 eurot.

Taotlusele on lisatud JewLex Advokaadibüroo arve nr 15471, välja antud 17.04.2015, millest
nähtub, et õigusabi osutamine väärteoasjas nr 2603,15,000109 võttis aega 4,5 tundi, ühe tunni
maksumus on 100 eurot + käibemaks 20%. Arve on summale 540 eurot. Arve nr 15740, välja
antud 23.11.2015, millest nähtub, et õigusabi osutamine väärteoasjas nr 2603,15,000109 võttis
aega 4 tundi, ühe tunni maksumus on 100 eurot + käibemaks 20%. Arve on summale 480 eurot.
Arve nr 16120, välja antud 19.02.2016, millest nähtub, et õigusabi osutamine väärteoasjas nr
                                                                                            12(14)
2603,15,000109 võttis kokku aega 4,5 tundi, ühe tunni maksumus on 100 eurot + käibemaks
20%. Arve on summale 540 eurot.

Samuti kohtule on esitatud õigusabikulude tasumist tõendavad dokumendid: 29.07.2015,
23.11.2015 ja 19.02.2016 maksekorraldused, millest on näha, et xxx OÜ on tasunud 540, 480 ja
540 eurot JewLex Advokaadibüroole ülalmainitud arvete alusel.

VTMS § 38 lg 1 kohaselt kohtuvälises menetluses ja kohtumenetluses järgitakse
menetlustähtaegade ja menetluskulude arvestamisel ning menetlustähtaja ennistamisel
kriminaalmenetluse sätteid.

VTMS § 23 kohaselt väärteomenetluse lõpetamise korral § 29 lõike 1 punktides 1–3 ja 5–6
sätestatud alustel hüvitatakse menetlusalusele isikule tema taotlusel valitud kaitsjale makstud
mõistliku suurusega tasu kohtu määruse alusel riigi- või kohaliku eelarve vahenditest.

KrMS § 180 lg 1 kohaselt süüdimõistva kohtuotsuse korral hüvitab menetluskulud süüdimõistetu.
KrMS § 180 lg 1 kohaselt õigeksmõistva kohtuotsuse korral hüvitab menetluskulud riik.

Vastavalt KrMS § 175 lg 1 p 1 menetluskuludeks on valitud kaitsjale või esindajale makstud
mõistliku suurusega tasu ja muud menetlusosalise vajalikud kulud, mis on tekkinud seoses
kriminaalmenetlusega;

V. Šutaki kaebus otsusele väärteoasjas nr 2603,15,000109 kuulub rahuldamisele osaliselt.

Kohtule esitatud õigusabikulude hüvitamise taotluses sisaldub ka kulude nimekiri:
- otsusega ja toimiku materjalidega tutvumine 2,5 h,
- kaebuse koostamine 2 h,
- konsultatsioon kliendiga, kohtuistungiks ettevalmistamine, kaitse kohtuistungil (24.11.2015),
  kokku – 4 h,
- kohtutoimikuga tutvumine 35 min,
- kaitse kohtuistungil (22.02.2016) – 40 min,
- kohtuistungiks ettevalmistamine, taotluse koostamine (1 h 15 min) kaitse kohtuistungil
  04.04.2016, kokku 3 h 15 min.

Arvestades asja iseloomu ja mahtu leiab kohus, et taotluses toodud kulud on kõrgendatud.
Tegemist ei ole mahuka asjaga (kohtueelse toimiku maht on 20 lk) seega on põhjendamata kordi
kajastatud materjalidega tutvumise kulud. Peale seda võib lugeda omavahel kattuvateks kuludeks
kohtuistungiks ettevalmistamist ja materjalidega/toimikuga tutvumist. Kohus arvestab ka seda, et
kaebus rahuldatakse osaliselt ning osa kulusid peab jääma menetlusaluse isiku enda kanda.

Kohus on seisukohal, et õigusabikulud on mõistlikud ja põhjendatud osaliselt 9 tunni ulatuses
ning kuuluvad hüvitamisele kogusummas 1080 eurot (tunnihind 100 eurot * 9 tundi = 900 eurot +
käibemaks 180 eurot).




                                                                                           13(14)
Menetluse käigus kohtuvälise menetleja poolt kantud kulud (mootori diagnostika tl 46) summas
460,32 eurot tuleb jätta riigi kanda.


/allkirjastatud digitaalselt/
Deniss Minzatov
Kohtunik




                                                                                     14(14)

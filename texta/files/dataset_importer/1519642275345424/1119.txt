                              KOHTUMÄÄRUS
     Kohus                               Tartu Ringkonnakohus
     Määruse tegemise aeg ja koht        8. detsember 2016 Tartu (kirjalik menetlus)
     Väärteoasja number                  4-16-8368 (2315,13,001009)
     Kohtukoosseis                       Mati Kartau
     Väärteoasi                          Nikita Volõnski liiklusseaduse §-de 201 lg 2 ja 242 lg 1
                                         järgi
     Vaidlustatud kohtulahend            Tartu Maakohtu (Tartu kohtumaja) 24. novembri 2016
                                         määrus asenduskaristuse määramiseks
     Kaebuse esitaja ja kaebuse liik     Süüdlane Nikita        Volõnski    (ik   39306070228),
                                         määruskaebus


     RESOLUTSIOON
       1. Tartu Maakohtu 24. novembri 2016 määrus jätta muutmata.
       2. Määruskaebus jätta rahuldamata.

     Edasikaebamise kord
     Käesolev määrus on VTMS § 198 kohaselt lõplik ja edasikaebamisele ei kuulu.


     ASJAOLUD JA MENETLUSE KÄIK
1.   PPA Põhja Prefektuur määras 26.04.2013 väärteoasjas nr 2315,13,001009 LS §-de 201 lg 2 ja
     242 lg 1 järgi ning KarS § 63 lg 1 alusel Nikita Volõnskile rahatrahvi summas 150
     trahviühikut, s.o 600 eurot. Otsus jõustus 21.05.2013. Kuna menetlusalune isik ei tasunud
     rahatrahvi vabatahtlikult, alustati N. Volõnski suhtes täitemenetlus. 24.10.2016 teavitas
     kohtutäitur kohtuvälist menetlejat rahatrahvi täitmise võimatusest.
2.   PPA Põhja prefektuur esitas 17.11.2016 Tartu Maakohtule taotluse N. Volõnski suhtes
     asenduskaristuse kohaldamiseks, kuna süüdlane ei ole alates otsuse jõustumisest kuni
     käesoleva ajani rahatrahvi sissenõudjale tasunud ning ka kohtutäituril ei ole õnnestunud nõuet
     täita, mistõttu on alust arvata, et isik hoidub kõrvale talle kohaldatud karistuse (rahatrahvi)
     tasumisest KarS § 82 lg 2 p 1 mõistes.

3.   MAAKOHTU MÄÄRUS
     Tartu Maakohtu 24.11.2016 määrusega rahuldati PPA Põhja prefektuuri 17.11.2016 taotlus
     asendada senini tasumata rahatrahv 150 trahviühikut, s.o 600 eurot, 15 päevase arestiga.
     Maakohus leidis, et N. Volõnskil puudub rahatrahvi tasumiseks reaalne võimalus. Tartu
     Vanglas karistust kandev N. Volõnski avaldas 24.11.2016 toimunud kohtuistungil, et rahatrahv
     summas 600 eurot jäi tasumata, kuna tal ei olnud raha ning ta tarvitas kinnipidamise hetkel
     narkootikume. Kohtutäiturile teadaolevalt puudub võlgnikul vara ning sissetulek, millele
     oleks võimalik sissenõuet pöörata ja N. Volõnski on võlgnik ka mitmetes teistes täiteasjades.
     Vangistuses olles N. Volõnskil sissetulek puudub. Maakohus ei pidanud üldkasuliku töö
     kohaldamist N. Volõnski suhtes tema senist elukäiku arvesse võttes otstarbekohaseks, kuna
     süüdlasel puudub varasemaid kriminaalkaristusi arvesse võttes üldkasuliku töö kohaldamiseks
     vajalik kohusetunne. Selleks et välistada N. Volõnski tagaotsitavaks kuulutamine pärast tema
     vabadusse naasmist, on põhjendatud pöörata 15 päeva aresti koheselt täitmisele pärast
     kriminaalasjas mõistetud karistuse ärakandmist või osalist ära kandmist, s.o N. Volõnski
     ennetähtaegsel vanglast vabanemisel. N. Volõnski senist elukäiku arvesse võttes ei ole
     õigustatud anda talle võimalus vabaduses viibimiseks ning maakohus pidas põhjendatuks
     pöörata N. Volõnski suhtes asenduskaristusena kohaldatud arest koheselt täitmisele pärast
     tema kinnipidamiskohast vabanemist.


     ESITATUD MÄÄRUSKAEBUS
4.   Tartu Maakohtu 24.11.2016 määruse peale esitas kaebuse N. Volõnski, kes ei ole nõus sellega,
     et tal tuleb pärast vabanemist koheselt ära kanda 15 ööpäeva aresti ning palub kohtul
     võimaldada tal aresti kandma asuda kaks nädalat pärast kinnipidamiskohast vabanemist.
     Lisaks ei ole N. Volõnski nõus sellega, et kohtutäitur lisas kõnealuse rahatrahvi täitmisel
     olevate nõuete nimekirja. N. Volõnski palub teavitada kohtutäiturit sellest, et väärteo otsust on
     muudetud. Kaebuse esitaja soovib, et kohtutäitur eemaldaks rahatrahvi täitmisel olevate
     nõuete nimekirjast ning teavitaks sellest kirjalikult N. Volõnskit. Kaebaja ei ole nõus sellega,
     et sisse nõutakse rahatrahvi summas 778,57 eurot, aga väärteo otsusega mõistetud karistuseks
     määrati rahatrahv summas 600 eurot. Sellest tulenevalt palub kaebuse esitaja rahatrahvi
     täielikult tühistada.


     RINGKONNAKOHTU SEISUKOHT
5.   Tartu Ringkonnakohus, tutvunud kohtutoimiku materjalide, maakohtu määruse ja esitatud
     määruskaebusega, on seisukohal, et maakohtu määrus on põhjendatud ja seaduslik ning selle
     tühistamiseks määruskaebuses toodud motiividel puudub alus. Kuna ringkonnakohus nõustub
     täielikult maakohtu määruses toodud põhistustega, peab kohus vajalikuks vastata
     määruskaebusele vaid järgmist.
6.   Kuigi N. Volõnski kannab ajavahemikul 08.11.2015 kuni 06.08.2018 vabadusekaotuslikku
     karistust, ei ole ringkonnakohtul alust tühistada ega edasi lükata koheselt pärast
     kinnipidamiskohast vabanemist asenduskaristusena mõistetud ja ärakandmisele kuuluvat 15
     päevast aresti ja selle asemel võimaldada N. Volõnskil asuda mingil ajahetkel pärast
     vabanemist temale mõistetud aresti kandma. Ringkonnakohus nõustub maakohtuga selles, et
     N. Volõnski senist elukäiku arvesse võttes ei ole õigustatud anda talle võimalust vabaduses
     viibimiseks. Nimelt pikendati Harju Maakohtu kriminaalasjas nr 1-14-4124 N. Volõnski
     katseaega kolme kuu võrra, kuna N. Volõnski rikkus temale kohtuotsusega määratud
     kontrollnõudeid. Samas kriminaalasjas oli kohus lõpuks sunnitud N. Volõnski tagaotsitavaks
     kuulutama ning temale mõistetud karistuse täitmisele pöörama, kuna ta hoidis kuue kuu vältel
     kriminaalhooldusest kõrvale. Eeltoodu põhjal saab järeldada, et N. Volõnski ei suhtu täie
     tõsidusega temale mõistetud karistustesse ning ühiskonnas kehtivatesse reeglitesse. Sellest
     tulenevalt ei ole N. Volõnski ära teeninud kohtu usaldust viibida pärast kinnipidamiskohast
     vabanemist mõnda aega vabaduses ja süüdlasel tuleb temale asenduskaristusena kohaldatud
     arest ära kanda koheselt pärast kinnipidamiskohast vabanemist.
7.   Samuti leiab ringkonnakohus, et väärteo eest karistusena määratud ja karistuse täitmise
     vaheline ajavahemik ei saa venida nii pikaks, et määratud karistuse mõju hajub. Kõnealune
     rahatrahv mõisteti N. Volõnskile juba 26.04.2013, s.o ajal, mil kaebuse esitaja ei kandnud
     vabadusekaotuslikku karistust. Kohtutäitur koostas täitmisteate 07.06.2013. Seega on isikul
     olnud piisavalt aega oma rahaliste kohustuste täitmiseks.

     2                                              2
8.    Kaebaja on seisukohal, et kuna talle mõisteti karistuseks rahatrahv summas 600 eurot, aga
      sisse nõutakse rahatrahvi summas 778,57, siis tuleb talle mõistetud rahatrahv tühistada, kuna
      väärteo otsust on muudetud. Ringkonnakohus sellise väitega ei nõustu. Ringkonnakohus
      selgitab, et kuna N. Volõnski jättis väärteo otsusega mõistetud rahatrahvi õigeaegselt
      tasumata, siis algatati tema suhtes täitemenetlus. TMS § 37 lg 1 alusel on täitekuludeks
      kohtutäituri tasu ning TMS § 38 lg 1 alusel kannab täitekulud võlgnik. Käesoleval juhul
      lisanduvad N. Volõnskilt väljamõistetud rahatrahvile ka täitekulud, s.o summas 178,57 eurot.
      Seega ei ole kaebajalt väärteo otsuse alusel välja mõistetud rahatrahvi muudetud, vaid sellele
      lisandub täitemenetluse käigus tekkinud kohtutäituri tasu.
9.    Eeltoodust järeldub, et maakohus on õigustatult lähtunud PPA Põhja prefektuuri 17.11.2016
      avaldusest, et kuivõrd N. Volõnski ei ole alates 21.05.2013 otsuse jõustumisest kuni käesoleva
      ajani tasunud rahatrahvi, siis tuleb kohaldada talle asenduskaristusena aresti.
10.   Lähtudes ülaltoodust ja juhindudes VTMS §-st 194 ja § 147 lg 1 p-st 1 jätab ringkonnakohus
      N. Volõnski määruskaebuse rahuldamata ja maakohtu määruse muutmata.
11.   Käesolev määrus ei ole edasikaevatav.



      /allkiri/
      Mati Kartau
      Kohtunik




      3                                             3

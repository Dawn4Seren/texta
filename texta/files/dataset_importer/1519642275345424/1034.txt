                                 TARTU HALDUSKOHUS
                                    Tartu kohtumaja
                           KOHTUMÄÄRUS
Kohtuasja number               3-15-2476
Määruse kuupäev                9. detsember 2015
Kohtunik                       Eda Muts
Kohtuasi                       Reiko Madi kaebus Tartu Vangla 30.11.2016.a kärkkirja nr 6-
                               2/1863 tühistamiseks

Resolutsioon                   Tagastada Reiko Madi kaebus.
Edasikaebamise kord            Määruse     peale   võib     esitada määruskaebuse  Tartu
                               Ringkonnakohtule Tartu Halduskohtu kaudu 15 päeva jooksul
                               määruse kättetoimetamisest arvates.

Asjaolud

1. Reiko Madi esitas 30.11.2016 Tartu Halduskohtule kaebuse Tartu Vangla 03.11.2016. a
ettekande nr 6493 ja 30.11.2016.a käskkiri nr 6-2/1861 tühistamiseks. Kaebuses esitas kaebaja
taotluse riigilõivu tasumisest vabastamiseks ja riigi õigusabi saamiseks.

2. 01.12.2016 esitas Reiko Madi kaebuse täpsustuse, milles märkis, et kaebuses oli ekslikult
märgitud vale käskkirja number, mida tühistada soovib. Kaebuse täpsustusest tulenevalt soovib
kaebaja tühistada Tartu Vangla 30.11.2016 käskkirja nr 6-2/1863.

Kohtu seisukoht

3. Halduskohtumenetluse seadustiku (HKMS) § 120 lg 1 p 8 kohaselt kontrollib kaebuse
saanud alluvusjärgne kohus, ega ei esine alust kaebuse tagastamiseks või käiguta jätmiseks.

4. Vangistusseaduse (VangS) § 11 lg 5 kohaselt on kinnipeetaval ja vahistatul õigus esitada
vangla haldusakti või toimingu peale kaebus halduskohtule halduskohtumenetluse seadustikus
sätestatud alustel ja korras tingimusel, et kinnipeetav või vahistatu on eelnevalt esitanud vaide
vanglateenistusele või Justiitsministeeriumile ning vanglateenistus või Justiitsministeerium on
vaide tagastanud, osaliselt rahuldanud, rahuldamata või tähtaegselt lahendamata jätnud.
Eeltoodust tuleneb kaebajale kohustus läbida enne kohtusse pöördumist kohustuslik kohtueelne
menetlus tühistamisnõude puhul.

5. Kaebusest nähtuvalt saab järeldada, et kaebaja ei ole läbinud kohustuslikku kohtueelset
vaidemenetlust. Tartu Vangla on välja andnud vaidlustatud käskkirja nr 6-2/1863 30.11.2016,
ehk samal päeval kui kaebaja on kirjutanud kaebuse ja kaebuse vanglateenistusele üle andnud.
Kuna kaebajal ei ole käskkirja tühistamise osas kohtueelne kohustuslik menetlus läbitud, ei ole
tema kaebus käesoleval hetkel kohtus menetletav. Kui R. Madi soovib käskkirja nr 6-2/1863
tühistamist, tuleb esitada vaie seaduses ette nähtud korras Tartu Vanglale, nii nagu on
vaidlustatud käskkirjas ka välja toodud.

6. Kaebusele on lisatud üksuse juhi K. Piller-Petrovi 03.11.2016 ettekanne vangla direktorile
ning taotletud selle tühistamist. Kohus märgib, et nimetatud ettekande puhul ei ole tegemist
haldusaktiga, mille tühistamist saaks taotleda, vaid distsiplinaarmenetluse ühe toiminguga.
Kõik seisukohad ja vastuväited distsiplinaarmenetluse käigus tehtud toimingutele saab välja
tuua käskkirjale esitatavas vaides.

7. HKMS § 121 lg 1 p 4 kohaselt tagastab kohus kaebuse määrusega selle esitajale, kui
kaebaja ei ole pidanud kinni nõude kohtueelseks lahendamiseks ettenähtud kohustuslikust
korrast. Eeltoodust tulenevalt tagastab kohus kaebuse selle esitajale HKMS § 121 lg 1 p 4
alusel.

8. Kohus juhib kaebaja tähelepanu HKMS § 43 lg-le 2, mille kohaselt kaebuse tagastamine ei
võta selle esitajalt õigust seadusega sätestatud korras pöörduda uuesti halduskohtusse.

9. Kaebaja on taotlenud riigi õigusabi ja riigilõivu tasumise kohustusest vabastamist. Kuna
kohus tagastab kaebuse, siis ei võta kohus seisukohta esitatud riigi õigusabi ja menetlusabi
taotluse põhjendatuse osas. Samas märgib kohus, et haldusmenetluses, ehk antud juhul
kohtueelses menetluses tuleb riigi õigusabi taotlus esitada maakohtule, mitte halduskohtule.


/allkirjastatud digitaalselt/

Eda Muts
kohtunik




                                             2

                           KOHTUMÄÄRUS

   Kohus                               Tartu Ringkonnakohus
   Määruse tegemise aeg ja koht        20. juuni 2016 Tartu (kirjalik menetlus)
   Kriminaalasja number                1-13-6434
   Kohtukoosseis                       Mati Kartau, Tiit Lõhmus, Maarika Kuusk


   Vaidlustatud kohtulahend            Viru Maakohtu (Jõhvi kohtumaja) 19. mai 2016
                                       määrus Johan Krone (ik 38210030235) tingimisi enne
                                       tähtaega    elektroonilise valvega     vangistusest
                                       vabastamata jätmise kohta
   Kaebuse esitaja ja kaebuse liik     Süüdimõistetu Johan Krone, määruskaebus


   RESOLUTSIOON
   Jätta Viru Maakohtu 19. mai 2016 määrus muutmata ja määruskaebus rahuldamata.


   Edasikaebamise kord
   KrMS § 384 lg 2 ja § 387 lg 1 kohaselt võib käesoleva määruse peale esitada
   määruskaebuse Tartu Ringkonnakohtu kaudu Riigikohtule prokuratuur, advokaadist
   kaitsja või advokaadi vahendusel teised kohtumenetluse pooled 15 päeva jooksul, alates
   päevast, mil isik sai vaidlustatud määrusest teada või pidi teada saama.


   Asjaolud ja menetluse käik
1. Harju Maakohtu 21. augusti 2013 otsusega mõisteti Johan Kronele KarS § 200 lg 2
   p-de 4, 8, 10; § 120, § 424, § 199 lg 2 p-de 5,9 ja § 184 lg 1 järgi karistuseks 6 aastat
   vangistust. Karistuse kandmise algusajaks on 18. mai 2013.
2. Viru Vangla esitas 10. mail 2016 Viru Maakohtule materjalid kinnipeetava J. Krone
   vangistusest tingimisi enne tähtaega elektroonilise valvega vabastamise otsustamiseks.
3. Viru Maakohtu 19. mai 2016 määrusega jäeti süüdimõistetu vangistusest tingimisi enne
   tähtaega vabastamata. J. Kronet on kriminaalkorras karistatud 8 korda, sh mitu korda
   vangistusega. Kahel korral on süüdlane allutatud kriminaalhooldusele, kuid need
   ebaõnnestusid uute kuritegude toimepanemise tõttu. J. Krone käitumine karistuse kandmise
   ajal on olnud positiivne. Lisaks võttis kohus arvesse, et prokuratuur toetab kinnipeetava
   vabastamist ja isikul on vabaduses elu- ja töökoht ning abivajavad vanemad. Arvestades aga
   J. Krone senist elukäiku ja toimepandud kuritegude raskust ei ole süüdlase vabastamine
   käesoleval aja põhjendatud.


   Määruskaebus
4. Maakohtu määruse peale esitas kaebuse J. Krone, kes taotleb Viru Maakohtu määruse
   tühistamist ja vangistusest tingimisi enne tähtaega elektroonilise valvega vabastamist.
   Prokurör toetas süüdlase ennetähtaegset vabastamist, kuid kohus on seda eiranud ega ole
   esitanud veenvaid vabastamist välistavaid argumente. Lisaks ei ole maakohus piisavalt
   arvestanud J. Kronet positiivselt iseloomustavaid asjaolusid. Kinnipeetaval ei ole
   distsiplinaarkaristusi ning ta on täitnud individuaalses täitmiskavas ette nähtud tegevused. Oht
   uute kuritegude toimepanemiseks vabaduses on oluliselt väiksem kui süüdlane on allutatud
   katseaja tingimustele. Kriminaalhooldus aitaks J. Kronel ka paremini ühiskonda sulanduda.
   Ühiskonna õiglustunnet ei rikuks sellise kinnipeetava ennetähtaegne vabastamine, kellele
   mõistetud karistus on juba oma eesmärgi saavutanud.


   Ringkonnakohtu järeldused
5. Ka ringkonnakohus ei vabasta J. Kronet vangistusest tingimisi enne tähtaega ning nõustub
   täielikult maakohtu põhjendustega. Kuna maakohus on kõiki asjas tähtsust omavaid asjaolusid
   hinnanud, märgib kolleegium vastusena määruskaebusele vaid järgmist.
6. Maakohus on õigesti esile toonud, et J. Krone puhul esineb mitmeid positiivseid asjaolusid
   ning neid kõiki on ka arvestatud, sh isiku käitumist karistuse kandmise ajal ja prokuröri
   toetavat seisukohta. Hinnates aga KarS § 76 lg-s 4 toodud asjaolusid kogumis ei ole
   kinnipeetava ennetähtaegne vabastamine käesoleval ajal õigustatud.
7. Eelkõige välistavad J. Krone vabastamise tema varasem elukäik ja kuritegude toimepanemise
   asjaolud. Kaheksal korral kriminaalkorras karistatud süüdlane kannab karistust mitmete, sh
   esimese astme kuritegude eest. Lisaks varasematele vangistustele on J. Krone kahel korral
   olnud allutatud ka kriminaalhooldusele, kuid mõlemal korral pani süüdlane toime uued
   kuriteod. Eeltoodu viitab, et J. Kronele on antud mitmeid võimalusi enda käitumise
   parandamiseks, kuid ta ei ole soovinud neid kasutada. Kinnipeetava puhul on ka väga suur
   risk uute kuritegude toimepanemiseks, mistõttu ei toeta vangla tema ennetähtaegset
   vabastamist. Ka ringkonnakohus leiab, et J. Krone varasem elukäik, sõltuvusprobleemid ning
   kuritegude toimepanemise asjaolud annavad põhjust arvamuseks, et vabaduses jätkab isik
   kuritegelikku eluviisi. Kuna J. Krone puhul on oht uute kuritegude toimepanemiseks endiselt
   väga kõrge, ei ole põhjust rääkida karistuse eesmärkide saavutamisest. Sellises olukorras on
   aga kinnipeetava ennetähtaegne vabastamine välistatud.
8. Ringkonnakohus nõustub süüdlasega, et kriminaalhooldusel ja elektroonilisel valvel võib
   teatud juhtudel olla väga hea mõju. Samas ei saa kriminaalhoolduse kohaldamise võimalus
   ilmtingimata tuua kaasa kinnipeetava ennetähtaegset vangistusest vabastamist. Vangistuse
   eesmärgiks on täita ka eri- ja üldpreventiivseid eesmärke ning takistada uute kuritegude
   toimepanemist. Kui konkreetse kinnipeetava puhul esineb siiski reaalne oht uute raskete
   kuritegude toimepanemiseks, ei saa tema vabastamist taasühiskonnastamise eesmärgiga
   põhjendada. J. Krone varasem elukäik näitab, et tema ennetähtaegsesse vabastamisse ei saa
   suhtuda kergekäeliselt. Kinnipeetaval on veel järgneva karistusaja jooksul võimalik näidata, et
   käesolev karistus on teda päriselt mõjutanud ning ta soovib edaspidi elada kooskõlas
   ühiskonna reeglitega.
9. Eeltoodust tulenevalt ja juhindudes KrMS §-st 390 ja § 337 lg 1 p-st 1 tuleb jätta Viru
   Maakohtu 19. mai 2016 määrus muutmata ning määruskaebus rahuldamata.



   /allkiri/                         /allkiri/                         /allkiri/
   Mati Kartau                       Tiit Lõhmus                       Maarika Kuusk

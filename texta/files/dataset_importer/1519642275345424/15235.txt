                                                                        Kriminaalasi nr 1-15-4666




                          KOHTUMÄÄRUS
 Kohus                              Tartu Maakohus

 Määruse tegemise aeg ja koht       18. mai 2016. a Jõgeva kohtumaja

 Kriminaalasja number               1-15-4666

 Kohtukoosseis                      Kohtunik Raina Pärn

 Kohtuistungi sekretär              Jana Kaaver

 Tõlk                               Nadežda Bõstrova

 Prokurör                           Abiprokurör Ene Uljanova (seisukoht esitatud kirjalikult)

 Kriminaalasi                       Süüdimõistetu Juri Aganitši tingimisi enne tähtaja lõppemist
                                    vangistusest vabastamise otsustamine


 Süüdimõistetu                      JURI AGANITŠ
                                    elukoht (vabanemisel): puudub; isikukood: 38604242788;
                                    garanteeritud töökoht (vabanemisel): puudub
 Kohtuistungi toimumise aeg         17.05.2016. a (kaugkohtuistung)


RESOLUTSIOON
Jätta Juri Aganitš temale Harju Maakohtu 16.06.2015. a otsusega kriminaalasjas nr
1-15-4666 mõistetud karistuse kandmiselt tingimisi enne tähtaega vabastamata.

Edasikaebamise kord
Käesoleva kohtumääruse peale on kohtumenetluse pooltel, samuti menetlusvälisel isikul, kui
kohtumäärusega on piiratud tema õigusi või seaduslikke huve, õigus esitada Tartu
Ringkonnakohtule Tartu Maakohtu Jõgeva kohtumaja kaudu kirjalik määruskaebus 15 päeva
jooksul, alates päevast, mil isik sai vaidlustatavast kohtumäärusest teada või pidi teda saama.


ASJAOLUD JA MENETLUSE KÄIK
Harju Maakohtu 16.06.2015. a otsusega mõisteti Juri Aganitš süüdi KarS § 184 lg 1 järgi, mille
eest mõisteti talle karistuseks 1 aasta 7 kuud vangistust. KarS § 68 lg 1 alusel arvati karistusaja
hulka eelvangistuses viibitud aeg.
Kinnipeetava karistusaeg algas 14.04.2015. a ja lõppeb 14.11.2016. a.
Vangla ei toeta Juri Aganitši vabastamist tingimisi ennetähtaegselt karistuse kandmisest.
Prokurör on edastanud kohtule kirjaliku seisukoha Juri Aganitši tingimisi ennetähtaegse
vabastamise kohta. Prokurör ei toeta Juri Aganitši tingimisi enne tähtaega vangistusest
vabastamist.


KOHTUS TUVASTATUD ASJAOLUD
Süüdimõistetu Juri Aganitš selgitas kohtus, et ta soovib karistuse kandmiselt tingimisi
ennetähtaegselt vabaneda.


KOHTU SEISUKOHT
1. Kohus, tutvunud kinnipeetava isikliku toimiku ja prokuröri seisukohaga ning kuulanud ära Juri
Aganitši, leiab, et Juri Aganitši tingimisi ennetähtaegne vabastamine karistuse kandmiselt ei ole
põhjendatud.
2. Juri Aganitš kannab käesoleval ajal karistust tahtliku esimese astme kuriteo toimepanemise eest.
KarS § 76 lg 2 p 2 kohaselt võib kohus tahtlikus esimese astme kuriteos süüdlase katseajaga
tingimisi enne tähtaega vangistusest vabastada, kui ta on tegelikult ära kandnud vähemalt kaks
kolmandikku mõistetud karistusajast, kuid mitte vähem kui neli kuud.
Käesolevaks ajaks on Juri Aganitš temale mõistetud karistusajast (1 aasta 7 kuud) ära kandnud
vähemalt kaks kolmandikku, kuid mitte vähem kui 4 kuud. Samuti on Juri Aganitšil kanda jäänud
karistust rohkem kui 2 kuud vangistust (KarS § 76 lg 3).
Eeltoodust tulenevalt on olemas formaalsed alused Juri Aganitši tingimisi ennetähtaegseks
vabastamiseks karistuse kandmiselt.
3. KarS § 76 lg 4 järgi arvestab kohus katseajaga tingimisi enne tähtaega vangistusest vabastamise
otsustamisel kuriteo toimepanemise asjaolusid, süüdimõistetu isikut, varasemat elukäiku ning
käitumist karistuse kandmise ajal, samuti tema elutingimusi ja neid tagajärgi, mida võib
süüdimõistetule kaasa tuua tingimisi enne tähtaega karistusest vabastamine.
3.1 Juri Aganitš on varasemalt korduvalt kriminaal- ja väärteokorras karistatud. Varasemalt on Juri
Aganitšit korduvalt karistatud nii varavastaste süütegude toimepanemise eest, kui ka avaliku rahu
vastaste süütegude toimepanemise eest. Käesoleval ajal kannab Juri Aganitš karistust narkootilise
aine suures koguses ebaseadusliku käitlemise eest.
Juri Aganitši varasemast elukäigust nähtuvalt on Juri Aganitšile mõistetud eriliigilisi karistusi,
sealhulgas vangistust, mis on jäetud tingimuslikult täitmisele pööramata. Viimati anti Juri
Aganitšile võimalus kanda karistust vabaduses Harju Maakohtu 03.02.2010. a otsusega
(kriminaalasi nr 1-09-8815). Vaatamata sellele ei teinud Juri Aganitš oma käitumisest vajalikke
järeldusi ja ei muutnud väljakujunenud tegutsemismustreid. Juri Aganitšile mõistetud karistus tuli
täitmisele pöörata põhjusel, et ta rikkus kontrollnõudeid. Kohus peab oluliseks, et viiel korral on
Juri Aganitšile kuritegude toimepanemise eest mõistetud karistuseks vangistus, mis tuli reaalselt
ka ära kanda. Vaatamata varasemalt mõistetud karistustele on Juri Aganitš jätkanud kuritegude
toimepanemist, kusjuures Juri Aganitši poolt toimepandud kuriteod on muutunud olemuselt
ühiskonnaohtlikumaks. Juri Aganitši varasemat elukäiku arvestades on igati alust olla veendunud,
et eelnevad karistused ei ole mõjutanud Juri Aganitšit õiguskuulekusele. See omakorda seab
kahtluse alla, et senini ärakantud karistus on Juri Aganitšile avaldanud piisavat mõju, et ta
vabaduses ei jätka uute kuritegude toimepanemist.

                                                2
Kohus leiab, et Juri Aganitši poolt toimepandud kuriteo asjaolud (mille eest kannab ta käesoleval
ajal karistust) on rasked. Juri Aganitš on toime pannud ühiskonnaohtliku kuriteo, mille läbi on
ohustatud rahva tervis. Kohus peab oluliseks sedagi, et käideldud narkootiline aine on tugev -
fentanüül - ja kuritegusid on Juri Aganitš toime pannud narkosõltuvusest ajendatuna (tarvitamist
alustas 2001. a). Seega on Juri Aganitši puhul peamiseks uute kuritegude toimepanemise riskiks
sõltuvus tugevatest narkootilistest ainetest (fentanüül). Juri Aganitš on väljendanud soovi
vabanemise korral narkootikume mitte enam tarvitada. Sellele vaatamata ei ole kohus veendunud,
et Juri Aganitš on suuteline oma väljakujunenud käitumist vabaduses lõplikult muutma. Kohtu
sellesisuline veendumus tugineb Juri Aganitši selgitustel, millest järelduvalt ei ole Juri Aganitš ise
ka täielikult veendunud, et ta vabanemise korral on suuteline narkootiliste ainete tarvitamisest
loobuma. See annab alust kahelda, et Juri Aganitšil on vangistuse jooksul kujunenud piisav
motivatsioon ja tahe sõltuvusprobleemiga tegelemiseks. Siinkohal on kohtu arvates oluline seegi,
et Juri Aganitš kannab karistust Tartu Vangla eluosakonnas kinnipeetavatele, kes alles kujundavad
motivatsiooni sõltuvuskäitumise muutmiseks. Seega ei ole alust olla veendunud, et Juri Aganitš
on piisavalt motiveeritud ja omab piisavalt suurt tahet, et sõltuvusprobleemiga vabaduses jätkuvalt
tegeleda. Kuna narkootikumide tarvitamine on Juri Aganitši puhul peamiseks uute kuritegude
toimepanemise riskiks, ei saa kohus käesoleval ajal olla veendunud, et Juri Aganitšist lähtuv oht
uute kuritegude toimepanemiseks on maksimaalselt maandatud.
3.2 Juri Aganitš omandab käesoleval ajal vangistuses riigikeelt B2 tasemel ning on
sõltuvusrehabilitatisooni programmi 12 Sammu ootejärjekorras. Kuna Juri Aganitš on kuriteo
toime pannud ajendatuna narkosõltuvusest, peab kohus oluliseks, et Juri Aganitš läbiks talle
individuaalses täitmiskavas ette nähtud sotsiaalprogrammid täies mahus, s.o sotsiaalprogrammid
12 Sammu ja Eluviisitreening. Juri Aganitšil on üks kehtiv distsiplinaarkaristus isevalmistatud
eseme hoidmise eest.
3.3 Vabanemise korral puudub Juri Aganitšil kindel elukoht. Juri Aganitš on kohtule avaldanud,
et vabanemise korral soovib ta elama asuda isa juurde Mustvee linna. Täpset aadressi Juri Aganitš
ei tea. Juri Aganitši selgituste kohaselt ei ole ta saanud isaga kontakti, et täpsustada aadressi, kuna
isa on kaugsõiduautojuht ja viibib välisriigis. Kuna Juri Aganitš ei ole avaldanud elukoha aadressi,
ei ole kriminaalhooldusametnik saanud elukohta kontrollida. Kriminaalhooldusametniku
arvamusest nähtub, et kriminaalhooldusametnikul ei olnud võimalik kontakti saada Juri Aganitši
lähedaste isikutega, sh tema ristiisaga, kes on Juri Aganitšit varasemalt toetanud. Küll nähtub
arvamusest, et Juri Aganitši suhted lähedastega, sh isaga on „jahenenud“. Lisaks elukohale ei ole
Juri Aganitšil tagatud vabanemise korral ka kindlat töökoha, mille olemasolu peab kohus oluliseks
kuriteoriskide maandamise eesmärgil, aga ka seetõttu, et Juri Aganitšil on tasumata rahalisi
nõudeid (ligikaudu 3333 eurot). Juri Aganitš plaanib küll tööle minna Mustvee metskonda
metsatöödele, kus töötavad ka tema sõbrad, kuid ühtegi sellekohast garantiikirja kohtule esitatud
ei ole. Samuti on Juri Aganitš selgitanud, et Mustvees lihtne tööd leida ei ole ja ta kavatseb
tegelikult Tallinna minna.
4. Eeltoodud asjaolusid kogumis hinnates leiab kohus, et Juri Aganitš tingimisi ennetähtaegne
vabastamine karistuse kandmiselt ei ole põhjendatud ja kooskõlas õiguskorra kaitsmise huvidega.
Kohus, arvestades Juri Aganitši varasemat elukäiku, kuriteo toimepanemise asjaolusid, aga ka
vabanemisjärgseid elutingimusi ja Juri Aganitši isikut, on seisukohal, et Juri Aganitš tuleb jätta
tingimisi enne tähtaega karistuse kandmiselt vabastamata.


/allkirjastatud digitaalselt/
Raina Pärn
Kohtunik


                                                  3

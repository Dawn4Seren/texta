                               TARTU HALDUSKOHUS
                                  Tartu Kohtumaja
                         KOHTUMÄÄRUS
 Kohtuasja number           3-15-2924
 Määruse kuupäev            5. jaanuar 2016
 Kohtunik                   Eda Muts
 Kohtuasi                   OÜ Jope kaebus Urvaste valla vastu Soka kinnistu, Koigu küla,
                            Urvaste vald, Võrumaa (reg.nr 3207341) enampakkumise
                            tulemuste kinnitamise keelamiseks või alternatiivselt sama kinnistu
                            võõrandamise keelamiseks.
 Menetlusosalised           Kaebaja – OÜ Jope, esindaja vandeadvokaat Tambet Laasik
                            Vastustaja – Urvaste vald
                            Kolmas isik – Lauri Leius
 Resolutsioon               1. Võtta vastu kaebusest loobumine ning lõpetada menetlus
                               haldusasjas 3-15-2924.
                            2. Jätta menetluskulud poolte endi kanda.
                            3. Tühistada Tartu Halduskohtu 08.12.2015. a määrusega
                               kohaldatud esialgne õiguskaitse.
 Edasikaebamise kord        Kohtumääruse resolutsiooni punktidele 1 ja 2 võib esitada
                            määruskaebuse Tartu Ringkonnakohtule Tartu Halduskohtu kaudu
                            15 päeva jooksul arvates määruse kättesaamisest. Resolutsiooni
                            punkti 3 vaidlustamisel esitatakse määruskaebus otse Tartu
                            Ringkonnakohtule 15 päeva jooksul arvates määruse
                            kättesaamisest.
Asjaolud

1. Tartu Halduskohtu menetluses on OÜ Jope kaebus Urvaste valla vastu Soka kinnistu,
Koigu küla, Urvaste vald, Võrumaa (reg.nr 3207341) enampakkumise tulemuste kinnitamise
keelamiseks või alternatiivselt sama kinnistu võõrandamise keelamiseks. Kohus peatas
08.12.2015. a määrusega esialgse õiguskaitse korras Soka kinnistu, Koigu küla, Urvaste vald,
Võrumaa (reg.nr 3207341) enampakkumise menetlus, sh keelata enampakkumise tulemuste
kinnitamine, kuni käesolevas haldusasjas kohtulahendi jõustumiseni.

2. Kaebaja esitas 05.01.2016 Tartu Halduskohtule avalduse kaebusest loobumiseks ja
menetluse lõpetamiseks kohtuasjas nr 3-15-2924.

Kohtu seisukoht

3. HKMS § 153 lg 1 kohaselt on kaebajal õigus kaebusest loobuda kuni kaebuse kohta tehtud
lõpliku lahendi jõustumiseni, esitades selleks avalduse. Vastavalt HKMS § 152 lg 1
p-le 3 lõpetab kohus määrusega menetluse, kui kohus võtab vastu kaebusest loobumise või
kinnitab kompromissi. HKMS § 155 lg 4 kohaselt kohus võtab vastu kaebusest loobumise ja
kinnitab kompromissi määrusega, millega ta ühtlasi lõpetab asja menetluse. Kohtu hinnangul
ei riku kaebusest loobumine vastustaja ega kolmandate isikute õigusi.
Kohus selgitab, et vastavalt HKMS § 43 lg 1 p-le 2 ei ole menetluse lõpetamise korral samas
asjas halduskohtule kaebuse esitamine lubatud. Arvestades, et avalduse esitajaks on
vandeadvokaadist esindaja, eeldab kohus, et kaebaja on teadlik kaebusest loobumise
tagajärgedest.

Eeltoodust tulenevalt võtab kohus vastu kaebusest loobumise ning lõpetab menetluse
käesolevas haldusasjas HKMS § 152 lg 1 p 3 ja § 155 lg 4 esimese lause alusel.

4. Vastavalt HKMS § 104 lg 6 p-le 2 tagastatakse pool asjas tasutud riigilõivust, kui riigilõivu
suurus ületab 31,94 eurot ning kaebaja loobub kaebusest. Kaebaja tasus kaebuselt 15 eurot ning
kahelt esialgse õiguskaitse taotluselt 30 eurot.

Kohtupraktikas on nenditud, et riigilõivu regulatsiooni läbivaks põhimõtteks on lõivu
tagastamine, kui avaldus, mille eest lõiv tasuti, jääb sisuliselt lahendamata (vt Riigikohtu
28.01.2013. a määrus asjas nr 3-3-1-99-10, p 11). Käesolevas haldusasjas on esialgse
õiguskaitse taotlused sisuliselt lahendatud, mistõttu ei kuulu tagastamisele esialgse õiguskaitse
taotluste eest tasutud lõiv. Käesoleval juhul on kaebaja tasunud kaebuselt riigilõivu alla
31,94 euro. Seega puudub alus ka kaebuselt tasutud riigilõivu osaliseks tagastamiseks.

5. Vastavalt HKMS § 108 lg-le 7 kannab menetluskulud kaebaja, kes loobub kaebusest. Kuna
vastustaja ja kolmas isik ei ole kohtule teadaolevalt kasutanud välist õigusabi ega kandnud muid
kohtukulusid seoses käesoleva kaebuse menetlemisega, siis jätab kohus menetluskulud poolte
endi kanda.

6. Tartu Halduskohtu 08.12.2015. a määrusega peatati esialgse õiguskaitse korras Soka
kinnistu, Koigu küla, Urvaste vald, Võrumaa (reg.nr 3207341) enampakkumise menetlus, sh
keelata enampakkumise tulemuste kinnitamine, kuni käesolevas haldusasjas kohtulahendi
jõustumiseni.

HKMS § 253 lg 1 kohaselt võib kohus menetlusosalise taotluse alusel või omal algatusel
esialgse õiguskaitse määruse igas menetlusstaadiumis tühistada või seda muuta. Vastavalt
HKMS § 253 lg-le 3 tühistab kohus esialgse õiguskaitse kohtuotsusega, kui kaebus jääb
rahuldamata, ja määrusega, kui kaebus või vaie tagastatakse või jäetakse läbi vaatamata või kui
asjas menetlus lõpetatakse.

Käesoleva määrusega lõpetatakse haldusasja nr 3-15-2924 menetlus ning seetõttu tühistab
kohus 08.12.2015. a määrusega kohaldatud esialgse õiguskaitse.


/allkirjastatud digitaalselt/

Eda Muts
kohtunik




                                               2

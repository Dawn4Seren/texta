                         KOHTUMÄÄRUS

 Kohus                                   Tartu Maakohus

 Määruse tegemise aeg ja koht            18. veebruaril 2016. a Tartu kohtumajas

 Kohtuistungi toimumise aeg ja koht      15. veebruaril 2016. a Tartu kohtumajas

 Kriminaalasja number                    1-14-8615

 Kohtukoosseis                           Kohtunik Peet Teidearu

 Kohtuistungi sekretär                   Heli Nurmoja

 Prokurör                                Lõuna Ringkonnaprokuratuuri abiprokurör Meelis
                                         Juursoo
 Kriminaalasi                            Süüdimõistetu Elari Maraniku tingimisi enne tähtaja
                                         lõppemist vangistusest vabastamise otsustamine
                                         elektroonilise järelevalve alla

 Süüdimõistetu                           Elari Maranik
                                         isikukood: 38206190276; viibimiskoht: Tartu Vangla
                                         asukohaga Turu 56, Tartu; elukoht (vabanemisel):
                                         XXXX

Juhindudes kriminaalmenetluse seadustiku (edaspidi KrMS) § 426 lg-st 1, § 432 lg-test 3, 32, 33
kohtunik
                                          määras:
Vabastada Elari Maranik vangistuse kandmisest tingimisi enne tähtaega koos tema
allutamisega elektroonilisele valvele.
Karistusseadustiku (edaspidi KarS) § 76 lg 5 alusel määrata Elari Maranikule katseaeg kuni
02.11.2020. a.
 KarS § 78 p 2 kohaselt hakata Elari Maraniku katseaega arvestama alates käesoleva
kohtumääruse jõustumisest.




                                                                                             1
KarS § 751 lg 3 p-le 2 vastavalt määrata Elari Maraniku elektroonilise valve kestuseks 6
(kuus) kuud. KarS § 751 lg 4 kohaselt hakata elektroonilise valve tähtaega lugema päevast, kui
elektroonilise valve seade kinnitatakse Elari Maraniku keha külge.

Kohustada Elari Maranikku elektroonilise valve ajal alluma liikumisvabaduse piirangute
täitmise kontrollimisele elektroonilise seadme abil.

Kohustada Elari Maranikku 24 (kahekümne nelja) kuu jooksul alates ennetähtaegselt
vabastamisest alluma käitumiskontrollile. Käitumiskontrolli ajal on Elari Maranik
kohustatud järgima KarS § 75 lg-s 1 sätestatud kontrollnõudeid, st ta on kohustatud:
   1. elama määratud alalises elukohas, s.o aadressil XXXX;
   2. ilmuma kriminaalhooldaja määratud ajavahemike järel kriminaalhooldusosakonda
      registreerimisele;
   3. alluma kriminaalhooldaja kontrollile oma elukohas ning esitama talle andmeid oma
      kohustuste täitmise ja elatusvahendite kohta;
   4. saama kriminaalhooldusametnikult eelneva loa elukohast lahkumiseks Eesti territooriumi
      piires kauemaks kui viieteistkümneks päevaks;
   5. saama kriminaalhooldusametnikult eelneva loa elu-, töö- või õppimiskoha vahetamiseks;
   6. saama kriminaalhooldusametnikult eelneva loa Eesti territooriumilt lahkumiseks ja
      väljaspool Eesti territooriumi viibimiseks.

KarS § 75 lg 2 p-de 2, 21, 4, 7 alusel määrata Elari Maranikule käitumiskontrolli ajaks
kohustused:
      1. mitte tarvitada alkoholi;
      2. mitte omada ja tarvitada narkootilisi või psühhotroopseid aineid;
      3. asuda tööle või võtta end Eesti Töötukassas arvele hiljemalt 3 (kolme) nädala
         jooksul alates vangistusest ennetähtaegselt vabastamisest;
      4. mitte suhelda teadvalt narkootikume tarvitavate või nende ebaseadusliku
         käitlemisega tegelevate isikutega.

Määrus Elari Maraniku suhtes kriminaalhoolduse ning elektroonilise valve teostamiseks saata
täitmiseks Tallinna Vangla Lääne-Harju kriminaalhooldusosakonnale.

Vabastada süüdimõistetu Elari Maranik karistuse kandmiselt pärast kohtumääruse
jõustumist.

Edasikaebamise kord
Käesoleva kohtumääruse peale on kohtumenetluse pooltel, samuti menetlusvälisel isikul, kui
kohtumäärusega on piiratud tema õigusi või seaduslikke huve, õigus esitada Tartu Maakohtule
kirjalik määruskaebus 15 jooksul, alates päevast, mil isik sai vaidlustatavast kohtumäärusest teada
või pidi teda saama.

Menetluse käik ja asjaolud
11.11.2010. a tunnistati Elari Maranik Jaapani Chiba piirkondliku kohtu otsusega süüdi
narkokuriteos ja teda karistati 9-aasta pikkuse vangistuse ja 4 000 000 jeeni suuruse rahatrahviga.

Harju Maakohtu 03.11.2014. a kohtumäärusega kriminaalasjas nr 1-14-8615 leiti, et Elari
Maraniku tegu vastab KarS § 184 lg 2 p-le 2 ja § 392 lg 2 p-le 2, ning tunnistati Elari Maraniku




                                                                                                 2
suhtes tehtud Jaapani Chiba piirkondliku kohtu 11.11.2010. a otsuse täitmine Eesti Vabariigis
lubatavaks. Lisaks pöörati Harju Maakohtu 03.11.2014. a kohtumäärusega täitmisele sama
maakohtu 08.04.2009. a otsusega Elari Maranikule mõistetud ärakandmata karistus 5 kuud ja 28
päeva vangistust ning mõisteti Elari Maranikule lõplikuks ärakandmisele kuuluvaks karistuseks 9
aastat 5 kuud ja 28 päeva vangistust. Karistusaja alguseks loeti 01.04.2010. a ning määrati, et
karistuse kandmise aja hulka ei arvestata ajavahemikku 26.03.2011. a kuni 28.04.2012. a, mil Elari
Maranik viibis Jaapanis töövanglas. Nimetatud kohtumäärus jõustus Tallinna Ringkonnakohtu
määrusega 30.12.2014. a.

Elari Maraniku karistusaeg algas seega 01.04.2010. a, katkes ajavahemikul 26.03.2011. a kuni
28.04.2012. a ja karistuse täielikul ära kandmisel lõppeks see 02.11.2020. a. KarS § 76 lg 2 p-s 1
toodud aja oli kinnipeetav ära kandnud 03.02.2016. a.

Elari Maranik esitas avalduse, milles taotleb enda vangistusest vabastamist tingimisi enne tähtaja
lõppemist elektroonilise järelevalve alla.

Tartu Vangla toetab Elari Maraniku taotlust.

Kohtumenetluse poolte seisukohad
Prokurör esitas kohtule kirjaliku arvamuse, milles nõustub vangla seisukohaga Elari Maraniku
ennetähtaegse vabastamise kohta. Elari Maranik on kriminaalkorras karistatud küll kolmel korral,
kuid praegune vangistus on tal esimene reaalne vanglakaristus. Tema kuritegude dünaamika on
seejuures muutunud kergemaks – vähenenud on vägivaldsuse intensiivsus, kuid suurenenud on
toimepandud kuritegude ühiskonnaohtlikkus. Eelnev ning lisaks ka Elari Maraniku positiivne
käitumine vanglas, tema isikuomadused ja hoiakud annavad alust tema ennetähtaegseks
vabastamiseks, kohaldades elektroonilist järelevalvet.

Süüdimõistetu Elari Maranik rääkis kohtus, et on oma varasematest vigadest aru saanud ning
teinud sellest järeldused. Jaapani vanglas olid elutingimused väga rasked.
Ta saab aru, et vangla ei saa teda muuta, vaid et ta ise peab end muutma. Elari Maraniku sõnul on
ta nendeks muutusteks valmis. Palju kasulikke teadmisi sai ta selleks tarbeks ka vanglas läbitud
programmist „Eluviisitreening“. Vabaduses asuks ta elama oma ema juurde. Ta tahab minna tööle.
Töö sisuks on ventilatsioonide paigaldamine.

Kohtuniku seisukoht
Elari Maranik mõisteti Jaapani Chiba piirkondliku kohtu otsusega süüdi narkokuriteo eest, mis
kehtiva õiguse kohaselt kvalifitseeritakse KarS § 184 lg 2 p 2 ja § 392 lg 2 p 2 järgi ning on tahtlik
esimese astme kuritegu. KarS § 76 lg 2 p 1 kohaselt võib kohus tahtlikus esimese astme kuriteos
süüdlase katseajaga tingimisi enne tähtaega vangistusest vabastada, kui ta on tegelikult ära
kandnud vähemalt poole mõistetud karistusajast, kuid mitte vähem kui neli kuud, ning isik nõustub
KarS § 75 lg 2 p-s 9 sätestatud elektroonilise valve kohaldamisega. Käesolevaks ajaks on Elari
Maranik temale mõistetud karistusajast poole, kuid mitte vähem kui neli kuud ära kandnud. Samuti
on ta andnud nõusoleku elektroonilise valve kohaldamiseks. Seega on olemas KarS § 76 lg 2 p-st
1 tulenev formaalne alus tema vangistusest ennetähtaegseks vabastamiseks koos elektroonilise
valve kohaldamisega.

Justiitsministri 22.02.2007. a määrusega nr 15 kehtestatud „Elektroonilise valve täitmise ja
järelevalve korra“ § 51 lg 2 kohaselt on kinnipeetava vabanemisjärgsesse elukohta elektroonilise




                                                                                                    3
valve seadmete paigaldamise eeltingimused järgmised: 1) kinnipeetaval peab olema seaduslik alus
elukoha kasutamiseks või elukoha omaniku kirjalik nõusolek selleks; 2) elukohas peab olema
tagatud elektrienergiaga varustatus; 3) elukoht peab asuma GSM-i levialas; 4) elukohas elavad
täisealised isikud peavad olema nõus elektroonilise valve seadmete paigaldamisega ja andma selle
kohta allkirja. Sama paragrahvi lg 3 kohaselt ei paigaldata elektroonilise valve seadmeid elukohta,
mille üldine seisukord seda ei võimalda, samuti juhul, kui puudub elukoha lukustamise võimalus.
Kohtule esitatud materjalidest ilmneb, et Elari Maranik plaanib vabanemisjärgselt asuda elama
aadressil XXXX Nimetatud aadressil asuv korter kuulub T.H., kes on andnud nõusoleku Elari
Maraniku kolimiseks sinna. Järelikult on kinnipeetaval olemas seaduslik alus kõnealuses korteris
elamiseks. Nimetatud korteris elavad käesoleval ajal M.M. ja A.M., kes on andnud nõusoleku sinna
elektroonilise valveseadme paigaldamiseks. Tehnilise poole pealt (korteri üldine seisukord,
elektrienergiaga varustatus jne) vastab kõnealune korter elektroonilise valve seadme paigaldamise
eeltingimustele. Seega on täidetud ka elektroonilise valve kohaldamise formaalsed eeldused.

KarS § 76 lg 4 järgi katseajaga tingimisi enne tähtaega vangistusest vabastamise otsustamisel
arvestab kohus materiaalse alusena kuriteo toimepanemise asjaolusid, süüdlase isikut, varasemat
elukäiku ning käitumist karistuse kandmise ajal, samuti tema elutingimusi ja neid tagajärgi, mida
võib süüdlasele kaasa tuua tingimisi enne tähtaega karistusest vabastamine.

Elari Maranikku on varem korduvalt karistatud kuritegude toimepanemise eest. Viimase kuriteo
pani ta toime ajal, mil tema vangistus oli tingimisi jäetud täitmisele pööramata ning ta viibis
katseajal. Seega ei täitnud toonased karistamised Elari Maraniku osas oma eesmärki ega
mõjutanud teda hoiduma edasiste süütegude toimepanekust.

Kinnipeetav kinnitab, et on oma varasematest vigadest aru saanud ning soovib edaspidi
kuritegelikust käitumisest hoiduda.

Arvestades seda, et Elari Maranik kannab esimest reaalset vangistust, mille mõju peaks isikule
reeglina olema suurem kui tingimisi vangistuse puhul, ei saa seda välistada. Seda, et Elari
Maraniku soov muutuda õiguskuulekaks on tõsine, näitab ka kinnipeetava senine karistusaeg.
Nimelt on kinnipeetava käitumine vangistuse ajal olnud hea. Ta on end üleval pidanud
seaduskuulekalt ega ole toime pannud ka vangla kodukorra rikkumisi. Ta on osalenud vangla
tööhõives ning vanglateenistuse ametnike tähelepanekute kohaselt töökohustuse täitmisel puudusi
ei ole esinenud. Lisaks on ta läbinud individuaalses täitmiskavas ette nähtud sotsiaalprogrammi
„Eluviisitreening“. Suhtlemisel vanglateenistuse ametnikega on Elari Maranik olnud viisakas.
Seega on tema käitumises täheldatav tendents liikuda õiguskuulekuse suunas.

Samuti on Elari Maranikul olemas head eeldused resotsialiseerumiseks. Tal on vabanedes olemas
kindel elukoht oma ema ja õe juures. Viimastega on kinnipeetaval head suhted, mis ei ole katkenud
isegi vangistuse kandmise ajal. Kinnipeetava ema on lubanud Elari Maranikku igati, st nii
moraalselt kui ka materiaalselt toetada. Vabanedes saab kinnipeetav asuda tööle XXXX, mis
kuulub tema sõbrale R.L.. Kuna Elari Maranik töötas ka enne vangistust ning vanglaski, siis on tal
olemas nii töötegemise kogemus kui ka harjumus. Samuti on Elari Maranik ise motiveeritud tööle
asuma. See annab kindlust, et Elari Maranik saab ja suudab püsivalt teenida iseseisvat sissetulekut.
Lisaks on Elari Maranikul vabanemisfondis X eurot, mis aitab tal esialgu materiaalselt hakkama
saada.




                                                                                                  4
Eelnevaid asjaolusid kogumis hinnanud, leiab kohtunik, et Elari Maranik tuleb tingimisi enne
tähtaja lõppemist vangistusest vabastada koos tema allutamisega elektroonilisele valvele. KarS §
751 lg 3 p-st 2 lähtuvalt tuleb elektroonilise valve tähtajaks Elari Maranikule tema eelnevate
korduvate karistamiste tõttu määrata kuus kuud. See tähtaeg hakkab KarS § 751 lg-st 4 tulenevalt
kulgema alates päevast, mil elektroonilise valve seade kinnitatakse tema keha külge.

KarS § 76 lg-st 5 ja § 78 p-st 2 lähtuvalt kestab Elari Maraniku katseaeg käesoleva kohtulahendi
jõustumisest kuni 02.11.2020. a.

KarS § 76 lg 5 teise lause kohaselt allutatakse süüdlane katseajaks KarS §-s 75 sätestatud
käitumiskontrollile, kuid mitte rohkem kui kuni kahekümne neljaks kuuks. Kohtunik leiab, et
arvestades toimepandud kuritegude iseloomu ja isiku korduvaid karistamisi, tuleb Elari Maranik
allutada käitumiskontrollile maksimumajaks, s.o kahekümne neljaks kuuks. Selline aeg võimaldab
isikut maksimaalselt kontrollida ning samaaegselt ka toetada, et aidata tal hoiduda edaspidi uute
kuritegude toimepanemisest.

Selleks, et minimeerida õigusrikkumiste toimepanemise riski veelgi, tuleb Elari Maranikule lisaks
KarS § 75 lg-s 1 sätestatud kontrollnõuetele käitumiskontrolli ajaks KarS § 76 lg 5 ja 75 lg 2 p 4
alusel määrata täiendav kohustus asuda tööle või võtta end arvele Eesti Töötukassas hiljemalt
kolme nädala jooksul alates ennetähtaegselt vabastamisest. Samal eesmärgil tuleb talle panna KarS
§ 75 lg 2 p-de 2, 21 ja 7 järgsed kohustused mitte tarvitada alkoholi; mitte omada või tarvitada
narkootilisi või psühhotroopseid aineid ning mitte suhelda teadvalt narkootikume tarvitavate või
nende ebaseadusliku käitlemisega tegelevate isikutega.



Peet Teidearu
Kohtunik
/allkirjastatud digitaalselt/




                                                                                                5

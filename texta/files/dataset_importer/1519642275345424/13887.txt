                             KOHTUOTSUS
                                  EESTI VABARIIGI NIMEL


Kohus                                Tartu Maakohus
Otsuse tegemise aeg ja koht          31. mai 2016, Tartu kohtumaja
Väärteoasja number                   4-15-11291
Kohtunik                             Rutt Teeveer
Kohtuistungi sekretär                Helju Rebane
Väärteoasi                           Ago Kubparti kaebus Keskkonnainspektsiooni
                                     11.12.2015 otsuse peale väärteoasjas nr 940015000754
Kohtumenetluse pooled                menetlusalune isik: Ago Kubpart (isikukood
                                     36812172722; elukoht XXXX; e-post XXXX)
                                     kohtuväline     menetleja:       Keskkonnainspektsioon
                                     (asukoht Kopli 76, Tallinn), esindaja Olav Looga
Kohtuistungi toimumise aeg           24.05.2016

RESOLUTSIOON
   1. Rahuldada Ago Kubparti kaebus.
   2. Tühistada Keskkonnainspektsiooni 11.12.2015 otsus väärteoasjas                          nr
      940015000754 ning lõpetada väärteomenetlus VTMS § 30 lg 1 p 1 alusel.
   3. Edastada kohtuotsus Ago Kubpartile ning Keskkonnainspektsioonile.
Edasikaebamise kord
Otsuse peale võivad menetlusaluse isiku advokaadist kaitsja ning kohtuväline menetleja või
tema advokaadist esindaja esitada kassatsiooni Riigikohtule. Kassatsioon esitatakse
Riigikohtule kirjalikult 30 päeva jooksul alates päevast, millal kohtumenetluse pool sai
vaidlustatavast kohtuotsusest teada või pidi teada saama.

KOHTUOTSUSE PÕHIOSA
I Olulised asjaolu
03.11.2015 koostas Keskkonnainspektsiooni keskkonnainspektor O. Looga Ago Kubparti
suhtes väärteoprotokolli (tl-d 37-38) väärteoasjas nr 940015000754 selle kohta, et 2014-2015
aasta talvel ehitas Ago Kubpart Tartumaal Tartu vallas Saadjärve külas temale kuuluvale
XXXX kinnistule (katastritunnus XXXX) ca 15 m2 põhjapindalaga ehitise (soojaku).
Ehitusseadustiku (EhS) § 3 lg 1 ja § 4 lg 1 mõttes on XXXXkinnistule soojaku paigaldamisega
tegemist ehitise ehitamisega. Sellega rikkus Ago Kubpart looduskaitseseaduse (LKS) § 31 lg
2 p 8, mille kohaselt juhul kui kaitse-eeskirjaga ei sätestata teisiti on piiranguvööndis keelatud
ehitise (k.a. ajutise ehitise) püstitamine. XXXX kinnistu asub Vooremaa maastikukaitsealal
Vooremaa piiranguvööndis ning Vooremaa maastikukaitseala kaitse-eeskirjaga ei ole
sätestatud erisusi LKS § 31 lg 2 p 8 suhtes. Menetlusalune isik pani toime väärteo, mis on
kvalifitseeritav LKS § 71 lg 1 järgi. Väärteoprotokollis kajastatu kohaselt väärteoga kahju
tekitatud ei ole.
11.12.2015 tegi Keskkonnainspektsiooni keskkonnakaitseinspektor O. Looga väärteoasjas
otsuse (tl-d 35-36), milles pidas tõendatuks Ago Kubparti poolt LKS § 71 lg 1 järgi
kvalifitseeritava väärteo toimepanemise ja määras karistuseks rahatrahvi 50 trahviühiku
ulatuses, s.o 200 eurot. Otsuse kohaselt puuduvad Ago Kubparti käitumises õigusvastasust ja
süüd välistavad asjaolud ning puuduvad ka Ago Kubparti karistust kergendavad ja raskendavad
asjaolud.
Ago Kubpart otsusega ei nõustunud ning esitas 28.12.2015 Tartu Maakohtule kaebuse (tl 1)
Keskkonnainspektsiooni otsuse peale, milles palus tühistada kohtuvälise menetleja 11.12.2015
otsus, kuna tegemist ei ole looduskaitseseaduse rikkumisega selle otseses mõttes, mida tõendab
ka Keskkonnaameti 13.07.2015 nõusolek.
Kaebuse kohaselt on XXXX maaüksus 100% elamumaa sihtotstarbega. Arendustegevust
XXXX maaüksusel ning selle ümbruses reguleerib „Saadjärve külas asuvate Vahula, Roostiku,
Pilliroo ja Vahu maaüksuste ning lähiala detailplaneering”, mis on kehtestatud Tartu
Vallavolikogu 22.02.2011 otsusega nr 11. Planeeringu on Keskkonnaamet kooskõlastanud
09.11.2010 kirjaga nr JT 6-5/24229-4. Tuginedes detailplaneeringule ja päringule Tartu valda,
kust saadud info põhjal oli kaebuse esitajal õigus teostada ajutise soojaku ehitus ilma selle
jaoks eraldiseisvat luba taotlemata. Vastavalt väärteoprotokolli andmetele protokolliti kaebuse
esitaja ütlused 18.05.2015 ja protokoll edastati kaebuse esitajale koos väärteoprotokolliga alles
13.11.2015. Samas ei ole mitte kunagi kaebuse esitajale edastatud Riikliku järelvalve
11.12.2014 protokolli nr 1048314, millel põhineb väärteoasi. Kaebuse esitaja pöördus koheselt
peale ütluste andmist valda uue järelpäringuga, mille põhiselt Tartu Vallavalitsuse vallaarhitekt
hr. R.L. esitas taotluse Keskkonnaametile. Keskkonnaameti poolt väljastati "Nõusolek
väikeehitiste püstitamiseks XXXX maaüksusele (13.07.2015 nr JT 6-5/15/16156-2), milles
seisab, et : Soovitud väikeehitiste püstitamine kavandatud asukohtadesse ei mõjuta nahkhiirte
elupaika. XXXX kinnistul ei ole teada linnustikuliselt olulisi väärtusi. Kuna väike-ehitisi
soovitakse rajada kehtestatud detailplaneeringu kohasele elamumaa sihtotstarbega
maaüksusele, on Keskkonnaamet seisukohal, et sellega ei kahjustata Vooremaa
maastikukaitseala kaitse-väärtusi, samuti ei kahjustata sellega Vooremaa linnuala ja
Vooremaa järvede loodusala seisundit.“ 13.07.2015 väljastatud nõusolekule põhinedes jääb
kaebuse esitajale arusaamatuks 03.11.2015 koostatud väärteoprotokoll ja sellele tuginev
kohtuvälise menetleja 11.12.2015 otsus, mis põhinevad 11.12.2014 Riikliku järelevalve
protokollile nr 1048314. Ajaliselt vaadeldes on iga tegevuse vahe pool aastat ja enam. Kuigi
kaebuse esitajale on antud luba väikeehitiste püstitamiseks, on vaatamata sellele tehtud
karistav otsus 5 kuud hiljem, jätmata arvesse võtmata eelnevalt väljastatud nõusolekut ja antud
ütlusi. Tegemist on ehitisega, mis ei nõua ehitusseadustikule tuginedes ehitusluba (ei ületa 60
m2 ehitusalust pinda ja ei ole kõrgem kui 5 m), samuti on vastavalt detailplaneeringule lubatud
sellel alal ehitustegevus ja võttes arvesse, et enne ehitamise alustamist teostatud
järelpäringutele valda sai omanik vastuseks, et pole vaja eraldi luba väikeehitise püstitamiseks,
kuna detailplaneeringu kinnitamisest ei ole möödunud rohkem kui 5 aastat. 17.12.2015 esitas
kaebuse esitaja kohtuvälisele menetlejale vastuväite, millele vastati, et esitage kaebus
maakohtule.


                                                                                                2
II Kohtuistungil uuritud tõendid
24.05.2016 kohtuistungil jäi menetlusalune isik kaebuse juurde ja selgitas, et 2014-2015 talvel,
enne krundile soojaku viimist täpsustas ta valla arhitekti juures, et selle paigaldamiseks ei ole
kooskõlastust vaja. Maikuus aga tuli Keskkonnainspektsioonist kutse ülekuulamisele, sest ta
olevat alustanud seadusevastast ehitustegevust. Siis sai ta ka teada, et Keskkonnainspektsioon
oli 11.12.2014 käinud kinnistul kontrollimas. Peale kutse saamist ajas valla arhitekt kiiresti
kooskõlastuse korda. Pärast tükki aega vaikust tuli Keskkonnainspektsioonist kiri rahatrahvi
määramise kohta. Kaebuse esitaja on seisukohal, et soojaku transport ja paigaldus ei ole
ehitustegevus ning et Keskkonnainspektsioon on tegutsenud otsuse tegemisel ennatlikult.
Kohtuvälise menetleja esindaja Olav Looga jäi kohtuistungil seisukohale, et enne nõusoleku
saamist ehitise krundile paigaldamisega rikuti looduskaitseseaduse alusel kehtestatud
Vooremaa maastikukaitseala kaitse-eeskirja ja lisaks ka piiranguvööndi sätet, mis keelab ilma
Keskkonnaameti nõusolekuta uute ehitiste püstitamise. Antud juhul oli tegemist ehitise
püstitamisega, s.o maapinnale toetuva funktsionaalse objekti rajamisega ja seega ka tegemist
õigusevastase teoga. Hr. Kubpart ise on kinnitanud, et ta on teadlik, et tema kinnistu asub
Vooremaa maastikukaitsealal. Isikule määratud rahatrahv summas 200 eurot on inspektsiooni
tööpraktikas väljakujunenud trahvimäära alumine ots.

Kohtuistungil avaldati väärteoasja toimikust järgimised materjalid:
   - kohtuvälise menetleja otsus üldmenetluses (tl-d 4-6);
   - nõusolek väikeehitise püstitamisega XXXX maaüksusele (tl 7);
   - väärteoprotokoll (tl-d 9-11);
   - menetlusaluse isiku ülekuulamise protokoll (tl-d 12-15);
   - objekti kontrollimise protokoll (tl-d 16-22)
   - väljavõte dokumendiregistrist (tl 25).

III Kohtu seisukoht
VTMS § 123 kohaselt arutab kohus väärteoasja täies ulatuses, sõltumata esitatud kaebuse
piiridest, kontrollides kohtuvälise menetleja otsuse tegemise aluseks olnud faktilisi ja
õiguslikke asjaolusid. VTMS §-s 133 on loetletud küsimused, millised selgitab kohus välja
kaebuse lahendamisel.
Kohus, ära kuulanud menetlusosaliste seletused ja tutvunud väärteoasja materjalidega ning
hinnanud neid kogumis, leiab alljärgnevat.
LKS § 31 lg 1 p 8 kohaselt, kui kaitse-eeskirjaga ei sätestata teisiti, on piiranguvööndis
keelatud ehitise, kaasa arvatud ajutise ehitise, püstitamine ning rahvuspargis ehitise
väliskonstruktsioonide muutmine.
Asja kohtuliku arutamise käigus on selgunud, et Ago Kubparti poolt 2014-2015 talvel tema
omandis olevale XXXX kinnistule (asukoht XXXX) püstitatud ca 15m2 põhjapindalaga ehitis
(soojak) asub ehituskeeluvööndis ja sellega on rikutud eelnimetatud seaduses kehtestatud
piirangut. Lisaks sellele asub kõne all olev kinnistu Vooremaa maastikukaitsealal.
Käesolevas asjas ei ole poolte vahel vaidlust selle üle, et menetlusalusele isikule tehtud
karistusõigusliku etteheite aluseks olevaid faktilisi asjaolusid on väärteoprotokollis kirjeldatud
piisava täpsusega ja need asjaolud on tõendatud.
Kohtuvälises menetluses kogutud tõenditega, milleks on objekti kontrollimise protokoll ja
kohapeal tehtud fotod, on tõendatud ehitise olemasolu kaebuse esitaja omandis oleval
kinnistul. Kaebuse esitaja on seda ka ise tunnistanud, kuid on seisukohal, et tegemist ei ole
                                                                                                 3
ehitisega ehitusseadustiku mõistes ega ehitamisega, sest nn. soojak transporditi ja paigaldati
krundile ilma igasuguste kaevetöödeta ja see ei ole seotud maapinnaga.
Ehitusseadustiku kohaselt on ehitis on inimtegevuse tulemusel loodud ja aluspinnasega
ühendatud või sellele toetuv asi, mille kasutamise otstarve, eesmärk, kasutamise viis või
kestvus võimaldab seda eristada teistest asjadest (EhS § 3 lg 1).
Kohtu hinnangul on väärteomaterjalide juurde lisatud fotodelt näha, et tegemist katuse ja teiste
välispiiretega eraldatud siseruumiga ehitise e. hoonega, mis on ehitis EhS § 3 lg 1 mõistes.
Ehitise mõiste hõlmab ka liigutatavaid asju, nagu tooted, mida võidakse kasutada nagu
tavapäraseid ehitisi (näiteks ehitussoojakud). 11.02.2015 vastuvõetud ehitusseadustikuga pidas
seadusandja vajalikuks ehitise mõistet muuta, asendades fraasi „kohakindlalt ühendatud“
fraasiga „aluspinnasega ühendatud või sellele toetuv“. Selline ehitise mõiste võimaldab
lahendada õiguse rakendamisel ilmnenud ehitise ja toote (seadmed jmt) eristamise probleeme.
Olulisust omab toodete hõlmamine ehitise mõistega üksnes põhjusel, et neil toodetel võib olla
märkimisväärne mõju avaliku ruumi kujundamisel ja seega peab neid saama planeeringuliselt
ja loamenetluslikult kohelda samamoodi kui ehitisi.
EhS § 4 lg 1 kohaselt ei saa sellise ehitise püstitamist ei saa nimetada kuidagi teisiti kui
ehitamiseks. Kuna ehituskeeluvööndis on keelatud igasugune ehitustegevus, ei saa ka taolise
väikeehitise püstitamine selles vööndis olla lubatud tegevuseks.
Seega on Ago Kubparti poolt püstitatud hoone (soojak), ehitis EhS § 3 lg 1 mõistes ja selle
püstitamine e. ehitamine ehituskeeluvööndisse ei ole lubatud.
Eeltoodust tulenevalt asub kohus seisukohale, et püstitades ehituskeeluvööndisse ehitisena
käsitletava hoone, on Ago Kubpart rikkunud LKS § 31 lg 2 p 8 nõudeid, pannes sellega toime
LKS § 71 lg 1 järgi kvalifitseeritava väärteo. Toimepandud tegu on vastuolus ka Vooremaa
maastikukaitseala kaitse-eeskirja (Eeskiri) § 11 p 4, mille kohaselt sihtkaitsevööndis on
keelatud uute ehitiste püstitamine, välja arvatud samas Eeskirjas toodud erandid, mida aga
käesolevas asjas ei esine. Veel enam, Eeskirja § 5 p 5 keelab kaitseala valitseja
nõusolekuta anda nõusolekut väikeehitise ehitamiseks.
Nii looduskaitseseaduse kui ka Eeskirja viidatud sätete kohaldamisel tuleb ehitise ja ehitamise
mõiste sisustamisel lähtuda ehitusseadustiku vastavatest sätetest.
Eeltoodust tulenevalt on kohus seisukohal, et Ago Kubparti süü väärteo toimepanemises on
tõendatud kohtuvälises menetluses kogutud tõenditega. Otsuse on teinud selleks pädev
ametiisik. Väärteomenetlusõiguse rikkumist kohtuvälise menetleja poolt ei ole tuvastatud.
Karistuse määramine on toimunud kooskõlas karistuse määramise alustega.

Samas leiab kohus, et teo asjaoludest ning Ago Kubparti suhtumisest oma teosse saab järeldada,
et suure tõenäosusega ei pane isik analoogseid rikkumisi tulevikus enam toime ning käesolevas
väärteoasjas tuleb väärteomenetlus VTMS § 30 lg 1 p 1 alusel, s.o otstarbekuse kaalutlusel
lõpetada.
VTMS § 30 lg 1 p 1 kohaselt võib menetleja lõpetada väärteomenetluse otstarbekuse
kaalutlusel.
Riigikohus on oma 20.04.2011 lahendis nr 3-1-1-29-11 märkinud, et menetluse otstarbekuse
kaalutlusel lõpetamise kriteeriumid saab tuletada kriminaalmenetlusõigusest (Riigikohtu
kriminaalkolleegiumi 9. detsembri 2003. a otsus asjas nr 3-1-1-146-03, p 8 ja 25. novembri
2009 otsus asjas nr 3-1-1-105-09, p 11). KrMS §-s 202 kriminaalasja menetlejale antud õigus
lõpetada menetlus otstarbekuse tõttu on käsitatav kaalutlusõigusena, mille eesmärk hõlmab
lisaks menetlusökonoomikale ka proportsionaalsuse põhimõttest tuleneva vajaduse välistada
                                                                                           4
karistuse kohaldamine juhtudel, mil see oleks teo asjaolusid silmas pidades ilmselgelt
mittemõõdukas (Riigikohtu kriminaalkolleegiumi 18. oktoobri 2004 otsus asjas nr 3-1-1-85-
04, p-d 15 ja 16 ning 24. aprilli 2007 otsus asjas nr 3-1-1-9-07, p 9.3). Otstarbekuse kaalutlusel
võib menetluse lõpetada juhul, kui menetlusaluse isiku süü on väike ja kui avalik menetlushuvi
ei nõua asja menetlemist.
Kohtu hinnangul on praegusel juhul VTMS § 30 lg 1 p 1 alusel väärteomenetluse lõpetamise
tingimused täidetud. Arvestades rikkumise raskust ja iseloomu (tegu ei ole olulist looduskahju
põhjustava objektiga), ei ole antud juhul Ago Kubparti süü suur ja asja edasine menetlemine
ei ole kooskõlas menetlusökonoomia põhimõttega. Antud juhul ei häiritud sellise tegevusega
kõrvalisi isikuid ning väärteoga kahju ei tekitatud. Puudub ka avalik menetlushuvi asja
menetlemiseks, eriti arvestades seda, et väärteo toimepanemine leidis aset juba 2014-2015
talvel.

VTMS § 132 p 3 kohaselt kui kohus lõpetab oma otsusega väärteomenetluse otstarbekuse
kaalutlusel, siis tühistab kohus ka kohtuvälise menetleja otsuse.
Eeltoodust tulenevalt leiab kohus, et Keskkonnainspektsiooni keskkonnainspektor O. Looga
11.12.2015 otsus väärteoasjas nr 940015000754 tuleb tühistada ja lõpetada käesolevas
väärteoasjas väärteomenetlus VTMS § 30 lg 1 p 1 alusel otstarbekuse kaalutlusel.




/allkirjastatud digitaalselt/
Rutt Teeveer
Kohtunik




                                                                                                 5

                          KOHTUOTSUS
                               EESTI VABARIIGI NIMEL

Kohus                               Tallinna Ringkonnakohus
Kohtukoosseis                       Eesistuja Maret Altnurme, liikmed Oliver Kask ja Kaire
                                    Pikamäe
Otsuse tegemise aeg ja koht         20. detsember 2016, Tallinn
Haldusasja number                   3-15-2231
Haldusasi                           AV kaebus Maksu- ja Tolliameti 23.07.2015
                                    intressinõude nr 13-3/113549 tühistamiseks
Menetlusosalised                    Kaebaja – AV, volitatud esindaja adv Andrei Matvejev
                                    Vastustaja – Maksu- ja Tolliamet, volitatud esindaja
                                      Anneli Metsalu
Vaidlustatud kohtulahend            Tallinna Halduskohtu 16. veebruari 2016. a otsus
Menetluse alus ringkonnakohtus      AV apellatsioonkaebus
Asja läbivaatamine                  Kirjalik menetlus

RESOLUTSIOON
1. Jätta AV apellatsioonkaebus rahuldamata ja Tallinna Halduskohtu 16. veebruari
2016. a otsus haldusasjas nr 3-15-2231 muutmata.
2.   Jätta menetlusosaliste menetluskulud apellatsiooniastmes nende endi kanda.
EDASIKAEBAMISE KORD
Otsuse peale võib Riigikohtule esitada kassatsioonkaebuse 30 päeva jooksul otsuse avalikult
teatavakstegemisest arvates, s.o hiljemalt 19.01.2017, välja arvatud HKMS § 212 lg 1 teises
lauses sätestatud juhul (HKMS § 212 lg 1).
Vastuseks      esitatud  kassatsioonkaebusele    võib   teine    menetlusosaline    esitada
vastukassatsioonkaebuse 14 päeva jooksul kassatsioonkaebuse vastukassatsioonkaebuse
esitajale kättetoimetamisest arvates või ülejäänud kassatsioonitähtaja jooksul, kui see on
pikem kui 14 päeva (HKMS § 215 lg 3).
Kui kassaator soovib asja arutamist kohtuistungil, tuleb seda kassatsioonkaebuses märkida,
vastasel korral eeldatakse, et ta on nõus asja lahendamisega kirjalikus menetluses (HKMS
§ 213 lg 1 p 5). Sõltumata kohtuistungi soovi märkimisest võib Riigikohus
kassatsioonkaebuse läbi vaadata kirjalikus menetluses, kui ta ei pea istungi korraldamist
vajalikuks (HKMS § 223 lg 1).
Kui menetlusosaline soovib kassatsioonkaebuse esitamiseks saada menetlusabi, tuleb tal
Riigikohtule esitada vastavasisuline taotlus. Menetlusabi taotluse esitamine ei peata
menetlustähtaja kulgemist (HKMS § 116 lg 5) ning kassatsioonitähtaja järgimiseks peab
                                                                                     3-15-2231

menetlusabi taotleja tegema tähtaja kestel ka menetlustoimingu, mille tegemiseks ta
menetlusabi taotleb, eelkõige esitama kassatsioonkaebuse (HKMS § 116 lg 6).
ASJAOLUD JA MENETLUSE KÄIK
1. Maksu- ja Tolliamet (MTA) kohustas 23.07.2015 intressinõudega nr 13-3/113549 AV
tasuma maksukorralduse seaduse (MKS) § 115 lg-te 1 ja 3 alusel hilinemisega tasutud
maksusummadelt intressi 513,94 eurot (seisuga 23.07.2015 arvestatud intress). Intressinõude
lisaks on intressiarvestuse kaart.
2. AV esitas 04.09.2015 Tallinna Halduskohtule kaebuse (täiendatud 07.12.2016) MTA
23.07.2015 intressinõude nr 13-3/113549 tühistamiseks.
Kaebaja teostas 22.02.2013 Hundi, Sooküla Pilli ja Seljamäe kinnistute müügitehingud ning
pidi tulumaksuseaduse (TuMS) § 44 lg-st 2 lähtudes deklareerima kinnistute müügist
laekunud summa tuludeklaratsiooni esitamisel 2013. a eest. Kaebaja esitas 2015. a-l
parandatud deklaratsiooni 2013. a aasta eest. Selle alusel tekkis kohustus tasuda täiendav
tulumaks, mille kaebaja tasus tähtaegselt. Kaebaja sai 14.08.2015 kätte MTA 23.07.2015
intressinõude, millega kohustati maksma intressi summas 513,94 eurot.
Intressinõude suhtes kohaldatakse haldusmenetluse seaduse (HMS) sätteid. HMS § 55 lg 1
kohaselt peab haldusakt olema selge ja üheselt mõistetav. Intressinõue peab olema selge ja
arusaadav osas, milles määratakse, millisest päevast alustatakse intressi arvestamist, millisest
summast arvestatakse intress jms. Kaebajale jääb intressinõude lisast (intressiarvestuse kaart)
täiesti arusaamatuks intresside arvestamise viis ja kord, eriti füüsilise isiku tulumaksust
arvestatud intresside osas. Esimesed kuus rida kajastavad erinevaid tulumaksu arvestamise
algkuupäevi. Kaebaja arusaamisel arvestatakse MKS § 115 lg 1 kohaselt intressi alates
päevast, millal maksumaksja pidi seadusest tulenevalt maksma tasumata jäetud maksu. 2013.
a tulumaksu puhul oli tasumise tähtpäev kaebaja arvates 01.07.2014. Intressinõude lisas 1
mainitud intresside arvestamise algkuupäevad ei lange kokku antud kuupäevaga. Intressi
arvestamise lõppkuupäevaks peaks olema maksukohustuse täitmise kuupäev ehk 27.07.2015.
Lisas 1 määratud intressi arvestamise ajavahemiku lõppkuupäevad ei lange samuti kokku
antud kuupäevaga. Esitatud intressinõude lisast 1 jääb üldse arusaamatuks, milline
maksusumma jäi milliseks kuupäevaks tasumata ning millal antud summa oli tasutud.
Lähtudes sellest ei ole võimalik lugeda akti üheselt arusaadavaks.
MKS § 115 lg 1 kohaselt on intresside arvestamine maksukohustuslase kohustus.
Haldusorgani selgitamiskohustusest tulenevalt peab maksuhaldur andma maksumaksjale aega
intresside arvestamiseks, vajadusel andma selgitusi intresside arvestamise põhimõtete kohta ja
muul viisil andma maksumaksjale abi intresside summa kindlaksmääramisel. Ainult siis, kui
antud eeldused on täidetud, tekib maksuhalduril õigus teha intressinõue. Muu hulgas peab
intressinõue olema kätte toimetatud seadusega ettenähtud korras. Maksuhaldur ei andnud
maksumaksjale võimalust teostada intresside arvestust. Intressinõue toimetati valele
aadressile.
Kuigi maksuhaldur esitas kohtule täiendava intressiarvestuse tabeli, jäävad sellest jätkuvalt
arusaamatuks intressisummade määramise alused. Haldusakt ei ole kontrollitav ja tuleb
seetõttu tühistada.
3.   MTA palus jätta kaebus rahuldamata.
Intressinõue on motiveeritud ja õiguspärane, kuna intressinõude lisast nähtub intressisumma
kujunemine. Intressinõudes on selgesõnaliselt märgitud viivitatud päevade arv. Samuti nähtub
intressinõudest selgelt, millistelt maksusummadelt intressi on arvestatud ning nähtuvalt

                                                                                           2(5)
                                                                                        3-15-2231

kaebusest on kaebaja ka ise mõistnud, missuguste maksukohustuste täitmata jätmisega
seondub vaidlusalune nõue. Kohtute ulatusliku praktika kohaselt on loetud intressinõude
põhjendamiskohustus täidetuks, kui intressisumma kujunemine nähtub intressinõudele lisatud
kontokaardilt. Seega on asjaolu, et intressinõue ei ole kaebajale arusaadav või on segane,
otsitud ega ole intressinõude tühistamise aluseks.
Kaebajal on tulenevalt MKS § 14 lg-st 1 õigus pöörduda maksuhalduri poole taotlusega teabe
ja selgituste saamiseks tasumisele kuuluvate maksude, intressi, summa arvutamise korra ja
aluste kohta. Kaebaja ei ole kasutanud talle seadusega antud võimalust selgituste saamiseks.
Riigikohus on oma lahendites asjades nr 3-3-1-68-09 ja nr 3-3-1-60-08 leidnud, et intressi
tähtpäevaks tasumata maksusummalt peab maksukohustuslane ise arvestama (MKS § 115 lg
1). Seega peab kaebaja ise arvestama ja teadma, kui suur on tema intressikohustus. Kuivõrd
intressinõude puhul ei ole tegemist kaalutlusotsusega, siis pole täiendavate ja kaebuses
nimetatud ning nimetamata põhjenduste lisamine intressinõuetele vajalik. Kaebaja ei ole ka
tõendanud, et intressisumma on valesti määratud, kuigi lähtuvalt MKS § 150 lg-s 1 sätestatust
lasub kaebajal selline kohustus.
Intressinõue sisaldab MKS § 115 lg-s 1 ja § 117 lg-s 1 kehtestatule vastavat intressimäära ja
tasumisele kuuluvat intressisummat ning sellele lisatud intressiarvestuse kaardist nähtub
viivitatud päevade arv. Intressi tasumiseks on antud kümne päeva pikkune tähtaeg, MKS §
118 lg-s 1 intressi arvestamiseks ettenähtud aegumistähtaegu pole ületatud ning miski kohtule
esitatust ei kinnita, et esineks mingi MKS §-s 119 loetletud intressi mittearvestamist kaasa
toov tingimus. Seega on MTA intressinõue õiguspärane.
4. Tallinna Halduskohus jättis 16.02.2016                 otsusega    kaebuse     rahuldamata     ja
menetlusosaliste menetluskulud nende endi kanda.
Kaebaja on ise kaebuses möönnud, et MKS § 115 lg 1 kohaselt on intressi arvestamise
kohustus maksukohustuslasel endal ning intressi arvestatakse alates päevast, millal
maksumaksja pidi seadusest tulenevalt maksma tasumata jäetud maksu. Seetõttu ning
lähtuvalt sellest, et intressi arvestus on aritmeetiline tehe, ei ole maksuhalduril kohustust
esitada intressinõudes detailseid põhjendusi. MKS § 14 lg-st 1 tuleneb maksukohustuslasele
õigus küsida selgitusi, kui ta ei tule iseseisvalt toime intresside arvutamisega või ei saa aru
intressinõudest (sh selle lisana esitatavast intressiarvestuse kaardist).
HKMS § 59 lg-st 1 tulenevalt peab kaebaja tõendama neid asjaolusid, millele tuginevad tema
väited. Kuna kaebaja oleks enne kohtusse pöördumist pidanud intressiarvestuse kohta küsima
selgitusi haldusorganilt, juhul kui intressiarvestus oli talle ebaselge, siis tuleb kohtul arvestada
haldusorgani poolt kohtumenetluses esitatud selgitustega. Kaebaja ei ole oma kaebust
täpsustanud ka pärast MTA poolt 23.10.2015 vastuse esitamist, kus on toodud detailne
selgitus intressiarvestuse kohta.
Kaebaja ei ole esitanud kaebuses selliseid asjaolusid ega tõendeid, mis annaks alust muuta
kaevatavat intressinõuet. MKS § 46 lg 3 p 5 kohaselt peab intressinõudes olema näidatud
intressinõude õiguslik ja faktiline alus. MKS § 115 lg-st 3 ja § 95 lg-st 2 tulenevalt peab
intressinõudest selguma, kuidas on tasumisele kuuluv intressisumma määratud. MKS § 115 lg
3 sätestab intressinõude kohustuslikud elemendid, milleks on tasumisele kuuluv
intressisumma, viivitatud päevade arv ja intressimäär. Vaidlustatud intressinõudes on viidatud
selle esitamise õiguslikele alustele (MKS § 10 lg 2 p 3, § 46, § 115 lg-d 1 ja 3). Intressinõue
on kaebajale esitatud põhjusel, et ta ei ole õigeaegselt täitnud MKS § 105 lg-st 1 ja § 115 lg-st
1 tulenevat kohustust tasuda tähtpäevaks tasumata maksusummalt intressi. Intressinõude
põhitekstis on esitatud metoodika, mille alusel intressi arvestatakse (tähtpäevaks tasumata

                                                                                                3(5)
                                                                                     3-15-2231

maksusumma korrutatuna viivitatud päevade arvuga korrutatuna intressimääraga).
Intressinõude osaks olevas lisas on toodud selle valemi sisustamiseks vajalikud andmed
(tähtpäevaks tasumata maksusumma suurus, tasumisega viivitatud päevade arv ja
intressimäär) ning nende põhjal välja arvestatud intressisumma. Näidatud on maksuvõla
tekkimise alus ja vastava maksu liik. Seega sisalduvad intressinõudes kõik seadusega
ettenähtud andmed. Kaebaja ei ole kohtule esitanud alternatiivset intressiarvestust ega
näidanud, milles seisnevad vead vastustaja arvestuses.
MTA on vastuse lisana esitanud kaebajale intressinõude 14.08.2015 allkirja vastu
kättetoimetamise kohta postisaadetise väljastusteate.
Arvestades eeltoodut, samuti asjaolu, et intressinõue ei ole kaalutlusõiguse alusel antud
haldusakt (vt ka Tallinna Ringkonnakohtu 25.06.2013 otsus nr 3-09-709, p 25), puudub alus
vaidlustatud intressinõude tühistamiseks selle ebaselguse või vähese motiveerimise tõttu.
MENETLUSOSALISTE SEISUKOHAD APELLATSIOONIMENETLUSES
5. AV palub apellatsioonkaebuses tühistada Tallinna Halduskohtu 16.02.2016 otsus ja teha
asjas uus otsus, millega rahuldada kaebus ning jätta menetluskulud vastustaja kanda.
MTA 23.07.2015 intressinõude koostamisel on rikutud MKS § 46 lg 3 p-i 5, kuna selles ei ole
kajastatud intressinõude faktilist alust. Intressinõudest ei ole arusaadav, missuguse
maksukohustuse alusel ja milliselt tehingult tasumata jäetud maksult intressi arvutati.
Intressinõude lisaks olevast intressiarvestuse kaardist jääb arusaamatuks intresside
arvestamise viis ja kord, eriti füüsilise isiku tulumaksult arvestatud intresside osas. Esimesed
kuus rida kajastavad erinevaid tulumaksu arvestamise alguskuupäevi. Intressinõue ei ole
üheselt arusaadav ega selge, mistõttu ei vasta see HMS § 55 lg-le 1.
6. MTA vaidleb kirjalikus vastuses apellatsioonkaebusele vastu ning palub jätta selle
rahuldamata ja menetluskulud kaebaja kanda.
Intressinõue vastab MKS §-s 46 esitatud nõuetele, see sisaldab MKS § 115 lg-s 1 ja § 117 lg-s
1 kehtestatule vastavat intressimäära ja tasumisele kuuluvat intressisummat. Intressiarvestuse
kaardist nähtub viivitatud päevade arv, intressimäär, tasumisele kuuluv intressisumma ja
tasumise tähtaeg. Intressisumma kujunemine on kontrollitav. Juhul, kui kaebajale jäi
vaidlustatud intressinõue segaseks, oli tal õigus pöörduda maksuhalduri poole teabe ja
selgituste saamiseks. Kaebaja ei kasutanud seda võimalust.
Vastustaja esitas kohtumenetluses selgituse intressiarvestuse kaardi osas. Kaebaja ei ole ka
pärast seda selgitanud, milline intressisumma on valesti arvutatud või millisest arvutuskäigust
ta aru ei saa. Kaebaja etteheited intressinõude kontrollimatusest on paljasõnalised ja
tõendamata. Kaebaja ei ole esitanud kohtule konkreetseid argumente ja alternatiivset
intressiarvestust.
RINGKONNAKOHTU PÕHJENDUSED
7. Halduskohtu otsus on seaduslik ja põhjendatud ning selle muutmiseks või tühistamiseks
ei ole alust. Ringkonnakohus nõustub halduskohtu põhjendustega, järgib neid ega pea neid
vajalikuks täies mahus üle korrata (HKMS § 201 lg 4). Vastuseks apellatsioonkaebuse
väidetele märgib ringkonnakohus järgmist.
8. MKS § 115 lg 1 sätestab, et kui maksukohustuslane ei ole tasunud maksu seadusega
sätestatud tähtpäevaks, on ta kohustatud arvestama ja tasuma tähtpäevaks tasumata
maksusummalt intressi. Intressi arvestatakse alates päevast, mis järgneb päevale, mil maksu


                                                                                           4(5)
                                                                                       3-15-2231

tasumine seaduse järgi pidi toimuma, kuni tasumise või tasaarvestamise päevani, viimane
kaasa arvatud. Seega peab viidatud sättest tulenevalt maksukohustuslane ise arvestama ja
teadma, kui suur on tema maksuvõlg ja intressikohustus. Sama on rõhutanud ka Riigikohus
27.11.2008 otsuses nr 3-3-1-60-08 (p 13). MKS § 115 lg 3 kohaselt, kui maksukohustuslane ei
ole tasunud intressi vastavalt MKS § 115 lg-tes 1 ja 2 sätestatule, esitab maksuhaldur
intressinõude, milles näidatakse viivitatud päevade arv, intressimäär, tasumisele kuuluv
intressisumma ja tasumise tähtaeg.
9. MTA 23.07.2015 intressinõue nr 13-3/113549 summas 513,94 eurot on õiguspärane ja
intressivõla kujunemine selle lisa (intressiarvestuse kaardi) põhjal kontrollitav. Intressinõudes
on viidatud selle esitamise õiguslikele ja faktilistele alustele (MKS § 46 lg 3 p 5) ning kõik
MKS § 115 lg-s 3 toodud asjaolud on vaidlusaluses intressinõudes ja sellele lisatud
intressiarvestuse kaardis kajastatud. Maksuhalduri poolt kohtumenetluse ajal esitatud
selgitused seoses intressiarvestuse kaardiga pole andnud intressinõudele uut sisu ja üksnes
täpsustavad intresside kujunemist.
10. Intresside arvestamisel ei ole maksuhalduril kaalutlusõigust, milliseid asjaolusid intressi
määramisel arvestada või arvestamata jätta, mistõttu ei pea selles sisalduma ka kaalutlustega
seotud detailsed põhjendused. Seadusest tulenevalt ei pea sealt nähtuma ka tehingud, mida
maksustati ja millise maksukohustuse tähtaegselt täitmata jätmiselt on arvestatud intressi.
Rangelt siduva normi alusel antud haldusakti õiguspärasuse kontrollimisel on oluline, et kohtu
käsutuses olevad andmed võimaldaksid kindlaks teha intressinõude faktilise ja õigusliku
aluse. Praegusel juhul on kohtule esitatud andmed võimaldanud kontrollida intressinõuet ning
selle tühistamiseks pelgalt intressinõude vähese motiveerituse tõttu pole seetõttu alust (vt ka
Tallinna Ringkonnakohtu 23.02.2009 otsus nr 3-07-1925).
11. HKMS § 59 lg-st 1 tulenevalt peab kaebaja tõendama neid asjaolusid, millele tuginevad
tema väited. Kaebaja väide, et intressinõue on ebaselge ega ole kontrollitav, on paljasõnaline
ja põhjendamata. Ringkonnakohtule on jäänud selgusetuks, millest kaebaja täpselt
intressinõude puhul aru ei saa, seetõttu on seda väga keeruline talle ka täpsemini selgitada.
Kaebaja ei ole ka pärast kohtumenetluses vastustaja intressiarvestuse osas antud selgituste
saamist esitanud mingisuguseid tõendeid või asjaolusid, mille tõttu oleks põhjendatud
vaidlustatud intressinõude muutmine. Samuti ei ole kaebaja esitanud alternatiivset
intressiarvestust, milles oleks ära näidatud vastustaja arvestuses tehtud vead. Pelgalt kaebaja
väide, et ka pärast täiendavate selgituste saamist ei mõista ta ikkagi intressinõuet, ei ole
intressinõude tühistamise aluseks.
12. Eelneva alusel ja tuginedes HKMS § 200 p-le 1 jääb AV apellatsioonkaebus rahuldamata
ja halduskohtu otsus muutmata.
13. HKMS § 108 lg 1 alusel jäävad kaebaja menetluskulud tema enda kanda. Vastustaja ei
ole esitanud taotlust menetluskulude kaebajalt väljamõistmiseks, mistõttu jäävad vastustaja
võimalikud menetluskulud HKMS § 109 lg 1 alusel tema enda kanda.



 /allkirjastatud digitaalselt/    /allkirjastatud digitaalselt/    /allkirjastatud digitaalselt/
       Maret Altnurme                     Oliver Kask                     Kaire Pikamäe




                                                                                             5(5)

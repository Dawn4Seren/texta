                            KOHTUMÄÄRUS
Kohus                                Tallinna Halduskohus

Kohtunik                             Enno Loonurm

Määruse tegemise aeg ja koht         03. mai 2016; Tallinna Halduskohus

Haldusasja number                    3-14-51311

Haldusasi                            K. T kaebus Viimsi valla kohustamiseks tagada lapsele U.
                                     Tle lasteaiakoht elukohajärgses munitsipaallasteaias
Menetlustoiming                      Kompromissi kinnitamine ja menetluse lõpetamine

Menetlusosalised                     Kaebaja – K. T;
                                     Vastustaja – Viimsi vald, volitatud esindaja G. K

                                     1.   Kinnitada K. T ja Viimsi valla vahel 21.04.2016
RESOLUTSIOON                              sõlmitud kompromiss, mis kokkuvõtlikult väljendub
                                          selles, et menetlus lõpetatakse poolte kokkuleppel ning
                                          käesoleva määruse jõustumise järgselt tasub Viimsi
                                          vald viie tööpäeva jooksul K. T kontole Swedbank’s
                                          tema lapse U. T eralasteaias käimise kohatasu ja
                                          munitsipaallasteaia kohatasude vahe hüvitusena 2014.
                                          aasta oktoobrist kuni 2015. aasta juunikuuni kestnud
                                          perioodi eest kokkuleppeliselt 678 eurot ja ka kaebuselt
                                          tasutud 15 euro suuruse riigilõivu, seega kokku 693
                                          eurot;
                                     2.   Lõpetada haldusasja nr 3-14-51311 menetlus;
                                     3.   Saata menetlusosalistele käesoleva määruse ärakiri

Edasikaebamise kord                  Kohtumääruse peale võib menetlusosaline esitada Tallinna
                                     Halduskohtu kaudu 15 päeva jooksul määruskaebuse Tallinna
                                     Ringkonnakohtule arvates määruse ärakirja kättesaamisest.


ASJAOLUD JA MENETLUSE KÄIK
1. Tallinna Halduskohtu 25.07.2014 määrusega võeti menetlusse U. T (esindaja K. T) kaebus Viimsi
valla kohustamiseks tagada kaebajale lasteaiakoht piirkonnajärgses munitsipaallasteaias.
2. Tallinna Halduskohtu 29.09.2014 määrusega jäeti kaebus halduskohtumenetluse seadustiku
(HKMS) § 121 lg 2 p 2 ning § 151 lg 2 punkt 1 alusel läbi vaatamata. Kaebaja vaidlustas eelnimetatud
kohtumääruse. Tallinna Ringkonnakohtu 03.07.2015 määrusega rahuldati kaebaja määruskaebus,
tühistati halduskohtu 29.09.2014 määrus ja asi saadeti halduskohtule menetluse jätkamiseks. Viimsi
vald esitas Tallinna Ringkonnakohtu 03.07.2015 määruse peale määruskaebuse ning taotles selle
tühistamist ja haldusasja menetluse lõpetamist HKMS § 152 lg 1 p 4 alusel.
3. Riigikohtu halduskolleegiumi 23.02.2016 määrusega nr 3-3-1-66-15 jäeti Viimsi valla määruskaebus
rahuldamata ja Tallinna Ringkonnakohtu 03.07.2015 määruse resolutsioon muutmata, muutes määruse
põhjendusi. Kaebajaks loeti K. T kui lapsevanem.
4. Tallinna Halduskohtu 10.03.2016 määrusega võimaldati kaebajal kaebust muuta ning soovi korral
esitada sellega seonduvaid muid asjassepuutuvaid taotlusi. Sama määrusega tehti menetlusosalistele ka
ettepanek lahendada asi kompromissiga.
5. Viimsi vald esitas 21.04.2016 taotluse menetluse lõpetamiseks seoses kompromissiga. Taotlusele oli
lisatud kaebaja ja vastustaja digitaalselt allkirjastatud taotlus kompromissi kinnitamiseks ja menetluse
lõpetamiseks, milles avaldati ühiselt järgmist: punkt 1. Viimsi vald tasub K. Tle tema lapse U. T
eralasteaias käimise eest tasutud kohatasu ja munitsipaallasteaia kohatasude vahe hüvituseks perioodi
eest alates oktoobrist 2014 kuni juunini 2015 (kaasa arvatud) kokkuleppeliselt kokku 678 (kuussada
seitsekümmend kaheksa) eurot ja tema poolt tasutud riigilõivu summas 15 (viisteist) eurot, kokku seega
693 (kuussada üheksakümmend kolm) eurot. Nimetatud summa kantakse K. T kontole nr
EE852200221028378975 Swedbankis 5 (viie) tööpäeva jooksul peale käesolevas haldusasjas menetlust
lõpetava kohtumääruse jõustumist; punkt 2. Halduskohtu poolt käesoleva kompromissi kinnitamise,
menetlust lõpetava kohtumääruse jõustumise ja käesoleva kompromissi punktis 1 nimetatud summa
tasumise järgselt ei ole kaebajal Viimsi valla vastu tulenevalt tema lapsele U. Tle lasteaiakoha
mitteõigeaegse eraldamisega seonduvalt mingeid pretensioone; punkt 3. K. T ja Viimsi Vallavalitsuse
noorsoo- ja haridusameti juhataja J. M kinnitavad, et neil on kõik õigused allkirjastada käesolev
kompromiss ja nad on kompromissi tekstiga hoolikalt tutvunud ning mõistavad kompromissi sisu,
tähendust ja õiguslikke tagajärgi.
6. Tallinna Halduskohus selgitas 22.04.2016 kirjas kaebajale kompromissi kinnitamise ja menetluse
lõpetamise tagajärgi ning võimaldas esitada veel omapoolseid seisukohti hiljemalt 29.04.2016.


KOHTU SEISUKOHT
7. Halduskohtumenetluse seadustiku § 154 lg 1 alusel võivad pooled kuni kaebuse kohta tehtud lõpliku
lahendi jõustumiseni lõpetada menetluse kompromissiga. Lähtuvalt HKMS § 152 lg 1 p-st 3 lõpetab
kohus menetluse määrusega, kui võtab vastu kaebusest loobumise või kinnitab kompromissi.
8. Osapoolte kompromissist on võimalik juhinduda. Kohus on kompromissi kinnitamise ja menetluse
lõpetamise tagajärgi ühtlasi ka selgitanud. Lähtuvalt eeltoodust kinnitab kohus menetlusosaliste vahel
sõlmitud kompromissi, mis on allkirjastatud K. T ja Viimsi valla noorsoo- ja haridusameti juhataja J.
M poolt 21.04.2016 ning lõpetab haldusasja menetluse HKMS § 152 lg 1 p 3 alusel. Kompromissi
teksti kajastab kohus lahendi resolutsioonis kokkuvõtlikult.


/allkirjastatud digitaalselt/


Enno Loonurm
Kohtunik




                                               2

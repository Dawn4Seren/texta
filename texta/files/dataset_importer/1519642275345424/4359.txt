                               KOHTUMÄÄRUS
     Kohus                                Tartu Ringkonnakohus

     Määruse tegemise aeg ja koht         25. oktoober 2016 Tartu (kirjalik menetlus)

     Kriminaalasja number                 1-15-10816

     Kohtukoosseis                        Maarika Kuusk, Mati Kartau, Aarne Sarjas

     Vaidlustatud kohtulahend             Tartu Maakohtu (Jõgeva kohtumaja) 26. septembri 2016
                                          määrus Reigo Jürgensteini (ik 38804102760) vangistuse
                                          täitmisele pööramise kohta KarS § 69 lg 6 alusel
     Kaebuse esitaja ja kaebuse liik      Süüdimõistetu Reigo Jürgensteini kaitsja vandeadvokaat
                                          Anne Vissak, määruskaebus

   RESOLUTSIOON
   Tartu Maakohtu 26. septembri 2016 määrus jätta muutmata ja määruskaebus rahuldamata.


   Edasikaebamise kord
   KrMS § 384 lg 2 ja § 387 lg 1 kohaselt võib käesoleva määruse peale esitada määruskaebuse
   Tartu Ringkonnakohtu kaudu Riigikohtule prokuratuur, advokaadist kaitsja või advokaadi
   vahendusel teised kohtumenetluse pooled 15 päeva jooksul, alates päevast, mil isik sai
   vaidlustatud määrusest teada või pidi teada saama.


   Asjaolud ja menetluse käik
1. Tartu Maakohtu 8. veebruari 2016 kohtuotsusega kriminaalasjas nr 1-15-10816 tunnistati R.
   Jürgenstein süüdi KarS § 121 (hetkel KarS § 121 lg 1) järgi, mille eest mõisteti karistuseks rahaline
   karistus 300 päevamäära, s.o 960 eurot. KarS § 66 lg 1, 3 alusel määrati rahaline karistus
   tasumisele ositi 1 aasta jooksul kohustades R. Jürgensteini tasuma igakuiselt hiljemalt 15.
   kuupäevaks alates 2016 märtsist rahalise karistuse katteks vähemalt 80 eurot kuus.
2. R. Jürgenstein tunnistati süüdi ka KarS § 424 järgi ja mõisteti karistuseks 1 aasta vangistust. KarS
   § 69 lg 1 alusel asendati R. Jürgensteinile karistuseks mõistetud vangistus 360 tunni üldkasuliku
   tööga. KarS § 69 lg 3 alusel määrati R. Jürgensteinile üldkasuliku töö tegemise tähtajaks 1 aasta
   alates kohtuotsuse jõustumisest igakuiselt vastavalt kriminaalhooldaja poolt koostatud
   ajagraafikule. KarS § 69 lg 4 alusel oli R. Jürgenstein kohustatud üldkasuliku töö tegemisel
   järgima KarS § 75 sätestatud kontrollnõudeid ja kohustusi. KarS § 75 lg 2 p 2 alusel kohustati R.
   Jürgensteini käitumiskontrolli perioodil mitte tarvitama alkoholi. Käitumiskontrolli teostamiseks
   määrati     R.    Jürgenstein     üldkasuliku     töö   tegemise       tähtajaks    Tartu    Vangla
   kriminaalhooldusosakonna Jõgeva talituse kriminaalhooldaja järelevalve alla.
   13. juunil 2016 esitas kriminaalhooldusametnik Sirje Vasemägi maakohtule erakorralise ettekande
   R. Jürgensteini kohta.
   Kohus pidas istungi 8. juulil 2016, kuid R. Jürgenstein ei ilmunud kohtuistungile, mistõttu kuulutas
   kohus 8. juuli 2016 määrusega R. Jürgensteini tagaotsitavaks ja määras, et R. Jürgensteini
   tabamisel tuleb tema suhtes kohaldada tõkendina vahistamist. 27. juulil 2016 tabati R. Jürgenstein
   ning paigutati Jõgeva arestimajja. 22. augustil 2016 esitas R. Jürgenstein kohtule avalduse, milles
   selgitab toimepandud rikkumiste asjaolusid, kahetseb oma senist käitumist ning avaldab, et on
   käesolevalt valmis asuma täitma kohtuotsusega määratud kohustusi.
3. 8. septembril 2016 esitas kriminaalhooldusametnik S. Vasemägi arvamuse ja kokkuvõtte R.
   Jürgensteini senisest kriminaalhooldusest.
4. Tartu Maakohus rahuldas kriminaalhooldaja erakorralise ettekande ning pööras R. Jürgensteinile
   8. veebruari 2016 Tartu Maakohtu kohtuotsusega määratud 360 tunni üldkasuliku töö tegemata
   jätmise tõttu täitmisele mõistetud karistuse 1 aasta vangistust KarS § 69 lg 6 alusel.
5. Kohtule esitatud materjalidest ning istungil antud selgitustest nähtuvalt on R. Jürgenstein kogu
   kriminaalhooldusperioodil suhtunud ükskõikselt talle mõistetud karistusse. Süüdimõistetu rikkus
   kriminaalhooldajaga sõlmitud kokkuleppeid ja lubatud ajal tööle ega ka registreerima ei asunud.
   Kriminaalhooldaja koostas sellele vaatamata uue ajakava, kuid R. Jürgenstein ei asunud ka seda
   täitma. R. Jürgenstein andis korduvalt lubadusi tööga alustada, kuid on alati leidnud erinevaid
   põhjuseid, miks ta ei ole saanud seda teha. R. Jürgenstein jättis korduvalt ilmumata kokkulepitud
   ajal kriminaalhooldaja vastuvõtule, kriminaalhooldaja kõnedele ega korduvkutsetele pole R.
   Jürgenstein samuti reageerinud. R. Jürgenstein lahkus korduvalt kriminaalhooldaja loata Soome
   Vabariiki ja viibis seal pikemate perioodidena. R. Jürgensteini ütluste kohaselt käis ta Soomes
   tööl, kuid ka Eestis viibides ei asunud ta üldkasulikku tööd tegema. Lisaks üldkasulikust tööst
   kõrvalehoidumisele on R. Jürgenstein korduvalt rikkunud käitumiskontrolliga kaasnevaid
   kontrollnõudeid ja kahel korral rikkunud talle kohtuotsusega määratud täiendavat kohustust mitte
   tarvitada käitumiskontrolli perioodil alkoholi.
6. R. Jürgenstein ei asunud sooritama asenduskaristust ega täitnud ka ühtegi kontrollnõuet ja
   täiendavalt määratud lisakohustust, mis käitumiskontrolliga kaasnes. Kohtuistungil kinnitas R.
   Jürgenstein, et ta oli teadlik kriminaalhooldusega kaasnevatest kontrollnõuetest ja kohustustest,
   samuti nende täitmata jätmise tagajärgedest. Vaatamata korduvalt antud lubadustele ja
   kriminaalhooldaja poolt tehtud hoiatusele, jätkas R. Jürgenstein jonnaka järjekindlusega otsuse
   täitmisest kõrvalehoidmist. Kohtu arvates ei avalda R. Jürgensteinile mõju leebemad meetmed ja
   tema suhtes ei ole otstarbekas pikendada katseaega ega määrata täiendavaid kohustusi.
   Süüdimõistetule on korduvalt antud võimalusi karistuse kandmiseks vabaduses, kuid ta ei ole
   sellest teinud vajalikke järeldusi. Kohus asus seisukohale, et käesolevalt on karistuse eesmärke
   võimalik täita vaid vangistuse täitmisele pööramisega.
7. Asjaolu, et R. Jürgensteinil on alaealine ülalpeetav, kelle ema on lahkunud Itaaliasse ja lapse
   kasvatamisest osa ei võta, ei anna alust jätta vangistust täitmisele pööramata. Valdavalt tegeles
   lapse kasvatamisega ka eelnevalt R. Jürgensteini ema, süüdimõistetu ei viibinud üldse kodus ja
   laps oli selleks ajaks jäetud vanavanema hoolde. Kohtule esitatud tõendite kohaselt on
   süüdimõistetu emal terviseprobleemid – ta on 80% osas töövõimekaotusega ning on hiljuti läbi
   teinud operatsiooni. Samas nähtub dokumentidest, et töövõimekadu oli süüdimõistetu emal juba
   varem, s.o ajal, kui R. Jürgenstein viibis välisriigis. M.J. sai enda elukorraldusega hakkama ning
   kasvatas ka R. Jürgensteini last. R. Jürgensteini ütluste kohaselt elavad koos tema emaga ka
   süüdimõistetu uus elukaaslane ja sugulased on naabruses, kes saavad vajadusel abi osutada.
8. Kahetsusväärne on perekonda tabanud lähedase kaotus, kuid see ei saa olla põhjuseks karistuse
   täitmisele pööramata jätmisel. Seda enam, et isa kaotus ei takistanud R. Jürgensteini jätkuvalt
   kohtuotsuse täitmisest kõrvale hoidmast ja kõiki talle asenduskaristuse kandmisega kaasnevaid
   kohustusi rikkumast. Ka peale isa surma lahkus ta taaskord Eestist ja on tuvastatud ka alkoholi
   tarvitamine.
9. Eelnevast tulenevalt leidis kohus, et kriminaalhooldaja ettepanek R. Jürgensteinile mõistetud
   vangistuse täitmisele pööramiseks on põhjendatud ja tuleb rahuldada. Kriminaalhooldaja esitatud
   andmete kohaselt on süüdimõistetul kogu üldkasulik töö, s.o 360 tundi, sooritamata. KarS § 69 lg
                                                    2
   6 tulenevalt vastab ühele tunnile üldkasulikule tööle üks päev vangistust, seega on R. Jürgensteinil
   karistuseks mõistetud vangistusest üldkasuliku tööga kandmata 1 aasta vangistust. R. Jürgenstein
   on vahistatud Tartu Maakohtu 8. juulil 2016 määruse alusel. Karistuse kandmise algust tuleb
   arvestada alates R. Jürgensteini kinnipidamisest, s.o alates 27. juulist 2016.
   Määruskaebus
10. Maakohtu määruse peale esitas kaebuse R. Jürgensteini kaitsja advokaat Anne Vissak, milles palub
    tühistada Tartu Maakohtu Jõgeva kohtumaja 26. septembri 2016 kohtumääruse ja teha uus määrus,
    millega jätta karistus – üldkasuliku töö sooritamisega asendatud vangistus täitmisele pööramata ja
    lubada R. Jürgensteinil jätkata üldkasuliku töö sooritamist ja kontrollnõuete täitmist.
11. Määruskaebuse esitaja ei saa eitada, et R. Jürgenstein ei ole täitnud nõuetekohaselt
    kriminaalhooldusnõudeid. KarS § 69 lg 6 kohaselt, kui süüdlane hoiab kõrvale üldkasulikust tööst,
    ei järgi kontrollnõudeid või ei täida talle pandud kohustusi, võib kohus määrata süüdlasele
    täiendavaid kohustusi vastavalt KarS § 75 lg 2 sätestatule, pikendada töö tegemise tähtaega või
    määrata süüdlasele mõistetud vangistuse täitmisele. Määruskaebuse esitaja palub mitte kohaldada
    R. Jürgensteini suhtes kohe kõige karmimat meedet, vaid anda talle esmakordsel
    kriminaalhooldusnõuete rikkumisel võimalus siiski jätkata üldkasuliku töö tegemist. R.
    Jürgenstein on viibinud kinnipidamiskohas praeguseks ligi 2,5 kuud. Kuna R. Jürgenstein viibib
    kinnipidamiskohas esmakordselt, on tõenäoline, et peale kinnipidamiskohas viibimist on ta valmis
    elus õigesti prioriteete seadma.
12. Otsuse tegemisel palub määruskaebuse esitaja arvestada järgmisi asjaolusid. Erakorralise
    ettekande kohaselt lubas R. Jürgenstein, et alustab tööd 14. aprillil 2016, kuid nimetatud kuupäeval
    tööd ei alustanud. R. Jürgenstein on selgitanud kohtus ja kohtule saadetud kirjas, et tema sai
    kriminaalhooldajast aru selliselt, et kriminaalhooldaja pidi 14. aprillil 2016 ise helistama ja
    teatama konkreetselt, millal ja kus tuleb tööga alustada. Seega jäi R. Jürgenstein ootama
    kriminaalhooldaja teadet tööle asumise kohta. Kriminaalhooldajat ei olnud kohtus asja arutamise
    juures ning talle ei olnud võimalik täpsustavaid küsimusi esitada. Seega võib esimese üldkasuliku
    töö tegemise päevale tööle mitteilmumine olla vabandatav.
13. Samuti palub määruskaebuse esitaja arvestada R. Jürgensteini rasket majanduslikku olukorda ja
    keerulist olukorda isiklikus elus. R. Jürgenstein kasvatab oma ema toetusel 5-aastast tütart, kelle
    ema elab alaliselt Itaalias. R. Jürgenstein oma lapse emalt elatist ei saa ning lapse ülalpidamiskulud
    tuleb tal ise kanda. Enne vahistamist elasid R. Jürgenstein ja tema ema M.J. koos Reigo tütrega
    XXX . Tegemist on väheasustatud külaga ääremaal, kust kaupluse ja lasteaiani on 7 kilomeetrit.
    M.J. on läbi teinud operatsiooni, mille järgselt ei ole tal lubatud raskusi tõsta. 2016 augusti lõpust
    on asunud XXX tallu elama ka Z.S. koos samuti 5-aastase tütrega, et olla M.J. ile abiks.
    Käesoleval ajal elatakse vaid M.J. i puudetoetusest, kuna Z.S. hooajaline töö on käesolevaks ajaks
    lõppenud.
14. R. Jürgenstein on kohtus selgitanud, et perele kuuluvas XXX talus oli plaanitud ühiselt jätkata
    juba eelnevalt alustatud remonti saabuval suveperioodil. Seda otsustati teha põhiliselt 5-aastase
    S.J. i vajadusi silmas pidades. Perekondlikult oli peetud plaan, mille kohaselt isa ja poeg käivad
    kevadel ja suve alguses tööl Soomes, et remondiks vajalik raha teenida. R. Jürgenstein on kohtus
    selgitanud, et ta ei olnud oma isale öelnud, et on saanud kriminaalkorras karistada. Tegemist on
    ebaküpse käitumisega, kuid see on inimlikult mõistetav. Seega otsustas R. Jürgenstein veel mõned
    korrad Soomes tööl käia, et perele remondiraha teenida, kuid ei mõelnud sellise tegevuse
    tagajärgedele.
15. Oluline antud asjas on, et R. Jürgensteini isa M.J. sooritas enesetapu 27. juunil 2016. Kuna isast
    on jäänud kasutada kodus asuv autoremonditöökoda, on praegu R. Jürgensteinil võimalik töötada
    ja elatist teenida autosid remontides.
16. R. Jürgensteini vangistuses olles on tema perekond sattunud äärmiselt raskesse olukorda.
    Arvestades M.J. i operatsioonijärgset tervislikku olukorda ja seda, et talle on määratud 80%
    ulatuses töövõimetus ning kahe lapse eest hoolitsemise vajadust tekivad eriti rasked probleemid

                                                      3
   sügistalvisel perioodil seoses kodutöödega. Seega palub määruskaebuse esitaja anda R.
   Jürgensteinile veel üks võimalus teha ära üldkasulik töö, R. Jürgenstein on nõus võtma täiendava
   kohustuse osaleda alkoholi tarvitamise mõjusid käsitlevas programmis.
   Ringkonnakohtu poolt tuvastatud asjaolud ja järeldused
17. Ringkonnakohus, hinnanud määruskaebuses toodud väiteid, kohtutoimiku materjale ja maakohtu
    määrust, jääb maakohtu määruses toodud järelduste juurde ning leiab, et maakohtu määrus on
    seaduslik ja igakülgselt põhjendatud. Ringkonnakohus märgib määruskaebuses toodud väidetele
    vaid järgmist.
18. Kaitsja ei vaidlusta asjaolusid, et R. Jürgenstein ei ole täitnud nõuetekohaselt
    kriminaalhooldusnõudeid. Kaitsja kesksed argumendid seisnevad selles, et R. Jürgensteinile võiks
    anda lisavõimaluse üldkasuliku töö (ÜKT) täitmiseks, kuna tal on 5-aastane tütar S.J. , kelle ema
    elab alaliselt Itaalias ning elatist ei maksa. R. Jürgensteini tütart aitab kasvatada R. Jürgensteini
    ema, kellel on 80% ulatuses töövõimetus ning on hiljuti läbinud operatsiooni, mistõttu ei saa tõsta
    raskeid asju. Pere elab R. Jürgensteini ema puudetoetusest, samuti R. Jürgensteini uus elukaaslane
    Z.S. ja tema tütar (samuti 5-aastane), külakeskus (pood ja lasteaed) jääb 7 kilomeetri kaugusele.
    Remont on pooleli ja selle jaoks kogus R. Jürgenstein raha kevadel ja suvel 2016 Soomes
    töötamisega, mõtlemata tegevuse tagajärgedele, täitmata ÜKT tunde. R. Jürgensteini isa suri
    enesetapu läbi juunis 2016, mis on perele emotsionaalselt raske. R. Jürgensteinil on võimalus
    töötada kodus isale kuuluvas autoremonditöökojas, mistõttu edaspidi ei pea Soomes töötama.
19. Samuti on välja toodud asjaolud, mille kohaselt R. Jürgenstein ei saanud üheselt aru
    kriminaalhooldaja kõnest, mille kohaselt algab ÜKT 14. aprillil 2016, vaid R. Jürgenstein ootas
    eelnimetatud kuupäeval kriminaalhooldaja kõnet täpsemate asjaolude kohta, mistõttu võib olla
    vabandatav esimeselt ÜKT päevalt puudumine.
20. KarS § 69 lg 6 kohaselt on olukorras, kus süüdimõistetu hoiab üldkasulikust tööst kõrvale, ei järgi
    kontrollnõudeid või ei täida talle pandud kohustusi kohtul kriminaalhooldusametniku ettekande
    lahendamisel valida kolme variandi vahel: 1) määrata täiendavaid kohustusi vastavalt KarS § 75
    lõikes 2 sätestatule; 2) pikendada töö tegemise tähtaega arvestades KarS § 69 lg 3 sätestatud
    üldkasuliku töö üldist tähtaega või 3) pöörata mõistetud vangistuse täitmisele.
21. Antud juhul taotlebki kaitsja R. Jürgensteinile ÜKT tegemise tähtaja pikendamist, kuna leiab, et
    see oleks arvestades R. Jürgensteini rasket majanduslikku ja keerulisi isikliku elu suhteid
    arvestades mõistlik.
22. Ringkonnakohus R. Jürgensteinile ÜKT tähtaja pikendamist mõistlikuks ei pea. Allutades isiku
    kriminaalhooldusele ning täiendavatele kontrollnõuetele, on isikul kohustus nende täitmiseks ja
    isik peab olema teadlik, et kontrollnõuete korduva rikkumisega ning ÜKT-st kõrvalehoidmisega
    võib kaasneda karistuse täitmisele pööramine. Käesoleval juhul rikkus R. Jürgenstein
    kriminaalhooldajaga kokkuleppeid ja lubatud ajal tööle ega ka registreerima ei asunud. Tulenevalt
    määruskaebuses toodud seisukohast, mille järgi ei olnud R. Jürgenstein üheselt aru saanud, et 14.
    aprillil 2016 tuleb asuda ÜKT tunde täitma ja ootas kodus kriminaalhooldaja kõnet asjaolude osas,
    ei ole ringkonnakohtu arvates usutav. Nähtuvalt kriminaalhooldusametniku arvamusest (koostatud
    8. septembril 2016) oli kriminaalhooldusametnik andnud nõusoleku R. Jürgensteini ühekordseks
    välismaale tööleminekuks ajavahemikul 13. märts 2016 – 8. aprill 2016, samal päeval ehk 8.
    aprillil pidi ta ka registreerimiskohustust täitma, kuid hooldusalune registreerima ei ilmunud.
    Kriminaalhooldusametnik võttis ise ühendust ja R. Jürgenstein vastas, et on alles laeval, mistõttu
    ei jõua enne esmaspäeva 11. aprilli 2016 registreerima. R. Jürgenstein registreeris end
    kriminaalhooldusametniku juures 12. aprillil 2016, olles alkoholijoobes (näit alkomeetril 0,731
    mg/l) ja lubas tööle asuda 14. aprillil 2016, kuid ei asunud tööle eelnimetatud kuupäeval.
    Kriminaalhooldusametnik teostas kodukülastuse 19. aprillil 2016 ning küsimusele, miks ei ole
    alustatud ÜKT tundidega, ei osanud R. Jürgenstein vastata. Samas allkirjastati uus ajagraafik ning
    R. Jürgenstein pidi juhendajaga ÜKT tundide täitmiseks ühendust võtma samal päeval ja
    registreerima end kriminaalhooldaja juures 22. aprillil 2016, kuid R. Jürgenstein ei asunud täitma
    ÜKT tunde ega ka ilmunud registreerima, vaid lahkus M.J. i sõnul Soome tööle. Seega ei ole
                                                     4
   asjakohane kaitsja väide, et arvestada ei tuleks esimese ÜKT tundide kohale ilmumist, kuna see
   on vabandatav. Nähtuvalt asjaoludest on kriminaalhooldaja pärast 12. aprilli 2016 registreerimist
   koostanud uue ajakava 19. aprillil 2016 ning ka seda R. Jürgenstein täitma ei asunud ja ignoreeris
   ka hilisemaid registreerimisaegu ja kõnesid kriminaalhooldaja poolt, samuti lahkus ilma
   kriminaalhooldaja loata Eestist ning läks Soome tööle.
23. Samuti on oluline märkida, et R. Jürgenstein tuli kuulutada tagaotsitavaks, kuna ta ei ilmunud
    kohtuistungile 6. juulil 2016. See näitab üheselt, et isikul puudub täielikult motivatsioon ja
    vastutustunne alternatiivkaristuse kandmiseks. Seoses ÜKT-st kõrvalehoidmise, KarS § 75 lg 2 p
    2 kohustuse rikkumisega ja kontrollnõuete süstemaatilise rikkumisega on maakohus teinud õige
    järelduse, mille kohaselt tuleb R. Jürgensteini karistus pöörata täitmisele. Ka ringkonnakohtul
    puudub veendumus, et R. Jürgenstein suudaks veel täiendavaid kohustusi täita (alkoholiravil
    osalemine) ning et ÜKT pikendamisel R. Jürgenstein hakkaks sel korral alternatiivkaristust täitma.
    Kriminaalhooldaja ettekande kohaselt perioodil 13. juuni 2016 – 27. juuli 2016 ei võtnud R.
    Jürgenstein endiselt kriminaalhooldajaga ühendust ega näidanud valmisolekut ÜKT
    sooritamiseks, jätkus KarS § 75 lg 2 p 2 kohustuste rikkumine (27. juulil 2016 fikseeriti R.
    Jürgensteinil alkoholijoove 1,03 mg/l).
24. Karistuse täitmisele pööramist ei mõjuta asjaolu, et R. Jürgensteinil on väike 5-aastane tütar, keda
    ta kasvatab. R. Jürgenstein on eelnevalt olnud teadlik, et peab täitma lapsevanemana
    ülalpidamiskohustusi, kuid see ei ole motiveerinud teda täitma kohtuotsusega määratud kohustusi,
    samuti on tuvastatud, et S.J. i kasvatab R. Jürgensteini ema, kuna R. Jürgenstein on pidevalt
    viibinud Soomes tööl, lisaks aitavad S.J. i kasvatamisele kaasa R. Jürgensteini uus elukaaslane ja
    lähedal elavad sugulased. Maakohus on selgitanud ning õigesti tuvastanud, et R. Jürgensteini ema
    80% ulatuses töövõimetus tuvastati juba varem, ajal kui R. Jürgenstein viibis pikematel
    perioodidel Soomes ning see ei mõjutanud S.J. i kasvatamist.
25. Eeltoodust tulenevalt ning juhindudes KrMS § 390 ja § 337 lg 1 p-st 1 leiab ringkonnakohus, et
    maakohtu määrus tuleb jätta muutmata ja määruskaebus rahuldamata.


   /allkiri/                             /allkiri/                              /allkiri/
   Maarika Kuusk                         Mati Kartau                           Aarne Sarjas




                                                     5

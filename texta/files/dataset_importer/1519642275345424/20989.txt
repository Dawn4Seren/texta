                                                                  Tsiviilasi nr 2-14-18828




                              KOHTUMÄÄRUS

 Kohus                            Tallinna Ringkonnakohus

 Kohtuasja number                 Tsiviilasi 2-14-18828

 Määruse tegemise aeg ja koht     17.03.2016.a, Tallinn

 Kohtukoosseis                    Kaupo Paal

 Kohtuasi                         EG’i hagi MG’i vastu ühisvara jagamise ja hüvitise
                                  saamise nõudes

 Vaidlustatud kohtulahend         Harju Maakohtu 07.03.2016.a määrus riigi õigusabi
                                  andmise lõpetamiseks

 Kaebuse esitaja ja kaebuse liik EG’i määruskaebus

 Menetlusosalised    ja   nende Hageja (määruskaebuse esitaja): EG (isikukood
 esindajad                      XXXXXXXXXXX), esindaja RÕA korras määratud
                                vandeadvokaat Ilya Zuev

                                  Kostja: MG (isikukood XXXXXXXXXX), tehinguline
                                  esindaja Juhan Raudsepp

 Menetluse liik                   Kirjalik menetlus

Resolutsioon:
 1. Rahuldada EG’i määruskaebus.
 2. Tühistada Harju Maakohtu 07.03.2016.a määrus osaliselt osas, millega maakohus
    lõpetas EG’ile riigi õigusabi osutamise. Muus osas jätta määrus muutmata.
 3. Määruse tervikresolutsioon kehtib järgmises sõnastuses:
    3.1. Rahuldada vandeadvokaat Ilya Zuev’i taotlus riigi õigusabi osutaja tasu
         suuruse ja riigi õigusabi kulude hüvitamise ulatuse kindlaksmääramiseks
         osaliselt.
    3.2. Määrata Grandman Law Firm Advokaadibüroo vandeadvokaat Ilya Zuev’i
         poolt EG’ile osutatud riigi õigusabi eest tasuks 1020 eurot (koos käibemaksuga).
    3.3. Saata käesolev kohtumäärus täitmiseks Eesti Advokatuurile ja
         Rahandusministeeriumile ning teadmiseks vandeadvokaat Ilya Zuev’ile.
 4. Määruse peale ei saa Riigikohtule esitada määruskaebust.

Asjaolud



                                                                                     1(3)
                                                                        Tsiviilasi nr 2-14-18828

1.      Harju Maakohus rahuldas 24.04.2014.a määrusega tsiviilasjas nr 2-14-50830 hageja
taotluse riigi õigusabi saamiseks ja määras anda hagejale riigi õigusabi õigusdokumendi
koostamiseks, isiku esindamiseks tsiviilasja kohtueelses menetluses ja kohtus kohustuseta
hüvitada riigi õigusabi tasu ja riigi õigusabi kulud. Eesti Advokatuur määras teda esindama
vandeadvokaadi Ilya Zuev.

2.       Harju Maakohus lõpetas 07.03.2016.a määrusega hagejale riigi õigusabi osutamise.
Sama määrusega rahuldas kohus ka esindaja taotluse riigi õigusabi tasu ja kulude hüvitamiseks
ja määras esindajale tasu 1020 eurot (koos käibemaksuga). Määruse kohaselt, kuivõrd hageja
riigi õigusabi korras määratud esindaja on õigusdokumendi (hagiavalduse ühisvara jagamiseks)
koostanud, on esindanud isikut tsiviilasja kohtueelses menetluses ja kohtus ning kohus on asjas
lõpplahendi teinud, on riigi õigusabi andmise eesmärk täidetud. Seega on riigi õigusabi andmise
alused ära langenud ja hagejale tuleb lõpetada riigi õigusabi andmine.

3.      Hageja esitas 11.03.2016.a menetlusdokumendi, milles avaldas soovi saada jätkuvalt
riigi kulul esindajat ning palus määrata talle riigi õigusabi korras esindajaks vandeadvokaat Ilja
Zuev, kuna tema tegeles käesolevas asjas hageja esindamisega ka varasemalt, ning anda
menetlusabi riigilõivu tasumiseks.

Määruse põhjendused
4.      Tallinna Ringkonnakohus, tutvunud tsiviilasja materjalidega, leiab, et hageja poolt
esitatud menetlusdokumenti tuleb käsitleda määruskaebusena, millega ta vaidlustab seda, et
talle riigi õigusabi andmine lõpetati. Määruskaebus tuleb rahuldada ning tühistada Harju
Maakohtu 07.03.2016.a määrus osaliselt osas, millega maakohus lõpetas hagejale riigi õigusabi
osutamise. Muus osas tuleb jätta määrus muutmata.

5.      Hageja 11.03.2016.a esitatud menetlusdokumendi pealkiri on küll riigi õigusabi taotlus
ning menetlusabi taotlus, kuid nimetatud dokumentidest on võimalik välja lugeda hageja tahe
vaidlustada riigi õigusabi osutamise lõpetamine ning soov, et tema esindajana jätkaks
vandeadvokaat Ilja Zuev. TsMS § 191 lg 1 kohaselt võib maakohtu menetlusabi andmise või
sellest keeldumise määruse peale ja kummagi määruse muutmise või tühistamise määruse
peale, menetlusabi taotleja või saaja või Eesti Vabariik Rahandusministeeriumi või valdkonna
eest vastutava ministri määratud Rahandusministeeriumi valitsemisala asutuse kaudu esitada
määruskaebuse. Seega käesoleval juhul on hagejal määruskaebuse esitamise õigus olemas.

6.      Ringkonnakohus leiab, et maakohus on riigi õigusabi andmise lõpetamisega rikkunud
menetlusõiguse norme. Riigi õigusabi seaduse (RÕS) § 17 lg 1 lause 2 kohaselt võib riigi
õigusabi andmise otsustanud kohus ka oma algatusel igal ajal RÕS-is ettenähtud korras uuesti
hinnata, kas jätkuvalt esinevad käesolevas seaduses ettenähtud alused taotlejale riigi õigusabi
andmiseks ning riigi õigusabi andmise aluste äralangemise korral lõpetada isikule riigi õigusabi
andmine. Maakohtu põhjenduste kohaselt on riigi õigusabi andmise alus ära langenud, kuna
esindaja on hagiavalduse koostanud, esindanud isikut nii kohtueelses kui ka kohtumenetluses
ning maakohus on teinud lõpplahendi. Ringkonnakohus sellega ei nõustu. Käesoleval juhul on
Harju Maakohtu menetlust lõpetava lahendi kui esimese astme kohtu lahendi peale võimalik
esitada apellatsioonkaebus ning apellatsioonimenetluses tehtud ringkonnakohtu menetlust
lõpetava lahendi peale esitada ka kassatsioonkaebus. TsMS § 184 lg 4 kohaselt, kui
menetlusosalisele on antud menetlusabi ja ta kaebab kohtulahendi edasi, eeldatakse, et
menetlusabi andmine kehtib ka igas järgmises kohtuastmes. RÕS § 17 lg 1 lause 1 kohaselt
säilib riigi õigusabi saanud isiku õigus riigi õigusabile asja ülekandumisel mõneks teiseks
ettenähtud riigi õigusabi liigiks ning varasemalt nimetatud advokaat jätkab isikule riigi õigusabi


                                                                                             2(3)
                                                                       Tsiviilasi nr 2-14-18828

osutamist ning RÕS § 17 lg 3 kohaselt laieneb kohtumenetluses menetlusosalisena riigi
õigusabi saanud isiku õigus riigi õigusabile ka samas asjas tehtud kohtulahendi edasikaebamise
või sundtäitmise menetlusele. Kohus kontrollib siiski kaebuse menetlusse võtmisel, kas on
piisav alus eeldada, et kavandatav menetluses osalemine on edukas ja menetluses osalemine ei
ole ilmselt ebamõistlik ning kohus võib igas menetlusstaadiumis kontrollida, kas menetlusabi
andmise majanduslikud eeldused on täidetud. Käesoleval juhul ei ole maakohus lõpetanud riigi
õigusabi andmist, kuna edaspidine menetluses osalemine ei oleks edukas või majanduslikud
eeldused oleks ära langenud ega muul sellisel alusel, vaid põhjusel, et riigi õigusabi andmise
eesmärk on täidetud. Nimetatud alusel aga riigi õigusabi lõpetamine ei ole käesoleval juhul
põhjendatud ning seega tuleb maakohtu määrus selles osas tühistada ning riigi õigusabi
andmine kehtib edasi.

7.      Seoses hageja taotlusega vabastada ta riigilõivu tasumisest, märgib kohus, et
riigilõivuseaduse § 22 lg 1 p 10 kohaselt ei võeta riigilõivu menetlusabi taotluse läbivaatamise
ja selles asjas määruskaebuse esitamise eest, seega jätab kohus hageja taotluse vabastada ka
määruskaebuse eest tasumisele kuuluva riigilõivu vabastamiseks tähelepanuta. Juhul kui hageja
esitab apellatsioonkaebuse ning soovib, et kohus vabastaks ta apellatsioonkaebuse eest
tasumisele kuuluvast riigilõivust, peab hageja esitama selle jaoks eraldi nõuetekohase
menetlusabi taotluse vastavalt TsMS §-le 185, kuhu on lisatud ka täidetud teatis isiku ja tema
perekonnaliikmete majandusliku seisundi kohta ning tõendid, mis seda seisundit tõendavad.

8.      Ringkonnakohus märgib selgituseks hagejale, et TsMS § 187 lg 6 kohaselt peab hageja
seaduses sätestatud tähtaja järgimiseks tegema tähtaja kestel ka menetlustoimingu, mille
tegemiseks ta menetlusabi taotleb, eelkõige esitama kaebuse (käesoleval juhul
apellatsioonkaebuse). Kohtute Infosüsteemist nähtub, et hageja esindaja Ilja Zuev on Harju
Maakohtu 03.03.2016.a otsuse saanud kätte 03.03.2016.a. Seega on apellatsioonkaebuse
esitamise tähtpäev 04.04.2016.a. TsMS § 66 kohaselt kui menetlustoiming jääb õigel ajal
tegemata, ei ole menetlusosalisel üldjuhul õigust menetlustoimingut hiljem teha (v.a kui kohus
tähtaja ennistab). See kehtib sõltumata sellest, kas menetlusosalist sellise tagajärje eest enne
hoiatati.

9.      TsMS § 191 lg 3 kohaselt ei hüvitata määruskaebuse menetlemise kulusid.

Kaupo Paal
Kohtunik
/allkirjastatud digitaalselt/




                                                                                           3(3)

                                                                                        3-16-1057




                                 KOHTUMÄÄRUS
Kohus                                  Tallinna Halduskohus
Kohtunik                               Kristjan Siigur
Määruse tegemise aeg ja koht           30. mai 2016, Tallinn
Haldusasja number                      3-16-1057
Haldusasi                              A. K. kaebus taotlusega saada õigus elada
                                       aadressil xxxxxxxx


RESOLUTSIOON
   1. Tagastada A. K. kaebus.
   2. Saata määrus kaebajale.

Edasikaebamise kord                   Käesoleva määruse peale võib esitada määruskaebuse
                                      Tallinna Ringkonnakohtule Tallinna Halduskohtu kaudu 15
                                      päeva jooksul määruse menetlusosalisele kätte toimetamisest
                                      arvates (HkMS § 121 lg 4, § 204).




ASJAOLUD JA PÕHJENDUSED
A. K. esitas 27. mail 2016 Tallinna Halduskohtule vaide vormil taotluse, et talle antaks õigus
elada aadressil xxxxxxxx koos R. K., G. K. ja H. K.ga. Leian, et kaebust ei saa menetlusse
võtta ja see tuleb halduskohtumenetluse seadustiku (HkMS) § 121 lg 1 p 1 alusel tagastada,
kuna sellise küsimuse lahendamine ei kuulu halduskohtu pädevusse. HkMS § 4 lg 1 kohaselt
on halduskohtu pädevuses avalik-õiguslikus suhtes tekkinud vaidluste lahendamine, kui
seadus ei näe ette teistsugust menetluskorda. Isiku võimalus kasutada mingisugust
konkreetset eluruumi või elada seal kellegagi koos, ei ole avalik-õigusliku iseloomuga
küsimused. Kui kaebaja leiab, et tal on õigus kasutada kaebuses nimetatud eluruumi (nt.
juhul kui ta on selle omanik või kui selle kasutamise õigus tuleneb üürilepingust vms) ning
mõni teine isik takistab tal seda, on tal õigus pöörduda selle teise isiku vastu
tsiviilkohtumenetluse seadustikus sätestatud korras hagiga maakohtu poole. Märgin veel,
et isegi kui kaebajal on sellele aadressile "sissekirjutus" ehk see on kantud
rahvastikuregistrisse tema elukoha aadressina, ei tulene sellest talle mistahes õigust seal
elada või nõuda kelleltki võimalust neid eluruume kasutada. Rahvastikuregistris olev
elukoha kanne on informatiivse tähendusega ning sellest ei tulene isikule mitte
mingisuguseid õigusi sel aadressil asuva kinnistu, hoone või ruumide suhtes.

/allkirjastatud digitaalallkirjaga/
Kristjan Siigur
kohtunik

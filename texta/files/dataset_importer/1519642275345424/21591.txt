                             KOHTUOTSUS
                                EESTI VABARIIGI NIMEL

 Tsiviilasja number                     2-14-55499

 Kohus                                  Tallinna Ringkonnakohus

 Otsuse tegemise aeg ja koht            10. märts 2016, Tallinn

 Kohtukoosseis                          Kohtunikud Ülle Jänes, Margo Klaar ja Indrek Parrest

 Tsiviilasi                             Ilmarine Engineering OÜ hagi Nordecon AS vastu
                                        võla ja viivise väljamõistmiseks

 Tsiviilasja hind                       310 440, 41 eurot

 Vaidlustatud kohtulahend               Harju Maakohtu 03.07.2015 otsus

 Kaebuse esitaja ja kaebuse liik        Nordecon AS apellatsioonkaebus

 Kohtuistungi toimumise aeg             18. veebruar 2016
 Menetlusosalised, nende esindajad      Hageja Ilmarine Engineering OÜ (RK 11329039),
                                        lepingulised esindajad Carmen Tars ja Mirjam-Mari
                                        Marastu
                                        Kostja Nordecon AS (RK 10099962), lepinguline
                                        esindaja adv Arne Ots

RESOLUTSIOON
Harju Maakohtu 03.07.2015 otsus jätta muutmata ning apellatsioonkaebus rahuldamata.
Apellatsioonimenetluse kulud jätta kostja kanda. Määrata kindlaks hüvitamisele kuuluvate
menetluskulude suurus ning mõista Nordecon AS-lt välja Ilmarine Engineering OÜ kasuks
menetluskulud 1700 (üks tuhat seitsesada) eurot. Väljamõistetud menetluskuludelt on
Nordecon AS kohustatud tasuma viivist VÕS § 113 lg 1 teises lauses sätestatud määras alates
kohtuotsuse jõustumisest kuni täitmiseni.

Hageja taotlus kohtuistungi protokolli parandamiseks jätta rahuldamata.


Edasikaebamise kord
Ringkonnakohtu otsuse peale võib vandeadvokaadi vahendusel esitada kassatsioonkaebuse
Riigikohtule 30 päeva jooksul otsuse kättetoimetamisest alates. Menetlusosaline võib ise esitada
menetlusabi saamise taotluse, samuti esitada teise menetlusosalise kaebuse või muu taotluse kohta
seisukohti ja vastuväiteid.
Hagiavalduse asjaolud ja hageja nõue
Ilmarine Engineering OÜ esitas 06.08.2014 Harju Maakohtule hagi Nordecon AS vastu
põhivõlgnevuse 175 132, 80 euro, viivise 96 778, 39 euro ja viivise protsendina 0,06% päevas
põhinõudelt (alates hagi esitamisest kuni põhinõude tasumiseni) saamiseks.

Kostja ja AS Ilmarine sõlmisid 21.02.2011 ehituse alltöövõtulepingu nr 02.10.091A.052, mille
alusel kohustus töövõtja AS Ilmarine valmistama ja paigaldama Tallinna Lennusadama
vesilennukite angaaride ekspeditsiooni silla ja klaasfassaadi teraskonstruktsioonid vastavalt
lepingule ning kostja kohustus nimetatud tööde teostamise eest maksma tasu 585 000 eurot +
käibemaks. Vastavalt lepingu punktile 3.3 olid tööde teostamise tähtajad jagatud etappidesse,
millest eelviimane oli sillakonstruktsioonide paigaldamine kestvusega 18.07.2011 - 09.09.2011 ning
viimane kõikide tööde lõpetamine ja teostusdokumentatsiooni esitamine kuni 16.09.2011.

31.08.2011 sõlmisid töövõtja ja kostja lepingu lisakokkuleppe, millega lepiti kokku tasu
suurendamises 178 000 euro + käibemaks võrra ning ühtlasi pikendati tööde valmimise tähtaega
08.11.2011. Tööde valmimise tähtaega pikendati kostjast tulenevatel põhjustel, sest kostja ei olnud
valmis ja võimeline andma töövõtjale tööde teostamiseks vajalikku tööfronti üle õigeaegselt. Kostja
jäi betoneerimistööde graafikust maha ning töövõtja sai tööfrondi ehitusobjektil alles 24.10.2011,
s.o 63 päeva hiljem kui lisakokkuleppes sätestatud sildade paigaldustööde algustähtaeg. Kostja
allkirjastas tööde lõppakti alles 14.12.2011.

Kuigi töövõtja teostas kõik lepingukohased tööd ja andis tööd kostjale üle, ei tasunud kostja kogu
lepingus ettenähtud tasu. Tasumata on arve nr 20110070 summas 175 132, 80 eurot, mille
maksetähtajaks oli 28.01.2012 (teostatud tööde akt nr 4, mis oli ühtlasi ka viimane).

12.12.2011 loovutas töövõtja oma lepingust ja lisakokkuleppest tuleneva tasu nõude tööde
teostamise eest töövõtja vastu hagejale.

Vastavalt lepingu punktile 5.1 tasub lepingus sätestatud maksete tasumisega viivitav pool teisele
poolele viivist viivisemääraga 22% aastas ehk 0,06% päevas. Seisuga 06.08.2014 oli kostjal arve
nr 201100770 järgi tekkinud jooksev viivisevõlgnevus 96 778, 39 eurot (921 päeva eest).

Kostja vastuväited
Kostja hagi ei tunnistanud. Kostja ei nõustunud hagiavalduses esitatud väitega, et lisakokkulepe
sõlmiti kostjast tulenevate asjaolude tõttu. AS Ilmarine ei teostanud töid lisakokkuleppes sätestatud
täiendavaks tähtajaks. Sellega seonduvalt esitas kostja AS Ilmarise vastu ka leppetrahvi nõude, mida
Tallinna Ringkonnakohus tunnustas tsiviilasjas nr 2-12-36887 tehtud otsusega. Kostjal tekkinuks
AS Ilmarise ees täiendava tasu maksmise kohustus üksnes juhul, kui lisakokkuleppe punktis 1.1
sisalduv tingimus oleks saabunud, s.o AS Ilmarine lõpetab tööd 08.11.2011 ning peab kinni
lisakokkuleppe lisas olevast ajagraafikust. Nimetatud edasilükkavat tingimust ei saabunud, sest AS
Ilmarine töid tähtaegselt ei lõpetanud. Seetõttu ei ole kostjale kunagi tekkinud lisakokkuleppe
punktist 1.1 tulenevat lisatasu maksmise kohustust.

Maakohtu otsuse põhjendused
Maakohus rahuldas hagi ning mõistis kostjalt hageja kasuks välja võlgnevuse 175 132, 80 eurot,
viivise 96 778, 39 eurot ja viivise määras 0,06% päevas põhinõudelt alates 07.08.2014 kuni
põhinõude kohase täitmiseni, kuid mitte üle põhinõude. Kohus jättis TsMS § 162 lg 1 alusel
menetluskulud kostja kanda ja mõistis kostjalt hageja kasuks välja menetluskulu 7783, 33 eurot ja
viivise protsendina hüvitamisele kuuluvatelt menetluskuludelt VÕS § 113 lg 1 teises lauses
ettenähtud määras.


                                                                                               2
Kohtule esitatud dokumentaalsete tõendite kohaselt on 21.02.2011 Nordecon AS ja AS Ilmarine
vahel sõlmitud ehituse alltöövõtuleping nr 02.10.091A.52 ning 31.08.2011 on samade poolte vahel
sõlmitud ehituse alltöövõtulepingu nr 02.10.091A.052 lisakokkulepe.

21.02.2011 sõlmitud alltöövõtulepingu punkti 3.1 kohaselt kohustus töövõtja alustama töödega
28.02.2011 ja andma lepingu tingimustele vastavad tööd tellijale üle hiljemalt 16.09.2011. Tööde
alustamiseks peab poolte vahel olema sõlmitud tööfrondi üleandmise vastuvõtmise akt. Alltöövõtu-
lepingu lisa nr 8 järgi on 21.02.2011 antud töövõtjale üle tööfront. Nimetatud lepingujärgsed tööd
pidid olema lõpetatud ja teostusdokumentatsioon esitatud 16.09.2011.

31.08.2011 on töövõtja ja kostja sõlminud alltöövõtulepingu lisakokkuleppe, milles leppisid pooled
kokku, et kõik lepingujärgsed tööd lõpetatakse, s.h sild, trepid, ühendussillad viimistletud ja
teostusdokumentatsioon tellijale 6 eksemplaris paberkandjal ja 1 eksemplaris elektroonselt
edastatud, 08.11.2011. Samuti on lisakokkuleppele lisatud põrandatööde graafik, millest nähtub, et
põrand 6 (telg B.3-1/1-3) betoneerimine pidi lõppema 13.11.2011.

Osundatud lisakokkuleppe punkti 1.1 kohaselt tasub tellija töövõtjale kõikide tööde täitmiseks ja
lõpetamiseks ning kõikide lepinguliste kohustuste täitmiseks täiendavalt 178 000 eurot, millele
lisandub käibemaks, tingimusel, et töövõtja teostab tööd käesolevas kokkuleppe punktis 1.4.2
toodud tähtajaks ja vastavalt kokkuleppe lisas nr 1 toodud tööde teostamise graafikule.

Kohtule esitatud kostja 22.07.2011 e- kirjast nähtub, et kostja on ise pakkunud välja sildade hilisema
paigalduse 22.10.2011. Töövõtja 29.09.2011 e-kirjast nähtub, et sildade paigaldus on võimalik 44.
nädalal, kuivõrd põrandalõigu betoneerimist alustati 30.09.2011.

Ka tuleneb hageja 13.10.2011 e-kirjast kostjale, et sildade monteerimist ei olnud võimalik teostada
vastavalt lisakokkuleppes märgitule betoneerimistööde tõttu. Kostja esindaja 25.10.2011 e-kirjast
töövõtjale nähtub, et sildade montaaž pidi toimuma ajavahemikul 24.10. - 20.11.2011. Seega
tuleneb viidatud e-kirjadest, et töid ei saanud lõpetada lisakokkuleppe punktis 1.4.2 kokkulepitud
tähtajal ning pooled leppisid kokku täiendava tähtaja tööde teostamiseks ning lõpetamiseks.

Nimetatud e-kirjadega on tõendatud, et töövõtja alustas kostja teadmisel sildade paigaldamist
24.10.2011. Vaidlust ei ole selles, et tööd võeti lõplikult kostja poolt vastu 14.12.2011, s.o peale
lisakokkuleppes märgitud tähtaega.

Lisakokkuleppe lisast nr 3 nähtub aeg, mis on ettenähtud töövõtjale ühe silla paigaldamiseks. Asja
materjalidest nähtub, et töövõtja sai kostjalt loa alustada sildade paigaldamist 24.10.2011. Seega ei
saanud töövõtja oma töödega valmis olla 08.11.2011, kuivõrd paigaldamist vajasid 6 silda. Ka
nähtub tsiviilasjas nr 2-12-36887 tunnistaja M. V-i antud ütlustest, et tööde lõpetamise tähtaega
pikendati kuni 20.11.2011.

Vaidlust ei ole selles, et alltöövõtu lõppülevaatus toimus 30.11.2011 ning järgmine kontrolli
kuupäev oli 05.12.2011. Lõppülevaatuse käigus avastatud puudused kõrvaldati ja tööd võeti kostja
poolt vastu 14.12.2011.

Ehituse alltöövõtulepingu punkti 5.2 kohaselt lepingu hinna tasumine töövõtjale toimub vastavalt
üldtingimuste punktis 2 toodud maksetingimustele ja tööde finantseerimisgraafikule. Üldtingimuste
punkti 2.1 järgi on maksete tasumise aluseks töövõtja poolt koostatud ja tellija poolt aktsepteeritud
teostatud tööde akt, mh vaheakt ja/või lõppakt ja originaalarve. Tellijale arve esitamise eelduseks
on mõlema poole poolt allkirjastatud akt. Ehituse alltöövõtulepingu lisakokkuleppe punkti 1.4.1


                                                                                                3
kohaselt muudeti lepingu punkti 5.2 ja sõnastati see järgnevalt: „Lepingu punktis 4.1 toodud lepingu
hinna tasumine töövõtjale toimub igakuiste tegelikult teostatud tööde akteerimise alusel.“

Töövõtja esitas kostjale 14.12.2011 arve nr 20110070 summas 175 132, 82 eurot. Vaidlust ei ole, et
nimetatud arve on kostja poolt tasumata. Samuti puudub vaidlus poolte vahel selle üle, et töövõtja
teostas lepingus märgitud tööd ning et töövõtja on oma nõude loovutanud hagejale.

Vaidluse all ei ole ka asjaolu, et tsiviilasjas nr 2-12-36887 on Tallinna Ringkonnakohtu otsusega
tunnustatud Nordecon AS nõuet AS Ilmarine (pankrotis) pankrotimenetluses 28 080 euro ulatuses
PankrS § 153 lg 1 p-s 2 märgitud rahuldamisjärgus. Tegemist oli kostja leppetrahvi nõudega
töövõtja vastu. Seega on kostja kasutanud töövõtja vastu lepingu rikkumisest tulenevalt õiguskaitse-
vahendit, s.o esitanud leppetrahvi tasumise nõude töö valmimisega viivitamise tõttu. Asjaolu, et
töövõtja on tööd andnud kostjale üle peale 31.08.2011 sõlmitud lisakokkuleppe punkti 1.4.2 järgset
tähtpäeva, ei vabasta kostjat tehtud töö eest tasu maksmisest. Kostja sellekohane järeldus on
meelevaldne ega tulene poolte poolt kokkulepitust.

Kohtu ette toodud asjaolude kohaselt oli pooltel suusõnaline kokkulepe, et sildade montaažitööde
lõpetamise tähtaeg oli 20.11.2011 ja tulenevalt tööde teostamise graafikust (etapiviisilisusest)
lisandus sellele tähtajale veel täiendav nädalane tähtaeg, seega oli lõpptähtaeg 27.11.2011.
Nimetatud asjaolu on tuvastatud ka Tallinna Ringkonnakohtu 18.11.2013 otsusega tsiviilasjas nr 2-
12-36887. Kostja käsitlus 31.08.2011 sõlmitud ehituse alltöövõtulepingu lisakokkuleppe punkti 1.1
osas ei ole õige, kuivõrd lisakokkuleppes sätestatud tähtaeg ning tööde teostamise graafik muutus
vastavalt poolte kokkulepetele. Pooled sõlmisid lisakokkuleppe põhjusel, et töövõtja oli seadnud
tööde edasiseks jätkamiseks lisafinantseerimise vajaduse 178 000 euro ulatuses. Kuivõrd kostjal
puudusid alternatiivsed võimalused ning ta soovis tööde edasist teostamist ja lõpetamist töövõtja
poolt, sõlmitigi poolte vahel lisakokkulepe.

Asjaolu, et tööd lõpetati 08.11.2011 asemel 30.11.2011, ei kaalu üles sellises mahus ja maksumuses
teostatud tööde eest tasu mittemaksmist. Selline kostja käsitlus ei ole kooskõlas hea usu
põhimõttega. Seda enam, et tööde lõpetamise tähtaeg muutus pooltevahelisel kokkuleppel.

Alltöövõtu lõppülevaatuse aktist nähtub, et kostja avastas lõppülevaatuse käigus 30.11.2011
puudused, mis tuli töövõtjal kõrvaldada 05.12.2011 ning seda on töövõtja ka teinud. Seejärel võttis
kostja tööd vastu 14.12.2011. Seega on põhjendatud ka hageja lisakokkuleppest tulenev tasu nõue.
Kostjal on kohustus tasuda hagejale arve nr 20110070 alusel 175 132, 80 eurot, kuivõrd töövõtja on
omapoolsed tööd teostanud vastavalt poolte vahel kokkulepitule ning aluseid, mis vabastaks kostjat
tasu maksmisest, ei esine.

Ehituse alltöövõtulepingu punkti 5.1 kohaselt lepingus sätestatud maksete tasumisega viivitamisel
tasub viivitav pool teisele poolele viivist 22% aastas tasumata summalt iga viivitatud päeva eest.
Kostja hagejapoolsele viivisnõudele vastuväiteid ei esitanud. Seega tuleb viivise väljamõistmisel
lähtuda poolte kokkulepitud viivise määrast.

Apellatsioonkaebus
Kostja palub apellatsioonkaebuses maakohtu otsuse tühistada ja uue otsusega jätta hagi rahuldamata
ning menetluskulud hageja kanda.

Maakohus tuvastas õigesti, et lisakokkuleppe punktis 1.1 ette nähtud tingimus ei saabunud. Kohus
ei põhjendanud aga seda, miks ta leidis, et tingimuse mittesaabumine ei välista hageja nõuet.
Tõsiseltvõetavat vaidlust ei saa olla selle üle, et grammatiliselt sisaldab lisakokkuleppe punkt 1.1


                                                                                              4
edasilükkavat tingimust. Kohus ei ole välja toonud põhjendusi, mis õigustaksid sätte teistsugust
tõlgendamist. Lisakokkuleppe preambul kinnitab poolte tahet siduda lisatasu maksmise kohustuse
tekkimine edasilükkava tingimusega.

Maakohus leidis ebaõigesti, et tööde hilinenud üleandmise fakt ei vabasta kostjat lisatasu maksmise
kohustusest. Kohus tõlgendas lisakokkuleppe sätteid ebaõigesti. Lisakokkuleppe punkti 1.1 näol on
tegemist edasilükkava tingimusega kokkuleppega tsiviilseadustiku üldosa seaduse (TsÜS) § 102
lg 2 mõttes. Kostjal oleks AS Ilmarine ees tekkinud täiendava tasu maksmise kohustus üksnes juhul,
kui lisakokkuleppe punktis 1.1 sisalduv tingimus oleks saabunud – AS Ilmarine lõpetab tööd
08.11.2011 ning peab kinni lisakokkuleppe lisas olevast ajagraafikust. Nimetatud edasilükkavat
tingimust ei saabunud, sest AS Ilmarine töid tähtaegselt ei lõpetanud. Seetõttu ei tekkinud AS-l
Ilmarine lisakokkuleppe punktist 1.1 tulenevat lisatasu maksmise kohustust, mistõttu ei saa hagejal
vastavat nõuet ka olla.

Lisakokkuleppe punkti 1.1 sõnastuses sisaldub üheselt mõistetav tingimus: täiendav tasu makstakse
tingimusel, et tööd lõpetatakse kokkulepitud tähtajaks ja vastavalt graafikule. Puuduvad igasugused
põhjendused ja tõendid selle kohta, et poolte tegelik tahe lisakokkuleppe sõlmimisel oleks olnud
leppida kokku milleski muus, kui see, mis nähtub lisakokkuleppe tekstist. Kohus on põhjendamatult
leidnud, et lisakokkuleppes puudub edasilükkav tingimus.

Lisaks on lisakokkuleppe preambulis eraldi välja toodud kostja erakordselt suur huvi tähtaegade
järgimise vastu. Lisatasu oli algselt lepinguga kokkulepitule lisanduv täiendav motivaator, mis pidi
tagama tähtaja järgimise AS Ilmarine poolt. Seega oli lisakokkuleppes kokku lepitud lisatasu
täielikult seotud lisakokkuleppes sätestatud tähtaegadega. Lisatasu maksmise eesmärk oli
kindlustada tööde valmimine lisakokkuleppes sätestatud tähtajaks ning sellele lisatud graafiku
alusel.

Maakohus jättis tähelepanuta asjaolu, et kostja tasus AS-le Ilmarine kogu lepingus algselt kõigi
tööde teostamiseks kokku lepitud tasu. AS Ilmarine ja kostja leppisid lepinguga kokku tööde
lõplikus hinnas, mis ei kuulunud lepingu alusel suurendamisele. See, et tööd osutusid keerukamaks
või mahukamaks, kui AS Ilmarine hinnapakkumist esitades hindas, oli AS Ilmarine riisiko. Sellest
hoolimata nõustus kostja lisakokkuleppega tasuma AS-le Ilmarine lisatasu tingimusel, et tööd
lõpetatakse lisakokkuleppes kokku lepitud tähtajal ning et töid teostatakse lisakokkuleppe-järgse
graafiku alusel. Kostja käitus heas usus ning mõistlikult. Talle oli Lennusadama rekonstrueerimis-
tööde peatöövõtjana ülioluline, et kõik alltöövõtjad peaksid kinni oma graafikutest ning
tähtaegadest. Sel põhjusel tuli kostja AS-le Ilmarine vastu ning nõustus maksma lisatasu tingimusel,
et tagatakse tähtaegadest tingimusteta kinnipidamine. Seega ei olnud lisatasu osa lepinguga kokku
lepitud hinnast, mille täitmisest oleks kostja õiguskaitsevahendina keeldunud. Kostja ei jätnud
märkimisväärses osas teostatud tööde eest maksmata. Kostja on kokkulepitud tasu täies ulatuses
AS-le Ilmarine tasunud. Vaidlusalune summa on tingimuslik lisatasu, mille eelduseks olevat
tingimust ei saabunud, mistõttu ei ole selle tasumise kohustust kostjal kunagi tekkinud. Järelikult ei
ole asjaolu, et lisakokkuleppes märgitud tähtaegade järgimata jätmise tõttu ei tekkinud lisatasu
maksmise kohustust, vastuolus hea usu ega ühegi muu tsiviilõiguse põhimõttega. Tähtaegade
järgimise tagamine oli põhjuseks, miks kostja lisatasus üldse kokku leppis.

Põhjendamatu on kohtu seisukoht, et tasu ei saanud maksmata jätta puuduste tõttu töödes, kuna tööd
on vastu võetud. Kosja ei tuginenud sellele, et jättis tasu maksmata seetõttu, et töödes esinesid
puudused. Nagu eespool toodud, jättis kostja tasu maksmata põhjusel, et tööd ei valminud
tähtaegselt, mis välistas lisatasu maksmise kohustuse lisakokkuleppe punkti 1.1 alusel (st sellist
kohustust kostjal ei tekkinud).


                                                                                                5
Asjakohatu on kohtu seisukoht, et kokkulepitud tasu maksmisest keeldumise õigus tekib üksnes
juhul, kui tellijal on tasaarveldatav kahjunõue töövõtja vastu või kui ta alandab tööde hinda või kui
ta taganeb lepingust. AS-l Ilmarine ei tekkinud kostja vastu lisatasu maksmise nõuet, sest ei
saabunud edasilükkavat tingimust, mis oli sellise tasunõude eelduseks. Kuna lisatasu maksmise
nõuet ei tekkinud, ei ole asjakohased viited sellele, millal on tellijal õigus olemasoleva tasunõude
täitmisest keelduda.

Maakohtu otsus on sisulises vastuolus ka Tallinna Ringkonnakohtu jõustunud lahendiga nr 2-12-
36887. Selles vaidluses leidis ringkonnakohus, et kostjal on õigus nõuda leppetrahvi, milline
õiguskaitsevahend oli sõltuvuses tööde mittetähtaegsest teostamisest AS Ilmarine poolt. Maakohus
ei ole seda vastuolu millegagi selgitanud.

Vastus apellatsioonkaebusele
Hageja vaidleb apellatsioonkaebusele vastu ning palub jätta selle rahuldamata ja maakohtu otsuse
muutmata.

Ringkonnakohtu otsus
Tsiviilkolleegium, ära kuulanud asjast osavõtnud isikute seisukohad kohtuistungil ning tutvunud
toimiku materjaliga, leiab, et apellatsioonkaebuse väited ei anna alust Harju Maakohtu otsuse
tühistamiseks. Vastavalt TsMS § 657 lg 1 p-le 1 tuleb maakohtu otsus jätta muutmata ning
apellatsioonkaebus rahuldamata. Kolleegium nõustub kaevatava kohtuotsuse põhjendustega ning
tulenevalt TsMS § 654 lg-st 6 neid ei korda. Vastuseks apellatsioonkaebusele märgib ringkonna-
kohus järgmist.

TsMS § 652 lg 1 p 1 kohaselt võtab ringkonnakohus apellatsioonkaebuse läbivaatamisel aluseks
esimese astme kohtus tuvastatud faktilised asjaolud niivõrd, kuivõrd puudub kahtlus vastavate
faktiliste asjaolude tõendamise menetluse või protokolli õiguspärasuse või piisava ulatuse kohta
ning ringkonnakohus ei pea nimetatud asjaolude uut tuvastamist vajalikuks. Praeguse tsiviilasja
lahendamisel tähtsust omavate maakohtu tuvastatud faktiliste asjaolude üle vaidlust ei ole. Vaidlus
puudub selles, et 31.08.2011 sõlmisid kostja ja AS Ilmarine 21.02.2011 alltöövõtulepingu lisa-
kokkuleppe, milles lepiti muuhulgas kokku tööde teostamise lõpptähtaja muutmises ja täiendava
tasu maksmises. Poolte vaheline vaidlus on taandunud eelkõige sellele, kas lisakokkuleppe punkt
1.1 välistab kokkuleppes märgitud tasu maksmise kohustuse, kui töid ei teostata kokkuleppes
märgitud tähtajaks, s.o 08.11.2011 (punkt 1.4.2). Seega vaidlevad pooled selle üle, kas tellijal lasub
kohustus maksta töö eest lisakokkuleppest tulenevat tasu või mitte.

Kolleegium nõustub maakohtuga, et vaidlusalusest lisakokkuleppest tuleneva tööde valmimise
lõpptähtaja ületamine ei vabastanud kostjat kohustusest maksta tehtud töö eest lisakokkuleppe
järgset tasu. Õige ei ole kaebuse käsitlus, nagu oleks maakohus jätnud otsuses põhjendamata, miks
ta leidis, et lisakokkuleppe punktis 1.1 märgitud tingimuse mittesaabumine ei välista hageja nõuet.
Nõustudes apellandiga, et nimetatud lepingupunkti grammatilise tõlgenduse osas ei saa olla
vaidlust, ei saa aga nõustuda sellele tugineva järeldusega. Tegemist ei olnud edasilükkava
tingimusega kokkuleppega TsÜS § 102 lg 2 tähenduses. Kui lisakokkuleppe sõlmimise ainsaks
eesmärgiks oli tööde valmimise tähtaja määramine ja selle järgimise eest tasu maksmises
kokkuleppimine, oleks tulnud seda dokumendis ka üheselt märkida. Maakohus hindas tõendeid
õigesti ning tuvastas poolte vahelist lepingulist suhet reguleerivad kokkulepped õigesti. Maakohus
leidis õigesti, et lisakokkuleppes märgitud tähtaja ületamine ei vabastanud kostjat kohustusest
maksta tehtud töö eest kokkulepitud tasu. Teistsugune järeldus oleks vastuolus lisakokkuleppe kui
terviku sisu ja olemusega. Seetõttu ei saa nõustuda ka kostja väitega, et üksnes tähtaja ületamine,
sõltumata põhusest, välistab tasu maksmise kohustuse.


                                                                                                6
Lisakokkuleppe sisu tõlgendamisel on maakohus hinnanud tõendeid õigesti. Kohtul ei olnud
võimalik eraldada üht lepingusätet lepingudokumendist kui tervikust ning vaid selle ühe sätte põhjal
teha kostja soovile vastavat järeldust, et kui töö ei valminud 08. novembriks 2011, siis ei lasu kostjal
kohustust maksta töö eest tasu. Maakohus tuvastas õigesti, et nimetatud tähtaeg lükati poolte
kokkuleppel (muuhulgas tingituna ka objektiivsetest asjaoludest) edasi 20. novembrile 2011, millele
lisandus tööde teostamise graafikust (etapiviisilisusest) tulenev täiendav nädalane tähtaeg, seega oli
tööde valmimise lõpptähtajaks 27.11.2011. Nimetatud asjaolu on tuvastatud ka Tallinna Ringkonna-
kohtu 18.11.2013 otsusega tsiviilasjas nr 2-12-36887 (Nordecon AS vs AS Ilmarine). Juba üksnes
eeltoodud asjaoludel puudus lisakokkuleppe punktide 1.1 ja 1.4.2 vahel selline seos, nagu kostja on
nimetatule omistanud.

See, et maakohus on muuhulgas märkinud, et tasu maksmata jätmist ei õigustaks ka töös esinenud
puudused, ei ole iseenesest vale, sest eelnevalt on maakohus põhjalikult analüüsinud, miks ei olnud
kostjal õigust, tuginedes lisakokkuleppe punktile 1.1, jätta lisatasu maksmata. Kuna maakohus ei
nõustunud kostja käsitlusega lepingu tõlgendamisel, on ta ühtlasi märkinud, et ei esine ka muid
asjaolusid, mis võimaldaksid tasu maksmisest keelduda (tasaarvestatav nõue töövõtja vastu jm).
Apellandi sellekohased etteheited ei ole õiged. Samuti ei saa nõustuda apellandi väitega, nagu oleks
praegune lahend sisulises vastuolus Tallinna Ringkonnakohtu lahendiga tsiviilasjas nr 2-12-36887.
Maakohus on piisavalt põhjalikult selgitanud, miks ei andnud lisakokkuleppe punktis 1.4.2 märgitud
tähtajaks töö lõpetamata jätmine alust jätta tehtud töö eest tasu maksmata. Asjaolu, et kõnealuse
jõustunud kohtulahendiga on AS-lt Ilmarine mõistetud kostja kasuks välja trahv 8-päevase viivituse
eest, ei võimalda teha apellandi soovitud järeldust. Pigem nähtub ka sellest otsusest, et tööde
valmimise lõpptähtajaks oli 27.11.2011 ning et tööd anti üle 30.11.2011 (küll puudustega, mille
esinemisega seotud asjaolusid lisakokkuleppe ei reguleeri ning mis kõrvaldati 05.12.2011).

Viivise arvestuse õigsuse üle vaidlus puudub.


Menetluskulude jaotus ja kindlaksmääramine
Maakohtu otsuse muutmata jätmise tõttu ei ole põhjust muuta ka maakohtu poolt määratud
menetluskulude jaotust. Kuna ringkonnakohus jätab apellatsioonkaebuse rahuldamata ja maakohtu
otsuse muutmata, jäävad ka apellatsioonimenetluse kulud kostja kanda (TsMS § 171 lg 1).

Ilmarine Engineering OÜ esitatud menetluskulude nimekirjast nähtuvalt on esindajal aega kulunud:
maakohtu 03.07.2015 otsusega tutvumisele ja analüüsile 0,5 tundi; apellatsioonkaebusega
tutvumisele 0,5 tundi; 05.08.2015 kohtumäärusega tutvumisele, apellatsioonkaebuse analüüsile ja
vastuse koostamisele kokku 8,5 tundi; kostja seisukohaga tutvumisele ja analüüsile 0,3 tundi;
vastuväite koostamisele kokku 5,75 tundi; lisaks tutvumisele kostja esindaja vahetumise teatega,
hageja teate edastamisele uue esindaja kaasamise kohta ja kohtuistungi kutse vastuvõtmisele
0,45 tundi. Kokku on apellatsioonimenetluses hageja õigusabikuludeks 16 tunni töö eest tasutud
1600 eurot, millele lisandub kohtuistungi eest (arvestusega 1 tund) 100 eurot. Seega kokku
1700 eurot. Ringkonnakohus leiab, et arvestades asja sisu, saab nimetatud kulu pidada põhjendatuks
ning see oli vajalik hageja huvide efektiivseks kaitsmiseks apellatsioonimenetluses. Hageja
esindajaks on jurist, kelle tunnitasu 100 eurot (ilma käibemaksuta) tuleb vastava kvalifikatsiooni
puhul hinnata tavapäraseks. Hageja märkis, et ta on käibemaksukohustuslane (tasutud käibemaksu
saab tagasi arvestada). Seega tuleb kostjalt hageja kasuks välja mõista TsMS § 174 lg-te 1, 2 ja 3
ning § 175 lg 1 alusel õigusabikulude hüvitamiseks 1700 eurot. Kooskõlas TsMS § 177 lg-ga 4 peab
hageja maksma menetluskulude tasumisega viivitamise korral Ilmarine Engineering OÜ-le viivist
VÕS § 113 lg 1 teises lauses ettenähtud ulatuses.



                                                                                                 7
Protokolli parandamise taotluse lahendamine
Hageja taotlus Tallinna Ringkonnakohtu 18.02.2016 istungi protokolli parandamiseks tuleb jätta
rahuldamata. TsMS § 50 lg 1 kohaselt peab menetlustoimingu protokoll kajastama menetlus-
toimingu olulist käiku ja muud asja lahendamise või võimaliku edasikaebamise seisukohalt olulist.
Ebatäpsus hageja esindaja öeldud mõtte sõnastuses ei vaja ringkonnakohtu hinnangul TsMS § 53
lg 4 korras muutmist. Hageja viidatud lauses sisalduvat lõiku tervikuna vaadeldes on üheselt
mõistetav, et hageja seisukohaks oli antud küsimuses see, et põrandat betoneerimata ei olnud
võimalik sildu paigaldada, sest selleks otstarbeks vajaminevat kraanat ei saanud enne põranda
betoneerimist püstitada (ning et tegemist ei olnud hageja süüst tuleneva tööde valmimise tähtaja
venimisega).


  /allkirjastatud digitaalselt/    /allkirjastatud digitaalselt/    /allkirjastatud digitaalselt/

             Ü. Jänes                       M. Klaar                       I. Parrest




                                                                                             8

                     KOHTUMÄÄRUS
Kohus                                      Tallinna Ringkonnakohus

Kohtuasja number                           2-16-3199

Määruse tegemise aeg ja koht               08.07.2016, Tallinn

Kohtukoosseis                              Reet Allikvere, Ande Tänav, Margo Klaar

Kohtuasi                                   RS hagi SS vastu elatise suurendamiseks

                                           684 eurot
Tsiviilasja hind apellatsioonimenetluses
Vaidlustatud kohtulahend                   Harju Maakohtu 31.05.2016 otsus

Kaebuse esitaja ja kaebuse liik            SS apellatsioonkaebus

Menetlustoiming                            Apellatsioonkaebuse     menetlusse    võtmisest
                                           keeldumine

Menetlusosalised ja nende esindajad        Hageja: RS (isikukood XXXXXXXXXXX;
                                           elukoht XXX), seaduslik esindaja IK, lepinguline
                                           esindaja advokaat Anna Solomko
                                           Kostja: SS (isikukood XXXXXXXXXXX;
                                           elukoht    XXX),      lepinguline esindaja
                                           vandeadvokaat Rainer Kuulme




Menetluse liik                             Kirjalik menetlus


RESOLUTSIOON:

  1. Keelduda SS apellatsioonkaebuse menetlusse võtmisest.
  2. Teatada    apellatsioonkaebuse     menetlusse    võtmata        jätmisest   kõigile
     menetlusosalistele määruse ärakirja kättetoimetamisega.

Edasikaebamise kord ja selgitused
Määruse peale võib esitada Riigikohtule määruskaebuse 15 päeva jooksul määruse ärakirja
kättetoimetamisest alates.

Hagimenetluses Riigikohtus võib menetlusosaline menetlustoiminguid teha ning avaldusi ja
taotlusi esitada üksnes vandeadvokaadi vahendusel. Menetlusosaline võib ise esitada Riigikohtule
menetlusabi saamise taotluse, samuti seisukohti ja vastuväiteid teise menetlusosalise kaebuse või
muu taotluse kohta.

Asjaolud
29.02.2016 esitas RS (hageja) Harju Maakohtule hagi SS (kostja) vastu elatise suurendamiseks,
milles palus mõista kostjalt välja igakuine elatis summas 215 eurot kuus alates hagi esitamisest
29.02.2016 kuni hageja täisealiseks saamiseni 28.04.2023. Harju Maakohtu 08.04.2010
kohtuotsusega tsiviilasjas 2-08-61031 mõisteti SS-lt hageja kasuks välja igakuine elatis
summas 2175 krooni ehk 139 eurot kuus. Hagiavalduse kohaselt on vaja elatise nõuet
suurendada kuna lapse vanuse kasvuga on suurenenud lapsele vajaminevad kulud. Seoses
üldise elatusmiinimumi tõusuga on suurenenud mh lapse kulud treeningutele ja koolivälisele
elule. Laps soovib käia erinevates ringides, tegeleda tennisega, osaleda konstrueerimise ja
mudelite valmistamise ringides. Lisaks soovib laps õppida süvendatult eesti ja inglise keelt.

31.05.2016 otsusega rahuldas Harju Maakohus hagi ja muutis Harju Maakohtu 08.04.2010
otsusega tsiviilasjas 2-08-61031 kostjalt välja mõistetud igakuise elatise suurust ning määras
mõista kostjalt hageja kasuks välja igakuine elatis summas 215 eurot kuus alates hagi
esitamisest 29.02.2016 kuni hageja täisealiseks saamiseni 28.04.2023. Kohus jättis taotluse
menetluse peatamiseks rahuldamata ja menetluskulud TsMS § 164 lg 1 alusel poolte endi
kanda. Kohus nõustus hagejaga, et üldtuntud fakti kohaselt keskmised kulutused Eestis elavale
lapsele 2016. aasta seisuga on oluliselt suurenenud võrreldes aastaga 2010, kui tehti kohtuotsus
tsiviilasjas nr 2-08-6103, millega kostjalt mõisteti välja elatis 139 eurot kuus. Samuti on
üldtuntud fakt, et lapse kasvades kasvavad ka lapsele vajaminevad kulud. Kohus tuvastas
kinnistusraamatu päringute alusel, et kostjale kuulub mitmeid kinnistuid ja korteriomandeid,
nendest kaks kinnistut kostja ainuomandisse ja teised kaks kostja kaasomandisse. Kohtu
hinnangul võib järeldada, et kostja varanduslik seisund ei ole selline, et elatise väljamõistmine
minimaalmääras kahjustab kostja olulisi vajadusi.

30.06.2016 esitatud apellatsioonkaebuses palub kostja tühistada Harju Maakohtu 31.05.2016
otsuse osaliselt osas, millega hagi rahuldati ja jäeti kostja menetluskulud tema enda kanda.
Kostja palub teha tühistatud osas uus otsus, millega jätta hagi rahuldamata ja kostja
menetluskulud hageja kanda. Samuti palub kostja peatada käesoleva tsiviilasja menetluse kuni
Siseministeeriumi poolse otsustuse tegemiseni kostja taotluse osas PKS § 91 lg 2 alusel isaduse
vaidlustamiseks. Kostja leiab, et kohtul ei ole võimalik Harju Maakohtu 08.04.2010 otsust
tsiviilasjas nr 2-08-61031 muuta, kuna nimetatud otsus on tühistatud Tallinna Ringkonnakohtu
22.10.2010 otsusega. Samuti leiab kostja, et poolte ühise avalduse näol kanda lapse isana
sünniakti kostja on tegemist TsÜS § 89 lg-te 1 ja 2 ja § 87 kohaselt tühise tehinguga, millel ei
ole TsÜS § 84 lg 1 kohaselt algusest peale õiguslikke tagajärgi. Sel põhjusel ei saa poolte ühise
avalduse alusel sünniakti tehtud kandest tuleneda kostjale mingisuguseid õigusi ega kohustusi
hageja suhtes. Tegemist on varjatud lapsendamisega, mida saab kehtivalt otsustada vaid kohus.
Kohus ei ole võtnud seisukohta tuvastamist leidnud asjaolu osas, mille kohaselt tasub lapsele
elatist ka lapse bioloogiline isa. Kuna kostja on täitnud otsusega määratud elatise tasumise
kohutust ning hageja ei ole tõendanud oma kulutuste suurenemist, siis ei esine ka
ülalpidamiskohustuse rikkumist.


                                                                                               2
Määruse põhjendused
Ringkonnakohus leiab, et kooskõlas TsMS § 638 lõikega 1 tuleb apellatsioonkaebuse
menetlusse võtmisest keelduda.

Ringkonnakohus ei pea TsMS § 637 lõike 2¹ järgi lihtmenetluse asjas esitatud
apellatsioonkaebust menetlema, v.a. juhul, kui maakohtu otsuses on antud luba
edasikaebamiseks või kui menetlusse võtmise otsustamisel on ringkonnakohtule ilmne, et
maakohus on otsuse tegemisel selgelt ebaõigesti kohaldanud materiaalõiguse normi, rikkunud
menetlusõiguse normi või ebaõigelt hinnanud tõendeid ning mõni eelnenud põhjus võis kaasa
tuua ebaõige kohtulahendi.

TsMS § 405 lõike 1 esimese lause kohaselt menetleb kohus hagi oma õiglase äranägemise
kohaselt lihtsustatud korras, järgides üksnes samas seadustikus sätestatud üldisi
menetluspõhimõtteid, kui tegemist on varalise nõudega hagiga ja hagihind ei ületa summat, mis
vastab 2000 eurole. Vastavalt Riigikohtu praktikale saab TsMS § 405 lg 1 tähenduses
lihtmenetluse asjaks pidada elatiseasja, milles nõutud elatisemaksete kogusumma ei
ületa 2000 eurot (Riigikohtu lahend 3-2-1-56-16, p 9). Käesoleval juhul esitas hageja kohtusse
hagi elatise suurendamiseks, milles palus kostjalt hageja kasuks välja mõista elatise
miinimummääras, s.o summas 215 eurot kuus. Harju Maakohtu 08.04.2010 otsusega tsiviilasjas
nr 2-08-61030 on kostjalt hageja kasuks välja mõistetud elatis summas 2175 krooni, s.o 139
eurot kuus. Arvestades, et summa, mille ulatuses hageja igakuiselt väljamõistetavat elatist
suurendada palub, on 76 eurot (215 – 139), on hagi hinnaks TsMS § 129 lg-st 2 tulenevalt seega
maakohtu poolt määratud 684 eurot (9 kuud x 76). Kuna tegemist on varalise nõudega hagiga
ja hageja rahaline nõue 684 eurot ei ületa summat, mis vastab 2000 eurole, on tegemist
lihtmenetluse asjaga TsMS § 405 lg 1 järgi ja seetõttu on edasikaebeõigus piiratud.
Vaidlusaluses asjas ei ole maakohus kooskõlas TsMS § 442 lõikega 10 andnud luba otsuse
edasikaebamiseks. Asjaolu, et maakohus täitis seadusest tuleneva nõude ja lisas kohtuotsusele
edasikaebamise korda käsitleva selgituse, ei ole edasikaebamise loa andmine TsMS § 637 lg 2¹
tähenduses.

Ringkonnakohtu hinnangul ei esine TsMS § 637 lõikes 2¹ sätestatud aluseid
apellatsioonkaebuse menetlusse võtmiseks. Vaidlusaluses asjas tehtud hagi rahuldav otsus ei
ole maakohtu poolt selgelt ebaõigesti kohaldatud materiaalõiguse normi tagajärg, samuti ei ole
maakohus rikkunud menetlusõiguse normi ega selgelt ebaõigesti hinnanud tõendeid.
Põhjendamatu on kaebuse väide, et käesolevas asjas ei ole kohtul võimalik muuta Harju
Maakohtu 08.04.2010 otsust, kuna Tallinna Ringkonnakohtu 22.10.2010 otsusega asjas nr 2-
08-61031 on eelnimetatud maakohtu otsus tühistatud. Nõustuda ei saa kostja käsitlusega lapse
sünniakti tehtud kandest kui tehingust, mis on TsÜS § 89 lg-te 1 ja 2 ning § 87 kohaselt tühine
Mis puudutab kaebuse väiteid lapse vanemate ühise avalduse alusel sünniakti tehtud kandest,
märgib ringkonnakohus, et maakohus on vaidlustatud otsuses asjakohasele kohtupraktikale
viidates õigesti leidnud, et seni kuni kannet sünniaktis ei ole tühistatud, saab hageja nõuda
kostjalt elatist ning kuigi lapse sünniakti tehtud kanne isa kohta võib olla ebaõige, ei mõjuta see
elatisehagi menetluses vanema õigusi ja kohustusi. Samuti ei võimalda maakohtu seisukohti
väärata kaebuses osundatu, mille kohaselt on lapsele elatise makseid teinud ka lapse
bioloogiline isa. Lapse bioloogilise isa poolt lapsele elatise tasumine ei välista hageja õigust
nõuda elatist ka sünniakti isana kantud isikult. Kostja ei ole apellatsioonkaebuses toonud esile
maakohtupoolseid rikkumisi, mis oleksid tinginud ebaõige kohtulahendi tegemise. Eeltoodust
tulenevalt puudub ringkonnakohtul alus apellatsioonkaebuse menetlusse võtmiseks.



                                                                                                 3
Kuivõrd kostja apellatsioonkaebus on kohtule esitatud elektrooniliselt, puudub käesoleva
määrusega kaebuse menetlusse võtmisest keeldumisel vajadus tagastada kaebus selle esitajale.




Allkirjastatud digitaalselt/       /allkirjastatud digitaalselt/   /allkirjastatud digitaalselt/
Reet Allikvere                     Ande Tänav                      Margo Klaar




                                                                                                   4

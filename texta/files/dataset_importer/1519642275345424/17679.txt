                       KOHTUMÄÄRUS
Kohus                           Harju Maakohus

Kohtunik                        Piret Randmaa

Määruse tegemise aeg ja koht    21.04.2016, Tallinn, Kentmanni kohtumaja

Tsiviilasja number              2-16-3484

Tsiviilasi                      XXX`i hagi XXX`i vastu elatise suuruse muutmiseks

Menetlustoiming                 Menetluse lõpetamine kompromissi kinnitamisega

Menetlusosalised ja nende       Hageja: XXX (isikukood XXX, elukoht XXX);
esindajad                       Hageja seaduslik esindaja: XXX (isikukood XXX, elukoht
                                XXX);
                                Kostja: XXX (isikukood XXX, elukoht XXX);
                                Kostja lepinguline esindaja: vandeadvokaat Ilya Zuev
                                (Grandman Law Firm Advokaadibüroo OÜ, registrikood
                                12603560, asukoht Narva mnt 4-314, 15014 Tallinn).

RESOLUTSIOON

1. Kinnitada XXX`i ja XXX`i vahel sõlmitud kompromiss järgmistel tingimustel:
   1.1. Kostja XXX maksab alates 15.05.2016 elatist oma lapse XXX`i ülalpidamiseks
        Vabariigi Valitsuse poolt kehtestatud kuupalga alammäära pooles ulatuses, mis
        alates 01.01.2016 on 215,00 (kakssada viisteist) eurot kalendrikuus, kuni XXX`i
        täisealiseks saamiseni või kui XXX jätkab täisealiseks saanuna põhi- või
        keskhariduse omandamist põhikoolis, gümnaasiumis või kutseõppeasutuses, siis
        tema õpingute lõppemiseni, kuid mitte kauem kui 21-aastaseks saamiseni.
        Vabariigi Valitsuse poolt kehtestatud kuupalga alammäära suuruse muutumisel,
        muutub ka elatise suurus.
   1.2. Pooled lepivad kokku, et käesoleva kohtumäärusega kinnitatav kompromiss
        asendab Pärnu Maakohtu 23.04.2012 maksekäsu kohtumäärust asjas nr 2-12-
        10130, millest tulenevalt pidi kostja tasuma hagejale igakuist elatist summas
        150,00 eurot.
   1.3. Tulenevalt poolte kokkuleppest kohustub hageja lõpetama kostja suhtes
        alustatud täitemenetluse Pärnu Maakohtu 23.04.2012 maksekäsu kohtumääruse
        alusel asjas nr 2-12-10130.
   1.4. Pooled lepivad kokku, et kostja maksab hagejale elatise 2016 märtsikuu ja
        aprillikuu eest summas 130,00 eurot tingimusel, et hageja täidab käesoleva
        kohtumääruse resolutsiooni punktis 1.3. nimetatud kohustuse.
   1.5. XXX kannab XXX`i ülalpidamiseks makstava elatise üle iga jooksva kuu
        15.kuupäevaks hageja seadusliku esindaja XXXarvelduskontole nr
        XXXXXXXXXXX.


                                                                                     1
2. Lõpetada menetlus tsiviilasjas 2-16-3484, XXX`i hagis XXX`i vastu elatise suuruse
   muutmiseks, seoses poolte vahel kompromissi sõlmimisega.
3. Poolte menetluskulud jäävad poolte endi kanda.
4. Toimetada määrus kätte menetlusosalistele.

Edasikaebamise kord

Menetluse lõpetamise määruse peale võib esitada määruskaebuse. Määruskaebuse võib
esitada Tallinna Ringkonnakohtule Harju Maakohtu Kentmanni kohtumaja kaudu 15
(viieteist) päeva jooksul alates kohtumääruse kättetoimetamisest.

Tsiviilasja asjaolud ja kohtumääruse põhjendused

Harju Maakohtu menetluses on XXX`i hagi XXX`i vastu elatise suurendamiseks. Pooled
sõlmisid 19.04.2016 kompromissi, mille palusid kohtul kinnitada ja asjas menetluse lõpetada.

Vastavalt tsiviilkohtumenetluse seadustiku (edaspidi TsMS) § 430 lõikele 1 võivad pooled
menetluse kuni hagi kohta tehtud lahendi jõustumiseni lõpetada kompromissiga. Võlaõigus-
seaduse (edaspidi VÕS) § 578 lõikest 1 tulenevalt muudetakse kompromissilepingu
sõlmimisega õiguslikult vaieldav või ebaselge õigussuhe vaieldamatuks poolte vastastikuste
järeleandmiste teel. Ebaselguseks loetakse muuhulgas ka ebakindlust nõude sissenõutavuse
suhtes. Sama paragrahvi teise lõike kohaselt eeldatakse, et kompromissilepingu tagajärjel
loobuvad pooled oma nõuetest ning omandavad kompromissilepingu alusel uued õigused.

Kooskõlas TsMS § 428 lõike 1 punktiga 4 lõpetab kohus menetluse otsust tegemata, kui
pooled on sõlminud kompromissi ja kohus kinnitab selle. Tulenevalt TsMS §-st 432 on
menetluse lõpetamise korral kompromissiga, samad materiaalõiguslikud ja protsessuaalsed
tagajärjed nagu menetluse lõpetamisel kohtuotsusega, kui seadusest ei tulene teisiti.

Kohus leiab, et kompromissi kinnitamine ja menetluse lõpetamine on seaduslik, ei ole
vastuolus heade kommetega ega riku avalikku huvi ja seda on võimalik täita, mistõttu kuulub
see rahuldamisele vastavalt TsMS § 430 lõikele 3. Seega kuulub kompromiss kinnitamisele ja
menetlus tsiviilasjas lõpetamisele.

Kohus selgitab, et kui menetlus on lõpetatud, ei saa hageja uuesti kohtusse pöörduda sama
hagiga kostja vastu samadel alustel sama hagieseme üle. Küll aga sätestab TsMS § 459 lõige
1, et pärast otsuse jõustumist, millega kostjalt mõisteti välja perioodilised maksed või
kohustati kostjat täitma muid korduvaid kohustusi, on poolel õigus uues hagis nõuda maksete
suuruse ja tähtaegade muutmist otsuses, kui: 1) oluliselt on muutunud maksete suurust või
kestust mõjutavad asjaolud, mille alusel on tehtud nõude rahuldamise otsus ja 2) hagi
esitamise aluseks olevad asjaolud on tekkinud pärast asja arutamise lõpetamist, mille kestel
oleks võinud haginõuet suurendada või vastuväiteid esitada.

Kompromissi saab vastavalt TsMS § 430 lõikes 8 sätestatule tühistada ja selle tühisusele saab
tugineda tsiviilseadustiku üldosa seaduses (TsÜS) nimetatud alustel ning kompromissist saab
taganeda või selle üles öelda VÕS-is nimetatud alustel. Kompromissi saab tühistada või selle
tühisusele tugineda ning kompromissist saab taganeda või kompromissi üles öelda üksnes
kompromissi kui täitedokumendi alusel toimuva täitemenetluse hagiga lubamatuks
tunnistamise menetluses. Kui kohus sellise hagi rahuldab, loetakse, et kompromissil ei ole
täielikult või osaliselt õiguslikke tagajärgi ja menetlus asjas, milles kompromiss sõlmiti,

                                                                                           2
jätkub. TsMS § 430 lõike 9 järgi saab kompromissi pankrotimenetluses või täitemenetluses
tagasivõitmise korras kehtetuks tunnistada.

TsMS § 168 lõike 3 kohaselt kannavad kompromissi sõlmimise korral pooled oma
menetluskulud ise, kui nad ei ole kokku leppinud teisiti. Kõik pooltel tekkinud
menetluskulud, mille osas käesolevas määruses vastav erikokkulepe puudub (sealhulgas
menetlusosaliste esindajate ja nõustajate kulud ning muud kohtu- ja kohtuvälised
menetluskulud), jäävad poolte endi kanda.

Vastavalt TsMS § 433 lõikele 1 võib menetluse lõpetamise määruse peale esitada
määruskaebuse. Pooled ei ole nimetatud õigust kokkuleppega välistanud.


/allkirjastatud digitaalselt/

Piret Randmaa
kohtunik




Kohtuistungi sekretär Lea Krüger (telefon (+372)6200057, elektronpost lea.kryger@kohus.ee).
Kohtujurist Anneli Põder (elektronpost anneli.poder@kohus.ee). Harju Maakohtu Kentmanni kohtumaja
kantselei (Kentmanni 13, 10116 Tallinn, telefon (+372)6200120, faks (+372)6200191, elektronpost
menetlusdokumentide saatmiseks hmkkentmanni.menetlus@kohus.ee).




                                                                                                    3

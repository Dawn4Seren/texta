                              KOHTUMÄÄRUS

 Kohus                            Tallinna Ringkonnakohus

 Tsiviilasja number               2-15-16514

 Määruse tegemise aeg ja koht     28. aprill 2016, Tallinn

 Kohtukoosseis                    Indrek Soots, Gaida Kivinurm, Indrek Parrest

 Tsiviilasi                       KJ hagi VJ vastu väljamõistetud elatise
                                  suurendamiseks ja VJ vastuhagi põlvnemise
                                  vaidlustamiseks

 Vaidlustatud kohtulahend         Pärnu Maakohtu 28.01.2016 otsus

 Kaebuse esitaja ja kaebuse liik VJ apellatsioonkaebus

 Apellatsioonkaebuse hind         504 eurot

 Menetlusosalised     ja   nende Hageja: KJ (isikukood XXXXXXXXXX), seaduslik
 esindajad                       esindaja KE

                                  Kostja: VJ (isikukood XXXXXXXXXXX)

 Menetluse liik                   Kirjalik menetlus

Resolutsioon:
   1. Keelduda      menetlusse võtmast VJ apellatsioonkaebust Pärnu Maakohtu
      28.01.2016 otsuse peale. Tagastada apellatsioonkaebus pärast määruse jõustumist.
   2. Teatada apellatsioonkaebuse menetlusse võtmata jätmisest menetlusosalistele
      käesoleva määruse ärakirja kättetoimetamisega.
   3. Ringkonnakohtus kantud menetluskulud jätta VJ kanda.

Edasikaebamise kord
Määruse peale võib esitada määruskaebuse Riigikohtule 15 päeva jooksul määruse
määruskaebuse esitajale kättetoimetamisest alates.

Hagimenetluses Riigikohtus võib menetlusosaline menetlustoiminguid teha ning avaldusi ja
taotlusi esitada üksnes vandeadvokaadi vahendusel. Menetlusosaline võib ise esitada
Riigikohtule menetlusabi saamise taotluse, samuti esitada teise menetlusosalise kaebuse või
muu taotluse kohta seisukohti ja vastuväiteid. Menetlusabi andmise taotlus ei peata seaduses
sätestatud ega kohtu määratud menetlustähtaja kulgemist. Seaduses sätestatud tähtaja
järgimiseks peab menetlusabi taotleja tegema tähtaja kestel ka menetlustoimingu, mille
tegemiseks ta menetlusabi taotleb, eelkõige esitama kaebuse. Kaebuse põhjendamiseks või
riigilõivu tasumiseks või kaebuses esineva sellise puuduse kõrvaldamiseks, mis on seotud
menetlusabi taotlemisega, annab kohus mõistliku tähtaja pärast menetlusabi andmise taotluse
lahendamist, kui nimetatud taotlus ei olnud esitatud põhjendamatult või tähtaja pikendamise
eesmärgil. See ei välista menetlustähtaja ennistamist.

Asjaolud ja menetluse käik
1. KJ (hageja) esitas 03.11.2015 Pärnu Maakohtule hagiavalduse VJ (kostja) vastu
   maksekäsuga väljamõistetud elatise suurendamiseks Vabariigi Valitsuse kehtestatud elatise
   miinimummäärani.

2. Kostja vaidles 30.11.2015 vastuses hagiavaldusele vastu ja esitas ühtlasi vastuhagi. Kostja
   teatas, et ei ole enam nõus hagejale elatist maksma, sest tema ei ole isa. Kostja taotles
   edasisest elatise maksmise kohustusest vabastamiseks põlvnemise tuvastamist DNA kaudu
   ning palus võimalusel oma nimi hageja sünnitunnistuselt eemaldada. Kostja selgitas, et
   hageja emaga kohtudes oli viimane juba lapseootel ning kostja nõustus hagejat enda lapseks
   tunnistama pangast laenu saamise eesmärgil. Kostja, hageja ja tema ema elasid koos kuni
   kostja töötuks jäämiseni 2009.a märtsis. Kostja ei ole hagejaga kuus aastat kohtunud.

3. 09.12.2015 esitas hageja taotluse riigi õigusabi saamiseks, kuna leidis, et ei tule ise oma
   õiguste kaitsmisega toime.

Esimese astme kohtu lahend ja selle põhjendused
4. Pärnu Maakohus keeldus 28.01.2016 otsusega TsMS § 371 lg 2 p 2 alusel kostja 30.11.2015
   vastuhagi põlvnemise vaidlustamiseks menetlusse võtmast ja rahuldas hagi väljamõistetud
   elatise suurendamiseks. Maakohus suurendas Pärnu Maakohtu 06.10.2011 maksekäsu
   määrusega tsiviilasjas nr 2-11-19538 kostjalt hageja ülalpidamiseks välja mõistetud elatist
   summani, mis vastab perekonnaseaduse (PKS) § 101 lg-s 1 sätestatud elatise
   miinimummäärale. Maakohus luges kostjalt hageja ülalpidamiseks väljamõistetud elatise
   suuruseks alates hagi esitamisest 03.11-31.12.2015 195 eurot kuus ja alates 01.01.2016
   kuni 16.06.2026 hageja täisealiseks saamiseni 215 eurot kuus, kuid mitte vähem kui pool
   Vabariigi Valitsuse kehtestatud kuupalga alammäärast kuus. Menetluskulud jättis
   maakohus poolte endi kanda. Ühtlasi jättis maakohus rahuldamata hageja taotluse riigi
   õigusabi saamiseks.

5. Kostja 30.11.2015 vastuhagi tuleb perspektiivituse tõttu jätta menetlusse võtmata. Hagile
   lisatud 18.06.2008 väljastatud lapse sünnitunnistusest ning kostja 30.11.2015 avaldusest
   nähtuvalt tuvastati hageja põlvnemine kostjast kostjapoolse omaksvõtu alusel lapse sünni
   registreerimisel. PKS § 93 lg 1 kohaselt võib isaduse kohtus vaidlustada ühe aasta jooksul
   arvates päevast, millal isadust vaidlustama õigustatud isikule on vaidlustamise aluseks
   olevad asjaolud teatavaks saanud, kusjuures tähtaeg ei alga enne lapse sündi ega enne
   isaduse omaksvõtu jõustumist. Isikul, kes soovib isadust vaidlustada, tuleb seega kohtus
   tõendada, millal ja millistel asjaoludel tal tekkis kahtlus isaduse osas ning hagi tuleb esitada
   ühe aasta jooksul sellest päevast alates. Kui isaduse vaidlustamise aluseks olevatest
   asjaoludest saadi teada rohkem kui üks aasta tagasi, siis isaduse vaidlustamise hagiga enam
   kohtusse pöörduda ei saa, kuna tegemist on õigust lõpetava (mitte nõude aegumise)
   tähtajaga. Kuna kostja avalduse kohaselt oli ta isaduse vaidlustamisega seotud asjaoludest,
   eelkõige asjaolust, et ta ei ole lapse isa, teadlik algusest peale, s.o juba lapse sünni
   registreerimise ajal 2008.a juunis, on põlvnemise vaidlustamise tähtaeg 2009.a juuni

                                                                                                 2
   seisuga möödunud. Kohus leidis, et tuginedes avalduse asjaoludele ja eeldades nende
   õigsust, ei ole kostja avaldusega taotletavat eesmärki võimalik saavutada ning avaldus tuleb
   jätta TsMS § 371 lg 2 p 2 alusel menetlusse võtmata.

6. Elatise suuruse muutmist saab hagimenetluses nõuda TsMS §-de 497 ja 459 alusel. Pärnu
   Maakohtu 06.10.2011 maksekäsuga tsiviilasjas nr 2-11-19538 mõisteti kostjalt hageja
   ülalpidamiseks välja elatis 139 eurot kuus kuni hageja täisealiseks saamiseni. PKS § 101 lg
   1 sätestab, et igakuine elatis ühele lapsele ei või olla väiksem kui pool Vabariigi Valitsuse
   kehtestatud kuupalga alammäära. Kohus leidis, et elatise suuruse muutmiseks annab aluse
   asjaolu, et varasema kohtulahendiga väljamõistetud elatis ei vastanud ega vasta seaduses
   kehtestatud elatise minimaalmäärale. Käesolevas asjas kostja poolt kohtu ette toodud
   asjaolud ja tõendid ei õigusta elatise suurendamata jätmist selle miinimummäärani. Kostja
   ei ole esitanud sisulisi vastuväiteid ega tõendeid töövõimetuse või raske majandusliku
   seisundi vms osas. Kohtu kogutud andmetel on kostjal kindel töökoht ja sissetulek AS-ist
   J, kostja ülalpidamisel üks alaealine laps, samas kui hageja ema kasvatab üksi nelja alaealist
   last.

Apellatsioonkaebus
7. Kostja esitas 01.03.2016 apellatsioonkaebuse, milles teatas, et ta ei ole nõus elatist maksma,
   kuna hageja ei ole tema bioloogiline poeg. Kostja palub teha DNA-testi isaduse
   tuvastamiseks. Lapse ema oli lapseootel juba enne nende tutvumist. Lapse ema keeldub last
   kostjale näitamast.

Menetluse edasine käik
8. 14.03.2016 määrusega jättis kohus apellatsioonkaebuse käiguta ning andis tähtaja
   nõuetekohase apellatsioonkaebuse esitamiseks.

9. Kostja kohtule ei vastanud.

Määruse põhjendused
10. Ringkonnakohus leiab, et apellatsioonkaebuse menetlusse võtmisest tuleb TsMS § 637 lg 1
    p 6 alusel keelduda. TsMS § 637 lg 1 p 6 sätestab, et kohus ei võta apellatsioonkaebust
    menetlusse, kui apellatsioonkaebuses toodud väidete õigsust eeldades ei saaks kaebust
    ilmselt rahuldada.

11. Maakohus on õigesti leidnud, et kostja nõuet isaduse vaidlustamiseks ei saaks avalduses
    toodud asjaolude tõendatuse korral rahuldada, kuna nõue ei ole esitatud tähtaegselt. PKS §
    93 lg 1 kohaselt võib isaduse kohtus vaidlustada ühe aasta jooksul arvates päevast, millal
    isadust vaidlustama õigustatud isikule on vaidlustamise aluseks olevad asjaolud teatavaks
    saanud. Sama paragrahvi lõike 2 kohaselt ei alga tähtaja kulgemine enne lapse sündi ega
    enne isaduse omaksvõtu jõustumist. PKS § 93 lg-s 1 sätestatud tähtaeg on nõuet lõpetav
    tähtaeg (Riigikohtu 23.05.2012 määrus tsiviilasjas nr 3-2-1-48-12, p 14). Seega kaotab isik
    aasta pärast vaidlustamise aluseks olevatest asjaoludest teadasaamist õiguse kohtus isadust
    vaidlustada. Kostja on avalduses ja apellatsioonkaebuses esile toonud, et teadis isaduse
    vaidlustamise aluseks olevatest asjaoludest juba enne lapse sündi 16.06.2008. PKS § 210 lg
    2 sätestab, et asjaolule või toimingule, mis on tekkinud või tehtud enne käesoleva seaduse
    jõustumist (s.o enne 01.07.2010), kohaldatakse asjaolu tekkimise või toimingu tegemise
    ajal kehtinud seadust, kui käesolevast seadusest ei tulene teisiti. 2008. aastal kehtinud PKS
    § 44 lg 3 sätestas, et vanema kohta tehtud kande ebaõigeks tunnistamise nõude
    aegumistähtaeg on üks aasta päevast, mil isik sai teada või pidi teada saama kande

                                                                                               3
    ebaõigsusest. Riigikohus on tsiviilasja nr 3-2-1-111-12 p-s 19 selgitanud, et pärast 1. juulit
    2010 esitatud isaduse vaidlustamise nõuetele tuleb kohaldada kehtiva PKS § 93 lg-s 1
    sätestatud nõuet lõpetavat tähtaega, mida kohaldatakse alates kehtiva perekonnaseaduse
    jõustumisest. Seega saab sellisel juhul isaduse vaidlustada ühe aasta jooksul arvates kehtiva
    perekonnaseaduse jõustumisest. Eeltoodust tulenevalt oli kostjal PKS § 93 lg 1 alusel õigus
    esitada isaduse vaidlustamiseks hagi hiljemalt 01.07.2011.

12. PKS § 82 kohaselt tulenevad vanemate ja laste vastastikused õigused ja kohustused laste
    põlvnemisest, mis on kindlaks tehtud seaduses sätestatud korras. PKS § 96 ja § 97 p 1
    kohaselt on vanemad kohustatud andma alaealisele lapsele ülalpidamist. PKS § 101 lg 1
    kohaselt ei või igakuine elatis ühele lapsele ei olla väiksem kui pool Vabariigi Valitsuse
    kehtestatud kuupalga alammäära. Väljamõistetud elatise suurusele ei ole kostja
    apellatsioonkaebuses vastuväiteid esitanud. Kuna kostja on minetanud õiguse isaduse
    vaidlustamise hagi esitamiseks ning väljamõistetud elatist ei ole selle suuruse osas
    vaidlustatud, ei saaks ringkonnakohus apellatsioonkaebuses toodud väidete õigsust
    eeldades apellatsioonkaebust rahuldada.

13. Ülaltoodust tulenevalt puudub ringkonnakohtul alus apellatsioonkaebuse menetlusse
    võtmiseks. Kui kohus keeldub apellatsioonkaebust menetlusse võtmast ja tagastab selle
    määrusega, loetakse, et kaebust ei ole esitatud (TsMS § 638 lg 10).

14. Kaebuse menetlusse võtmisest keeldumise tõttu jäävad ringkonnakohtu menetluskulud
    kostja kanda (TsMS § 168 lg 1).


(allkirjastatud digitaalselt)      (allkirjastatud digitaalselt)    (allkirjastatud digitaalselt)
       Indrek Soots                      Gaida Kivinurm                      Indrek Parrest




                                                                                                    4

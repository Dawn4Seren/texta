                            KOHTUOTSUS
                               EESTI VABARIIGI NIMEL


Kohus                               Harju Maakohus
Kohtunik                            Kaie Almere
Otsuse tegemise aeg ja koht         14.07.2016 Tallinn, Kentmanni kohtumaja
Tsiviilasja number                  2-15-18698
Tsiviilasi                          XXXXOÜ hagi XXXXOÜ vastu võlgnevuse nõudes
Tsiviilasja hind                    4081,64 eurot
Menetlusosalised ja nende           Hageja XXXXOÜ (registrikood XXXX, asukoht
esindajad                           XXXX)
                                    Hageja lepinguline esindaja Vladimir Kolga (e-post
                                    natusvincere.law@gmail.com)
                                    Kostja XXXXOÜ (registrikood XXXX, asukoht
                                    XXXX)
                                    Kostja lepinguline esindaja Tatjana Kalin (e-post
                                    tatjana.kalin@gmail.com)
Asja läbivaatamine                  Kirjalikus menetluses
RESOLUTSIOON
Jätta hagi rahuldamata.
Menetluskulude jaotus ja kindlaksmääramine
   1. Jätta menetluskulud hageja XXXXOÜ kanda.
   2. Välja mõista XXXXOÜ-lt XXXXOÜ kasuks õigusabikulud 700 (seitsesada)
       eurot.
   3. . Käesoleva lahendi jõustumisest kuni täitmiseni tuleb XXXXOÜ-l tasuda
        XXXXOÜ-le hüvitamisele kuuluvatelt menetluskuludelt (700 eurot) viivist VÕS
        § 113 lg 1 teises lauses ettenähtud ulatuses.

EDASIKAEBAMISE KORD JA TÄHTAEG
Kohtuotsuse peale võib esitada apellatsioonikaebuse Tallinna Ringkonnakohtule 30 päeva
jooksul alates kohtuotsuse kättetoimetamisest, kuid mitte hiljem kui 5 kuu jooksul arvates
avalikult teatavaks tegemisest. Apellatsioonkaebus võidakse lahendada kirjalikus
menetluses, kui kaebuses ei taotleta selle lahendamist istungil.



HAGIAVALDUSE ALUSEKS OLEVAD ASJAOLUD JA HAGEJA NÕUE
1. XXXXOÜ (edaspidi hageja/alltöövõtja) esitas Harju Maakohtule hagi XXXXOÜ
(kostja/töövõtja) vastu 4081,64 eurot põhivõlgnevuse ja viivise nõudes. Menetluskulud palub
hageja jätta kostja kanda.
2. Pooled sõlmisid 07.07.2015 töövõtulepingu nr XXXX (edaspidi leping), mille kohaselt oli
hageja kohustatud teostama aadressil XXXX, Tallinn ridaelamubokside nr 1, 4, 6 ja 7
siseviimistlustööd (maalritööd). Hageja väljastas 03.09.2015 kostjale tööde üleandmise-
vastuvõtmise akti nr 4 koos arvega nr 111, mis on kostja poolt pretensioonideta vastuvõetud.
Arve nr 111 maksetähtajaks on 10.09.2015. Arve tasumata jätmisega kohustus hageja tasuma
viivist 0,05% päevas. Kostja ei pidanud ajavahemikul 04.09.2015 kuni 10.09.2015 kinni
maksetähtaegadest. Oktoobrikuus 2015 hageja andis kostjale täiendava tähtaja kohustuse
täitmiseks, kuid seisuga 26.11.2015 ei ole kostja lepingurikkumist kõrvaldanud.
3. Hageja ütles lepingu nr XXXX alates 26.11.2015 üles seoses kostja olulise
lepingurikkumisega. Lepingu ülesütlemise seisuga (26.11.2015) võlgneb kostja hagejale
kokku 8842,74 eurot. 30.11.2015 on kostja täitnud oma kohustused ositi. Seetõttu hageja
väljastas 01.12.2015 kostjale lõpparve nr 1202 summas 4081,64 eurot maksetähtajaga
07.12.2015. Kostja kohustust ei täitnud, seega on hagi esitamise päevast hageja nõue
sissenõutavaks muutunud.
4. Vastuseks kostja vastuväidetele leiab hageja 28.03.2016, et vaidlus on selles, et 01.12.2015
saatis hageja kostjale lõpparve nr 120 jääksummas 4081,64 eurot, mille maksetähtajaks on
märgitud 07.12.2015. Kostja nimetatud kohustust ei täitnud. Kohustuse mittekohase
täitmisega on kostja oma kohustusi rikkunud, mille tulemusena on hagejale tekkinud kahju
summas kokku 4081,64 eurot. Hageja peab vajalikuks ka märkida, et nimetatud objektil oli
peale hageja ka teised kostja alltöövõtjad, kelle ülesandeks olid ka muud siseviimistlus- ja
ehitustööd. Teiste alltöövõtjate puudustega teostatud tööde tõttu, mis oluliselt mõjutasid ja
olid ka suureks takistuseks hageja lepinguliste tööde täitmiseks, oli hageja sunnitud lõpetama
oma lepingulised- ja lisatööd oktoobri 20-ndatel kuupäevadel 2015. aastal.
5. Hageja saatis 27.07.2015 kostjale kui ka põhitellijale (XXXXAS-ile) taotluse lepingulise
tähtaja edasilükkamiseks. Hageja märkis taotluses teiste alltöövõtjate tööd, mis oluliselt
takistavad hagejale lepinguliste tööde teostamist. Hageja saatis 14.08.2015 kostjale kui ka
põhitellijale (XXXXAS-ile) teise taotluse lepingulise tähtaja pikendamiseks kuni 31.08.2015.
Nimetatud taotluses märkis hageja, et seisuga 14.08.2015 ehitusobjektil aadressil XXXX,
Tallinn on valmimata teiste alltöövõtjate tööd, mis oluliselt takistavad hageja lepinguliste
tööde teostamist. Hageja saatis 04.09.2015 kostja ja peatöövõtja e-postiaadressile kolmanda
taotluse tähtaja edasilükkamiseks, mille kohaselt hageja teatas, et hagejast mittetulenevatel
põhjustel seisuga 04.09.2015 on ehitusobjektil ilmunud puudused, mis oluliselt mõjutavad
tööde jätkamist vastavalt varem kokkulepitud ajakavale ning palus lepingu tähtaja
pikendamist kuni 31.10.2015. Hageja edastas 02.12.2015 kostjale ja peatöövõtjale seni
edastatud kirjad posti teel, millest kostjale saadetud kiri tagastati hagejale hoiutähtaja
möödumisel.
6. Kõikidest asjaoludest, mis mõjutavad just hageja lepinguliste tööde teostamist, on hageja
koheselt informeerinud nii kostjat, kui ka peatellijat. Kostja ei esitanud hagejale ühtegi
pretensiooni tööde kvaliteedi osas. Puuduste kõrvaldamise all novembris 2015 mõistab kostja
hageja poolt lisatöödena kolme trepi silikoonimist ja muid kipsi töid.
7. 22.06.2016 esitatud seisukohas leiab hageja täiendavalt, et kostja on kohustatud tasuma
hagejale lepingulise tasu eest koos lisatöödega kokku 13 907,70 eurot. Hageja esitas kostjale
lõpparve nr 120 märkides jääksummaks 4 081,64 eurot, maksetähtajaga 07.12.2015. Väär on
kostja väide, et tööd ei olnud hageja poolt tehtud täies ulatuses. Lepingulised tööd olid
lõpetatud vastavalt kokkuleppele 31.10.2015. Teiste alltöövõtjate puudustega teostatud tööde
tõttu oli hageja sunnitud lõpetama oma lepingulised- ja lisatööd oktoobri 20-ndatel
kuupäevadel 2015 aastal. Kostja ei esitanud hagejale ühtegi pretensioone tööde kvaliteedi
                                                                                            2
osas, samuti ei esitanud teateid lepingulise tööde mahajäämuse põhjusest. Hageja tegi
lisatöödena ehitusobjektil asukohaga XXXX, Tallinna linnas kolme treppide silikoonimine ja
muud kipsi tööd, mis ei ole hinnapakkumises sätestatud.
KOSTJA VASTUVÄITED HAGILE
8. Kostja palub jätta hagiavaldus rahuldamata ning menetluskulud hageja kanda. Kostja ja
XXXXAS sõlmisid 30.06.2015 töövõtulepingu siseviimistlustööde teostamiseks
ehitusobjektil aadressil XXXX, Tallinn. Kuna tööde maht oli väga suur ja lühikesed tähtajad,
siis sõlmisid hageja ja kostja 07.07.2015 töövõtulepingu, mille alusel hageja on kohustatud
teostama ehitusobjektil aadressil XXXX, Tallinn ridaelamu maalritööd.
9. Töövõtulepingu p 3.1.1 kohaselt on hageja kohustatud üle andma tellijale töö hiljemalt
2.08.2015. Kui töövõtja (hageja) poolt tööd on tehtud täies ulatuses ja õigeaegselt, siis sel
juhul kostja peab maksma 13 000 eurot koos käibemaksuga. Hageja täitis tellitud tööd
osadena ja esitas üleandmise-vastuvõtmise akti tellijale lähtudes teostatud töödest. Lepingu
kohaselt peab hageja teostama tööd täies ulatuses 02.08.2015, esitama üleandmise-
vastuvõtmise akti ning pärast üleandmise-vastuvõtmise akti esitamist ja kostja poolt
kooskõlastamist peab kostja maksma tehtud tööde eest täies ulatuses 5 kalendri päeva jooksul.
10. Hageja rikkus oma kohustusi ja ei lõpetanud tellitud tööd 02.08.2015 vastavalt sõlmitud
lepingule. Hageja lubas, et ta täidab oma kohustusi täies ulatuses ja palus mitte nõuda
leppetrahvi. Kuna siseviimistluse esimene etapp hageja poolt oli tehtud, siis kostja oli
sunnitud jätkama suhteid, kuna ei olnud aega uue töövõtja otsimiseks. Seoses hageja poolt
tööde täitmise tähtaja rikkumisega kooskõlastas kostja kõik erimeelsused põhitellijaga
(XXXXAS-ga). Hageja oli sellest teadlik ja palus pikendada tähtaega tööde jätkamiseks ja
lõpetamiseks. Esimene tööde üleandmise-vastuvõtmise akt oli esitatud hageja poolt alles
28.07.2015. Seega tellitud töödest hageja poolt oli tehtud ainult esimene etapp, mis tähendab,
et tellitud tööd olid tehtud osaliselt. Vastavalt esitatud aktile tasus kostja hagejale 5 243,50
eurot tehtud tööde eest.
11. Hageja esitas 03.09.2015 järgmise üleandmise-vastuvõtmise akti, mille alusel kostja peaks
tasuma hagejale 4 761,10 eurot. Hageja teostas tööd väga suurte ja tõsiste mahajäämustega
ning kostja ei aktsepteerinud töid, kuna põhitellija esitas pretensiooni. Hagejale määrati
puuduste kõrvaldamiseks tähtaeg. Hageja kõrvaldas puudused alles novembris 2015,
kooskõlastas tehtud tööde kvaliteedi kostjaga. Kostja palus esitada arve tasumiseks lähtudes
vastuvõetud tööde kuupäevast. Pärast arve kättesaamist juhtis kostja hageja tähelepanu sellele,
et hagejal ei ole alust viiviste esitamiseks ning pooled leppisid kokku, et kostja tasub arve nr
111 summas 4 761,10 eurot 10.12.2015. Kostja maksis üleandmise-vastuvõtmise aktide alusel
hagejale kokku 10 004,60 eurot tehtud tööde eest. Kostja rõhutab, et hageja ei täitnud oma
kohustusi täies ulatuses ja kostja tasus hagejale lähtudes kooskõlastatud tööde aktidest ja
arvetest.
12. Kostjale jääb arusaamatuks millisel õiguslikul alusel hageja väidab, et ütles alates
26.11.2015 lepingu üles seoses kostja poolse olulise lepingurikkumisega. Samuti kostjale jääb
arusaamatuks mille alusel hageja väidab, et lepingu ülesütlemise seisuga (26.11.2015)
võlgneb kostja hagejale kokku 8 842, 74 eurot. Antud väide on väär ning ei ole tõendatud.
Kostja juhib tähelepanu sellele, et hageja teostas tööd osadena ja esitas tehtud tööde
üleandmise - vastuvõtmise aktid (2 akti), mille alusel kostja aktsepteeris tehtud tööd ja maksis
vastavalt esitatud arvetele. Seoses sellega kostjale jääb arusaamatuks millisel õiguslikul alusel
hageja nõuab 4081,64 eurot ja arvab, et kostja rikkus oma kohustusi.
13. Kostja esitas 25.04.2016 seisukoha hageja seisukohale. Kostja juhib tähelepanu sellele, et
üleandmise-vastuvõtmise aktide alusel kostja maksis hagejale 10 004,60 eurot tehtud tööde
eest. Kostja rõhutab, et hageja ei täitnud oma kohustusi täies ulatuses lähtudes sõlmitud
lepingust ja kostja tasus hagejale lähtudes kooskõlastatud tööde aktidest ja arvetest. Kostjale
jäi arusaamatuks missugused lisatööd olid teostatud hageja poolt kooskõlastamata kostjaga.
                                                                                            3
Poolte vahel sõlmitud lepingu kohaselt, kui hageja poolt tööd on tehtud täies ulatuses ja
õigeaegselt, siis sellel juhul kostja peab maksma 13 000 eurot koos käibemaksuga. Hageja
poolt tellitud tööd olid tehtud osaliselt. Samuti kostja juhib tähelepanu sellele, et hageja esitas
arved koos üleandmise-vastuvõtmise aktidega. Üleandmise-vastuvõtmise akt nr 4 ei olnud
poolte poolt kooskõlastatud, ega allkirjastatud, aga vaatamata sellele hageja nõuab arve
mittetasumise puhul viivist.
14. Kostjale jäi arusaamatuks mille alusel 01.12.2015 hageja esitas arve nr 120, kui hageja ise
kinnitab, et 26.11.2015.a. esitas lepingu ülesütlemisavalduse. Kostjale jäi arusaamatuks mis
tähendab jääksumma /kahju summa suuruses 4081,64 eurot. Kostja juhib tähelepanu sellele,
et hageja poolt ei olnud esitatud ühtegi taotlust lepingulise tähtaja edasilükkamiseks ning
28.03.2016 hageja seisukohast kostja esmakordselt sai teada sellest, et hagejal olid
probleemid tööde teostamisega. Pooled kohtusid objektil ja arutasid erinevaid olukordi, aga
hagejal ei olnud probleeme tööde alustamise ja teostamisega.
15. Lisaks kostja juhib tähelepanu sellele, et kõik taotlused oli saadetud 07.09.2015. Samuti
jäi arusaamatuks miks antud dokumendid on saadetud septembris 2015, aga lepingu p 3.1.1.
kohaselt töövõtja on kohustatud täitma tellimust tingimusel, mis on ettenähtud lepinguga ja
üle andma tellijale töötulemused hiljemalt 2. augustiks 2015. Kostja saab aru, et hageja rikkus
oma lepingulisi kohustusi ning kunstlikult püüab õigustada oma olulisi rikkumisi. Seega
kostja palub mitte võtta arvesse hageja poolt esitatud dokumentaalseid tõendeid, kuna kostja
ei saanud mitte ühtegi neist kätte ja ei teadnud sellest hageja poolt tööde teostamisel. Kostja
märgib, et kõigi lisatööde tellimus, maht ja maksumus peab olema kooskõlastatud poolte
vahel.
16. Kostja poolt 06.07.2016 esitatud lõpliku seisukoha kohaselt kostja ei pidanud maksma
hageja poolt esitatud arvet nr 111 kuni tööde vastuvõtmiseni kostja poolt. Hageja väidab, et
lepingulised tööd olid lõpetatud vastavalt kokkulepitud, s.o 31.10.2015. Kostjale jääb
arusaamatuks, millisel alusel hageja poolt on tehtud järeldus tööde vastuvõtmisest ja
lõpetamisest. Hageja rikkus oma kohustusi lähtudes töövõtulepingust ja ei lõpetanud tellitud
töid 02.08.2015 vastavalt sõlmitud lepingule. Üleandmise-vastuvõtmise aktide alusel maksis
kostja hagejale 10 004,60 eurot lähtudes kooskõlastatud tööde aktidest ja arvetest.
KOHTUOTSUSE PÕHJENDUSED
17. Kohus leiab, hinnates kohtule kõiki esitatud tõendeid kogumis, et hagiavaldus on
põhjendamata ja tuleb jätta täielikult rahuldamata.
18. Pooled ei vaidle järgmiste asja lahendamiseks oluliste asjaolude üle:
   1. pooled sõlmisid 07.07.2015 töövõtulepingu nr XXXX, mille kohaselt hageja oli
      kohustatud teostama ehitusobjektil asukohaga XXXX, Tallinn ridaelamubokside nr 1,
      4, 6 ja 7 siseviimistlustööd (maalritööd);
   2. töövõtulepingu p 5.1 kohaselt leppisid pooled kokku, et tööde lepingukohase
      teostamise eest tasub tellija töövõtjale vastavalt kokkulepitud ühikhindadele. Tööde
      maksumus on 13 000 eurot, koos käibemaksuga 20%. Tellija maksab töövõtjale tasu 5
      kalendripäeva jooksul pärast lepinguliste tööde lõppemist üleandmise-vastuvõtmise
      akti ja töövõtja poolt esitatud arve alusel;
   3. hageja teostas tööd osadena ja esitas 27.07.2015 kostjale tööde üleandmise-
      vastuvõtmise akti; kostja tasus 26.08.2015 hagejale arve nr 110 alusel 5243,50 eurot;
   4. hageja väljastas 03.09.2015 kostjale tööde üleandmise-vastuvõtmise akti nr 4 koos
      arvega nr 111 ning kostja tasus 10.12.2015 hagejale arve nr 111 alusel 4761,10 eurot.
   5. kokku on kostja tasunud hagejale poolte vahel sõlmitud töövõtulepingu alusel 10
      004,60 eurot.
19. Hageja nõue kostja vastu võiks kuuluda rahuldamisele võlaõigusseaduse (VÕS ) § 635 lg
                                                                                      4
1 alusel. VÕS § 635 lg 1 kohaselt kohustub töövõtulepinguga üks isik valmistama või
muutma asja või saavutama teenuse osutamisega muu kokkulepitud tulemuse (töö), teine isik
(tellija) aga maksma selle eest tasu. Seega on töövõtja põhikohustuseks VÕS § 635 lg 1
kohaselt töö valmistegemine ja tellija põhikohustuseks on töö eest tasu maksmine. Kuna
hageja nõuab kostjalt poolte vahel sõlmitud töövõtulepingust tuleneva tasu maksmist, siis
tuleb esmalt kindlaks teha, kas hageja tasunõue on muutunud sissenõutavaks. VÕS § 82 lg 7
tähenduses, mille kohaselt kohustus muutub sissenõutavaks, kui võlausaldajal on õigus nõuda
kohustuse täitmist.
20. VÕS § 637 lg 3 järgi töövõtja tasunõue muutub sissenõutavaks töö valmimisest. Kui
kokku on lepitud töö vastuvõtmine tellija poolt või kui see on tavaline, muutub töövõtja
tasunõue VÕS § 637 lg 4 esimese lause järgi sissenõutavas, kui töö on vastu võetud või
loetakse vastuvõetuks. Tellija on VÕS § 638 järgi kohustatud valmis töö vastu võtma, kui töö
üleandmine oli kokku lepitud või kui see on töö omadustest tulenevalt tavaline. Töö loetakse
vastuvõetuks ka juhul, kui tellija alusetult ei võta valmis tööd vastu talle selleks töövõtja poolt
antud mõistliku tähtaja jooksul.
21. Kohus tuvastas eelnevalt, et pooltel puudub vaidlus selles, et pooled leppisid kokku tööde
maksumuses 13 000 eurot ja kostja on tasunud hagejale kokku 10 004,6 eurot. Seega saab
tööd lugeda vastuvõetuks kogusummas 10 004,60 eurot. Pooled vaidlevad selle üle, kas kostja
peab hagejale tasuma 4081,64 eurot.
22. Kostja leiab, et ta on hagejale tehtud tööde eest tasunud ning leiab, et nõue summas 4
081,64 eurot on tõendamata ja põhjendamata. Kumbki pool peab hagimenetluses tõendama
neid asjaolusid, millele tuginevad tema nõuded ja vastuväited (TsMS 230 lg 1).
Lepingujärgse tasu maksmise nõude rahuldamiseks tuleb esmalt kindlaks teha, kas hageja
tasunõue on muutunud sissenõutavaks, ja seejärel hinnata, kas kostja on esitanud sellele
nõudele vastuväiteid, mis välistaks nõude maksmapaneku kestvalt või vähemalt annaks
õiguse selle rahuldamisest ajutiselt keelduda (vt ka nt Riigikohtu 28. oktoobri 2008. a otsus
tsiviilasjas nr 3-2-1-80-08, p 16). Seda, kas kostjal on õigus keelduda lepingujärgse tasu
maksmisest saab hinnata alles siis, kui on tuvastatud, et tasu maksmise nõue on muutunud
sissenõutavaks (vt Riigikohtu lahend nr 3-2-1-145-14, p 14).
23. Seega tuleb esmalt tuvastada, kas hageja tasunõue 4081,64 eurot on muutunud
sissenõutavaks. Hageja on hagiavalduses seisukohal, et hageja on kostjaga sõlmitud
töövõtulepingu üles öelnud seoses kostja poolse olulise lepingurikkumisega VÕS § 196 lg 1
alusel ja lepingu ülesütlemise seisuga, so 26.11.2015 võlgneb kostja hagejale kokku 8842,74
eurot. Kostja täitis 30.11.2015 oma kohustused ositi ning seetõttu väljastas hageja 01.12.2015
kostjale lõpparve summas 4081,64 eurot. Hageja leiab, et hageja nõue 4081,64 eurot on hagi
esitamise päevast sissenõutavaks muutunud. Kohus selgitas pooltele 08.06.2016 määruses, et
töövõtuleping ei ole kestvusleping ning töövõtulepingut ei ole seetõttu võimalik VÕS § 196 lg
1 alusel üles öelda (tl 105 pöördel). Kuna töövõtuleping on suunatud tulemuse saavutamisele,
siis ei saa töövõtulepingu puhul olla tegemist kestvuslepinguga VÕS § 195 lg 3 tähenduses
(vt ka Võlaõigusseadus III kommenteeritud väljaanne, lk 35, komm 3.1.2). VÕS § 196 lg 1
kohaselt kestvuslepingu võib kumbki lepingupool mõjuval põhjusel etteteatamistähtaega
järgimata üles öelda, eelkõige kui ülesütlevalt lepingupoolelt ei või kõiki asjaolusid ja
mõlemapoolset huvi arvestades mõistlikult nõuda lepingu jätkamist kuni kokkulepitud
tähtpäevani või etteteatamistähtaja lõppemiseni (erakorraline ülesütlemine). Seega ei ole
võimalik töövõtulepingut VÕS § 196 lg 1 alusel üles öelda. Eeltoodust tulenevalt on hageja
poolt töövõtulepingu ülesütlemine tühine ja hageja ei saa esitada nõuet kostja vastu summas
4081,64 eurot tulenevalt lepingu ülesütlemisest esitatud lõpparve alusel.
24. Kohus selgitas nimetatud määruses (tl 105 pöördel), et töövõtja tasunõue muutub
sissenõutavaks töö valmimisega. Kostja esitas menetluses vastuväite, et ta on hagejale tehtud
tööde eest tasunud ning leiab, et nõue summas 4 081,64 eurot on tõendamata ja
põhjendamata. Seega pidi hageja tõendama, et lepingu alusel ülejäänud tehtud töö on
                                                                                           5
lepingukohane. Kohtule hageja poolt esitatud 3.09.2015 teostatud tööde aktist nähtuvalt on
lepingu summa jääk 2995,40 eurot (tl 24). Kuna kohus selgitas 08.06.2016, et töövõtulepingu
ülesütlemine on tühine, siis pidi hageja tõendama, et lepingu summa jääk 2995,40 eurot on
muutunud sissenõutavaks. Hageja ei ole esitanud kohtule ühtegi tõendit selle kohta, et tehtud
töö summas 2995,40 eurot on valminud ja on tehtud lepingukohaselt. Pooled olid lepingus
kokku leppinud tööde vastuvõtmise ja tööde eest tasumise korra. Tööde eest tasumine pidi
toimuma kostja kinnitatud tööde üleandmise-vastuvõtmise akti ja hageja esitatud arvete
alusel. Hageja ei ole esitanud kohtule ühtegi teostatud tööde nõuetekohast akti ega arvet
2995,40 euro osas.
25. VÕS § 637 lg 4 kohaselt, kui kokku on lepitud töö vastuvõtmine tellija poolt või kui see
on tavaline, muutub töövõtja tasunõue sissenõutavaks, kui töö on vastuvõetud või loetakse
vastuvõetuks. Vaatamata kohtu selgitustele ei esitanud hageja kohtule asjaolusid ega tõendeid
selle kohta, et hageja on teinud ülejäänud tööd lepingukohaselt, so 2995,40 euro eest. Kohus
leiab, et käesoleva juhul ei ole tasunõue 2995,40 euro osas muutnud sissenõutavaks. Hageja ei
ole tõendanud, et kostja oleks tööd summas 2 995,40 eurot vastu võtnud. Hageja ei ole ka
tõendanud, et kostja poolt tuleks tööd lugeda vastuvõetuteks. Kostja on vastu võtnud ja
tasunud poolte vahel sõlmitud töövõtulepingu alusel tööde eest kahes etapis, kokku summas
10 004,60 eurot.
26. Hageja nõue 4081,64 eurot sisaldab ka lisatööde nõuet trepi silikoonimise eest summas
450 eurot ning kipsitööde ja redeli rendi eest 350 eurot. Kostja märkis oma 25.04.2016
seisukohas, et kostjale jäi arusaamatuks missugused lisatööd olid teostatud hageja poolt
kooskõlastamata kostjaga. Kohus selgitas 08.06.2016 määruses, et hagejal tuleb ka välja tuua
ja tõendada milliste lisatööde tegemises milliseks tähtajaks pooled kokku leppisid. Hageja ei
ole kohtu ette toonud asjaolusid ega tõendanud millistes lisatöödes pooled kokku leppisid.
Samuti on tõendamata, millises vormis ning milliseks tähtajaks pooled lisatööde osas kokku
leppisid. Seega on lisatööde nõue tõendamata ja samuti ei saa lugeda lisatööde nõuet
kogusummas 800 eurot sissenõutavaks.
27. Tulenevalt asjaolust, et hageja töövõtulepingus tulenev nõue kostja vastu 2995,40 euro
osas ja lisatööde osas 800 eurot ei ole muutnud sissenõutavaks, hagiavaldus rahuldamisele ei
kuulu. Seega ei ole vaja edasi analüüsida kas kostja on esitanud hageja nõudele vastuväiteid,
mis välistaks nõude maksmapaneku kestvalt või vähemalt annaks õiguse selle rahuldamisest
ajutiselt keelduda.
MENETLUSKULUD
28. TsMS § 162 lg 1 kohaselt hagimenetluse kulud kannab pool, kelle kahjuks otsus tehti.
Kuivõrd kohus tegi otsuse hageja kahjuks, tuleb menetluskulud jätta hageja kanda. TsMS §
174 lg 2 sätestab, et maakohus määrab menetluskulude rahalise suuruse kindlaks kohtuotsuses
või menetlust lõpetavas määruses, kui menetluskulude kindlaksmääramine ei takista
kohtuotsuse või menetlust lõpetava määruse tegemist.
29. Kostja esitas kohtule menetluskulude nimekirja, mille kohaselt on kostja õigusabikulud
700 eurot ilma käibemaksuta. Lepingulise esindaja poolt hagejale maakohtu menetluses
osutatud õigusabi hõlmas järgmisi toiminguid:
menetlusdokumentide (hagiavaldus koos lisadega) ja kliendi dokumentide uurimine ja
analüüs; vastuse koos lisadega ettevalmistamine, koostamine ja kohtusse esitamine
11.02.2016; ajakulu 4 tundi tasumääraga 100 eur/h, kokku 400 eurot; hageja seisukoha ja
tõenditega tutvumine ja analüüs (28.03.2016); kostja seisukoha koostamine ja kohtusse
esitamine 25.04.2016; ajakulu 3 tundi tasumääraga 100 eur/h, kokku 300 eurot.
Kokku osutas esindaja kostjale õigusabi 7 tunni eest summas 700.- eurot ilma käibemaksuta.
Kostja kinnitab, et eelnimetatud menetluskulud (õigusabikulud) on seoses käesoleva
tsiviilasja kohtumenetlusega. Kostja hageja menetluskuludele vastuväidet ei esitanud.

                                                                                          6
30. Menetluskulude kindlaksmääramise menetlusele kohaldatakse hagita menetluse sätteid (vt
Riigikohtu 15.02.2012 määrus tsiviilasjas 3-2-1-161-11, p 7). Hagita menetluses lahendatavas
asjas rakendab kohus TsMS § 477 lg 7 kohaselt uurimispõhimõtet, st kohus kontrollib
avalduse vastavust seadusele ja avalduse tõendatust ka juhul, kui sellele ei ole esitatud
vastuväiteid. Seejuures ei ole kohus TsMS § 477 lg 5 järgi seotud menetlusosaliste esitatud
asjaoludega ega nende hinnanguga asjaoludele (vt Riigikohtu lahend nr 3-2-1-65-13 p 14).
Kohus märgib, et kulude teiselt menetlusosaliselt väljamõistmise aluseks ei ole mitte
lepingulise esindaja poolt esitatud arved, vaid kulude põhjendatus ja vajalikkus. TsMS § 138
lg 1 kohaselt on menetluskulud menetlusosaliste kohtukulud ja kohtuvälised kulud.
Kohtuvälised kulud on TsMS § 144 p 1 kohaselt menetlusosaliste esindajate ja nõustajate
kulud. Kostja lepinguline esindaja vastab lepingulisele esindajale TsMS § 218 lg 1 p 2
sätestatud nõuetele. Kohus loeb kostja esindaja toimingute kestvuse kokku hagimenetluses, so
7 tunni ulatuses põhjendatuks ja tsiviilasja olemusega kooskõlas olevaks.
31. Kohus selgitab, et kohtul tuleb muu hulgas hinnata ka õigusabi tunnitasu põhjendatust ja
vajalikkust. Tsiviilasja materjalidest nähtuvalt on kostja esindaja osutanud kostjale
õigusabiteenust tunnihinnaga 100 eurot ilma käibemaksuta. Riigikohus on pidanud
põhjendatuks ja vajalikuks muuhulgas lepingulise esindaja tunnitasu 120 eurot koos
käibemaksuga (vt nt Riigikohtu 01.10.2013 määrus tsiviilasjas nr 3-2-1-92-13) ja tunnitasu
120 eurot ilma käibemaksuta (vt nt Riigikohtu tsiviilkolleegiumi 02.10.2013 määrus
tsiviilasjas nr 3-2-1-93-13). Seega on kohus seiskohal, et kostja lepingulise esindaja tunnitasu
100 eurot ilma käibemaksuta, on mõistlik ja põhjendatud. Kohus märgib, et menetluskulude
koos käibemaksuga väljamõistmise eelduseks on kostja kinnitus, et ta ei saa kuludelt
käibemaksu tagasi arvestada. Kostja nimetatud kinnitust esitanud ei ole. Kohus määrab
eeltoodut arvestades kindlaks kostja lepingulise esindaja kulude suuruseks 100 eurot ilma
käibemaksuta. Kohus mõistab hagejalt kostja kasuks välja 700 eurot.
32. TsMS § 177 lg 2 kohaselt märgib kohus menetluskulude kindlaksmääramist taotlenud
isiku avalduse alusel menetluskulude kindlaksmääramise lahendis, et hüvitamisele kuuluvatelt
menetluskuludelt tuleb tasuda menetluskulude suurust kindlaks tegeva lahendi jõustumisest
alates kuni täitmiseni viivist VÕS § 113 lõike 1 teises lauses ettenähtud ulatuses. Antud juhul
on kostja vastava taotluse esitanud, mistõttu märgib kohus, et käesoleva lahendi jõustumisest
kuni täitmiseni tuleb hagejal tasuda kostjale hüvitamisele kuuluvatelt menetluskuludelt (700
eurot) viivist VÕS § 113 lõike 1 teises lauses ettenähtud ulatuses.
33. TsMS 178 lg 1 kohaselt menetluskulude jaotust saab vaidlustada üksnes selle
kohtulahendi peale edasi kaevates, millega menetluskulude jaotus kindlaks määrati.
Hüvitatavate menetluskulude suurust saab vaidlustada selle kohtulahendi peale edasi
kaevates, millega menetluskulude rahaline suurus kindlaks määrati.


/allkirjastatud digitaalselt/
Kaie Almere
kohtunik




                                                                                             7

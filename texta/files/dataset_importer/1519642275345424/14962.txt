                         KOHTUMÄÄRUS

 Kohus                            Tartu Maakohus

 Määruse tegemise aeg ja koht     20. mail 2016. a Tartu kohtumajas

 Istungi aeg ja koht              18. mail 2016. a Tartu kohtumajas

 Kriminaalasja number             1-12-11280

 Kohtukoosseis                    Kohtunik Peet Teidearu

 Kohtuistungi sekretär            Kaire Kuznetsov

 Prokurör                         Lõuna Ringkonnaprokuratuuri abiprokurör Meelis Juursoo
                                  (istungil ei osalenud)

 Kriminaalasi                     Gert Leppiku tingimisi enne tähtaja lõppemist vangistusest
                                  vabastamise otsustamine

 Süüdimõistetu                    Gert Leppik
                                  isikukood: 38812196020; viibimiskoht: Tartu Vangla
                                  asukohaga Turu 56, Tartu; elukoht (vabanemisel): XXXX


 Kaitsja                          Vandeadvokaadi abi Gerda-Johanna Pello riigi õigusabi
                                  korras
Juhindudes kriminaalmenetluse seadustiku (edaspidi KrMS) § 180 lg-st 1, 426 lg-test 1 ja 2 ja §
432 lg-test 3, 32, 33, kohtunik

                                           määras:

   1. Jätta Gert Leppik temale Pärnu Maakohtu 03.05.2013. a otsusega kriminaalasjas nr
      1-12-11280 mõistetud vangistuse kandmiselt tingimisi enne tähtaega vabastamata.
   2. Välja mõista Gert Leppikult riigi tuludesse riigi õigusabi korras määratud kaitsjale
      makstud tasu 72 (seitsekümmend kaks) eurot.

Makseinfo
Riigi kasuks välja mõistetud menetluskulud tuleb tasuda Rahandusministeeriumi arveldusarvetele
nr EE891010220034796011 (SEB), nr EE932200221023778606 (Swedbank), nr


                                                                                             1
EE403300333416110002 (Danske Bank AS Eesti filiaal) või nr EE701700017001577198 (Nordea
Bank Finland PLC Eesti filiaal), märkides ära Tartu Maakohtu viitenumbri 2800049874, selgitusse
aga kriminaalasja numbri, makse nimetuse ja isiku nime, kelle eest makstakse.

Vastavalt KrMS § 417 lg-le 2 ja §-le 423 on menetluskulude tasumiseks aega 1 kuu alates
kohtulahendi jõustumisest. Eelnimetatud tähtajaks menetluskulude tasumata jätmise korral
pööratakse kohtumäärus menetluskulude osas sundtäitmisele täitemenetluse seadustikus
ettenähtud korras. Täitemenetlusega kaasnevad täitemenetluse kulud, mis nõutakse välja
võlgnikult.

Edasikaebamise kord
Käesoleva kohtumääruse peale on kohtumenetluse pooltel, samuti menetlusvälisel isikul, kui
kohtumäärusega on piiratud tema õigusi või seaduslikke huve, õigus esitada Tartu Maakohtule
kirjalik määruskaebus 15 päeva jooksul, alates päevast, mil isik sai vaidlustatavast kohtumäärusest
teada või pidi teda saama.

Menetluse käik ja asjaolud
Tartu Maakohtu 06.04.2011. a otsusega kriminaalasjas nr 1-10-9603 tunnistati Gert Leppik süüdi
karistusseadustiku (edaspidi KarS) § 121 järgi ja mõisteti temale karistuseks 6 kuud vangistust.
Sama otsusega tunnistati Gert Leppik süüdi KarS § 266 lg 2 p-de 1, 3 järgi ja mõisteti temale
karistuseks 2 kuud vangistust. KarS § 64 lg 1 alusel loeti mõistetud karistustest kergem kaetuks
raskema karistusega ning kuritegude kogumi eest mõisteti temale liitkaristuseks 6 kuud vangistust.
KarS § 65 lg 2 alusel suurendati seda karistust Gert Leppikule Harju Maakohtu 14.08.2009. a
otsusega kriminaalasjas nr 1-09-4503 mõistetud karistuse ärakandmata osa, s.o 2 aasta 5 kuu 28
päeva vangistuse võrra ning kohtuotsuste kogumis mõisteti temale liitkaristuseks 2 aastat 11 kuud
ja 28 päeva vangistust. KarS § 68 lg 1 alusel arvestati eelvangistuses viibitud aeg 6 päeva
karistusaja hulka ning mõisteti Gert Leppikule lõplikuks karistuseks 2 aastat 11 kuud ja 22 päeva
vangistust alates Gert Leppiku kinnipidamiskohta karistuse kandmisele asumisest.

Tartu Ringkonnakohtu 11.11.2011. a otsusega tühistati Tartu Maakohtu 06.04.2011.a otsus
osaliselt, sh Gert Leppiku süüditunnistamises KarS § 121 järgi kannatanu A.S. episoodis,
liitkaristuse mõistmises KarS § 64 lg 1 järgi, karistuse mõistmises KarS § 65 lg 2 järgi ja lõplikule
ärakandmisele kuuluva karistuse osas. Ringkonnakohtu otsusega tunnistati Gert Leppik süüdi
KarS § 200 lg 2 p-de 4, 7 järgi ning mõisteti temale karistuseks 3 aastat vangistust. KarS § 64 lg 1
alusel loeti kergemad karistused kaetuks raskema karistusega ja mõisteti kuritegude kogumi eest
Gert Leppikule liitkaristuseks 3 aastat vangistust. KarS § 65 lg 2 alusel suurendati seda karistust
Gert Leppikule Harju Maakohtu 14.08.2009. a otsusega kriminaalasjas nr 1-09-4503 mõistetud
karistuse ärakandmata osa, s.o 2 aasta 5 kuu 28 päeva vangistuse võrra ning kohtuotsuste kogumis
mõisteti temale liitkaristuseks 5 aastat 5 kuud ja 28 päeva vangistust. KarS § 68 lg 1 alusel arvestati
eelvangistuses viibitud aeg 6 päeva karistusaja hulka ning mõisteti Gert Leppikule lõplikuks
karistuseks 5 aastat 5 kuud ja 22 päeva vangistust. Kohtuotsused jõustusid 11.11.2011. a.

Tartu Maakohtu 25.01.2012. a otsusega kriminaalasjas nr 1-12-770 tunnistati Gert Leppik süüdi
KarS § 266 lg 1 p-de 1, 3 järgi ja mõisteti temale karistuseks 5 kuud vangistust. Sama otsusega
tunnistati Gert Leppik süüdi KarS § 121 järgi ja mõisteti temale karistuseks 10 kuud vangistust.
KarS § 64 lg 1 alusel loeti mõistetud karistustest kergem kaetuks raskemaga ning kuritegude
kogumi eest mõisteti Gert Leppikule liitkaristuseks 10 kuud vangistust. KarS § 65 lg 1 alusel,
lugedes mõistetud karistustest kergema kaetuks raskemaga, liideti sellele karistusele Tartu
Ringkonnakohtu 11.10.2011. a otsusega kriminaalasjas nr 1-10-9603 Gert Leppikule mõistetud
karistus, s.o 5 aastat 5 kuud ja 28 päeva vangistust ning kohtuotsuste kogumis mõisteti temale


                                                                                                     2
liitkaristuseks 5 aastat 5 kuud ja 28 päeva vangistust. Karistusaja alguseks loeti 08.09.2011. a.
Kohtuotsus jõustus 10.02.2012. a.

Pärnu Maakohtu 03.05.2013. a otsusega kriminaalasjas nr 1-12-11280 tunnistati Gert Leppik süüdi
KarS § 118 lg 2 järgi (alates 14.04.2012. a KarS § 118 lg 1 p 2) ja mõisteti temale karistuseks 6
aastat vangistust. KarS § 65 lg 1 alusel liideti sellele karistusele Tartu Maakohtu 25.01.2012. a
otsusega kriminaalasjas nr 1-12-770 Gert Leppikule mõistetud 5 aastat 5 kuud ja 22 päeva
vangistust ning kohtuotsuste kogumis mõisteti temale liitkaristuseks 7 aastat vangistust.
Karistusaja alguseks loeti 08.09.2011. a. Kohtuotsus jõustus 18.05.2013. a.

Kinnipeetava karistusaeg algas 08.09.2011. a ja lõppeks selle täieliku ärakandmise korral
08.09.2018. a.

05.05.2016. a esitas Tartu Vangla maakohtule materjalid Gert Leppiku vangistusest tingimisi enne
tähtaega vabastamise kohta KarS § 76 lg 2 p 2 järgi. Materjalidest nähtuvalt on Gert Leppik enda
ennetähtaegse vabastamise korral nõus vabatahtlikult võtma kohustuse alluda elektroonilisele
valvele oma elukohas. Vangla ei toeta Gert Leppiku tingimisi ennetähtaegset vabastamist, kuna
leiab, et kinnipeetav võib vabaduses jätkuvalt toime panna õigusrikkumisi.

Kohtumenetluse poolte seisukohad
Prokurör esitas Gert Leppiku tingimisi enne tähtaega vabastamise võimalikkuse kohta kirjaliku
seisukoha, milles nõustub vangla arvamusega. Gert Leppiku eelnev kuritegelik käitumine ning
toimepandud kuritegude iseloom, samuti kinnipeetava isikuomadused ja hoiakud ei anna alust
tema ennetähtaegseks vabastamiseks.

Gert Leppik avaldas kohtus, et soovib vangistuse kandmisest enne tähtaega vabaneda. Ta on nõus
elektroonilise valvega, samuti on ta nõus läbima sotsiaalprogramme ning minema alkoholiravile.
On valmis ka loobuma alkoholi tarvitamisest kuni katseaja lõpuni. Ta soovib asuda tööle ning olla
toeks oma perele. Vanglas toime pandud distsiplinaarrikkumised ei olnud rasked. Samuti ei olnud
kodukorda vangla seina peal – kui ta vanglasse läks, siis lubati tal kodukorraga tutvuda, kuid see
oli 5 cm paks ja ta ei jõudnud seda korraga pähe õppida.

Kaitsja leidis, et Gert Leppiku võiks ennetähtaegselt vabastada koos elektroonilise valve
kohaldamisega. See aitaks teda distsiplineerida ja normaalsesse ellu rehabiliteerida. Gert Leppik
on teinud oma mineviku kohta tõsised järeldused, tal on tõsine soov end muuta ja alustada
seaduskuulekat elu. Isikul on pere, tema ema ja isa toetavad Gert Leppikut majanduslikult ja
emotsionaalselt. Gert Leppikul on ka abikaasa, kes aitab tal pingutada. Isik ise peab kõige
tähtsamaks abikaasa lapsi, kellele ta soovib eeskujuks olla ja kelle nimel pingutada. Gert Leppikul
on kindel tööandja, kelle juures ta töötas enne vangistust ja kelle juures saab ta ka vabanemisel
samal töökohal jätkata. Vana tutvusringkonnaga Gert Leppik enam suhelda ei soovi. Alkoholi
vastu ta huvi enam ei tunne ning ta on nõus minema ka alkoholivastasele ravile. Ta on täitnud
rahalisi nõudeid päris suures ulatuses, üle 3000 euro, tal on motivatsiooni jätkata sellega
vabaduses. Kaitsja on seisukohal, et Gert Leppiku enne tähtaega vangistusest vabastamine on
oluline, sest vangistuses on viibitud pikka aega, isikul on olemas motivatsioon ja konkreetsed
sihid, mille poole püüelda.

Kohtu seisukoht
Gert Leppik kannab liitkaristust, mis on talle mõistetud muuhulgas ka röövimiste eest, mis on
tahtlikud esimese astme kuriteod. KarS § 76 lg 2 p 2 kohaselt võib kohus tahtlikus esimese astme
kuriteos süüdlase katseajaga tingimisi enne tähtaega vabastada, kui ta on tegelikult ära kandnud


                                                                                                 3
vähemalt kaks kolmandikku mõistetud karistusajast, kuid mitte vähem kui 4 kuud. Käesolevaks
ajaks on Gert Leppik temale mõistetud karistusajast vähemalt kaks kolmandikku, kuid mitte vähem
kui 4 kuud ära kandnud. Seega on olemas formaalne alus tema vangistusest tingimisi
ennetähtaegseks vabastamiseks.

KarS § 76 lg 4 järgi arvestab kohus tingimisi enne tähtaega vangistusest vabastamise otsustamisel
materiaalse alusena kuriteo toimepanemise asjaolusid, süüdlase isikut, varasemat elukäiku ning
käitumist karistuse kandmise ajal, samuti tema elutingimusi ja neid tagajärgi, mida võib süüdlasele
kaasa tuua tingimisi enne tähtaega karistusest vabastamine.

Kohtule esitatud materjalidest nähtub, et Gert Leppikut on varem kriminaalkorras korduvalt
karistatud. Tema käitumist iseloomustab suur kuritegelik aktiivus, millele pandi piir alles sellega,
kui ta 08.09.2011. a kuritegudes kahtlustatavana kinni peeti. Teda ei distsiplineerinud katseaja
kohaldamine, samuti see, et temaga seotud kriminaalasjad olid juba arutusel kohtus. Gert Leppik
jätkas kuritegude toimepanekut ka eelnevalt nimetatud aegadel. Seejuures olid tema kuriteod
valdavalt vägivalla- ning varavastased kuriteod. Selline käitumine viitas Gert Leppikul
kuritegelike hoiakute ja väärtushinnangute juurdumisele. Kannatanute läbielamised ei läinud talle
korda. Ta ei lahendanud probleeme verbaalselt, vaid oli oma eesmärkide saavutamiseks
kõhklematult valmis kasutama vägivalda.

Käesoleval ajal väidab Gert Leppik, et on muutnud. Ta on vanglas läbinud mitmeid
sotsiaalprogramme ning on neist õppinud. Ta on vangistuse jooksul teadlikult teinud samme enda
muutmiseks ning on sisemiselt arenenud. Tema mõttemaailm ja käitumine on muutunud. Ta on
aru saanud, et on oma kuriteoohvrite suhtes käitunud ebaõigesti ning teinud oma käitumisega kahju
ka enda lähedastele.

Kohus möönab, et Gert Leppik on vanglas tegelenud taasühiskonnastavate tegevustega. Ta on
läbinud sotsiaalprogrammid „Õige hetk“ (06.09.-17.12.2012. a), „Agressiivsuse asendamise
treening“ (05.03.-05.09.2014. a) ja „Eluviisitreening“ (17.09.-05.11.2014. a). Lisaks on ta
osalenud vangla tööhõives. Samas on Gert Leppik kahel korral alustanud keevitaja kutseõpet, kuid
ei ole kummalgi korral suutnud seda läbida. Lisaks on ta vanglas süstemaatiline korrarikkuja.
Viimased distsipliinirikkumised leidsid aset 02.02.2016. a ja 14.03.2016. a. Samuti on ta
kaaskinnipeetavate suhtes kasutanud nii vaimset kui füüsilist vägivalda. Need teod olid toime
pandud ajal, mil Gert Leppikul olid eelviidatud sotsiaalprogrammid juba läbitud, mistõttu oleks ta
pidanud osakama oma käitumist paremini kontrollida ning juhtida. Tõsiseltvõetavad ei ole Gert
Leppiku väited selle kohta, et distsiplinaarrikkumised olid toime pandud teadmatusest, kuna ta ei
suutnud vangla kodukorda endale pähe jätta. Nimelt on paljud tema poolt toime pandud
rikkumised oma laadilt korduvad. Teadmatusest toime pandud rikkumine oleks olnud võimalik
üksnes esimesel korral, järgmistel kordadel ei ole võimalik end reeglite mitteteadmisega enam
vabandada.

Järelikult ei ole Gert Leppiku jutt selle kohta, et ta on nüüdseks muutnud, usutav. Gert Leppik ei
suuda kehtestatud reeglitele alluda isegi kinnipidamisasutuse kontrollitud tingimustes. See
omakorda viitab asjaolule, et ei karistus ega ka taasühiskonnastav tegevus ei ole tema hoiakutele
ja käitumisele vajalikku positiivset mõju avaldanud ning suure tõenäosusega isik jätkab vabaduses
kuritegude toimepanekut. Kohus leiab, et elektroonilise valve kohaldamine ei vähendaks
käesoleval juhul kuritegude toimepaneku ohtu, kuna kohtunikul puudub veendumus, et Gert
Leppik suudab selle tingimustest kinni pidada. Ka elu- ja töökoha olemasolu, samuti pere toetus
ei vähenda kohtuniku hinnangul seda riski, kuna need tugifaktorid olid Gert Leppikul olemas ka
varasemate kuritegude toimepanemise ajal. Gert Leppik peab suutma siiski oma käitumist


                                                                                                  4
vanglatingimustes kontrollida, kui temal on tahtmine ennetähtaegselt vanglast vabaneda ning
näidata et ta suudab oma tegevust kontrollida.
Lähtudes eeltoodust jätab kohus Gert Leppiku vangistuse kandmiselt tingimisi enne tähtaega
vabastamata.

Menetluskulud
Käesolevas asjas on menetluskuludeks Gert Leppikule riigi õigusabi korras määratud kaitsjale
makstud tasu 72 eurot (KrMS § 175 lg 1 p 4). Lähtuvalt KrMS § 180 lg-st 1 tulevad riigi õigusabi
osutamisega seotud kulud hüvitada Gert Leppikul.



Peet Teidearu
Kohtunik
/allkirjastatud digitaalselt/




                                                                                               5

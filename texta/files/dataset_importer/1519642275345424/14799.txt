                                KOHTUOTSUS
                                   Eesti Vabariigi nimel


 Kohus                                     Tallinna Ringkonnakohus
 Kohtukoosseis                             Tiit Kollom (eesistuja), Reet Allikvere ja Ulvi
                                           Loonurm

 Otsuse tegemise aeg ja koht               23.05.2016 Tallinnas
 Tsiviilasja number                        2-15-7720
 Tsiviilasi                                EP hagi Narvo OÜ vastu töötasu ja kasutamata
                                           puhkuse hüvitise väljamõistmiseks
 Tsiviilasja hind                          2022,68 eurot
 apellatsioonimenetluses
 Vaidlustatud kohtulahend                  Harju Maakohtu 09.12.2015 otsus

 Kaebuse esitaja ja kaebuse liik           Narvo OÜ apellatsioonkaebus
                                           EP vastuapellatsioonkaebus

 Menetlusosalised ja nende esindajad       Hageja EP (IK XXXXXXXXXXX), lepinguline
                                           esindaja adv. Kalle-Kaspar Sepper
                                           Kostja Narvo OÜ (registrikood 12211133),
                                           lepinguline esindaja adv. Timo Kullerkupp

                                           Kirjalik menetlus
 Menetluse liik


RESOLUTSIOON:

Jätta Harju Maakohtu 09.12.2015 otsus tsiviilasjas nr. 2-15-7720 muutmata, Narvo OÜ
apellatsioonkaebus ja EP vastuapellatsioonkaebus rahuldamata ja poolte apellatsiooniastmega
seotud menetluskulud nende endi kanda.

Edasikaebamise kord

Otsuse peale võivad menetlusosalised vandeadvokaadi vahendusel esitada kassatsioonkaebuse
otse Riigikohtule 30 päeva jooksul otsuse kättetoimetamisest arvates.

TsMS § 218 lg 4 kohaselt võib hagimenetluses Riigikohtus menetlusosaline ise esitada
menetlusabi saamise taotluse. TsMS § 187 lg 6 kohaselt peab seaduses sätestatud tähtaja
järgimiseks tegema menetlusabi taotleja tähtaja kestel ka menetlustoimingu, mille tegemiseks
ta menetlusabi taotleb, eelkõige esitama kaebuse. Kaebuse põhjendamiseks või riigilõivu
tasumiseks või kaebuses esineva sellise puuduse kõrvaldamiseks, mis on seotud menetlusabi
taotlemisega, annab kohus mõistliku tähtaja pärast menetlusabi andmise taotluse lahendamist,
kui nimetatud taotlus ei olnud esitatud põhjendamatult või tähtaja pikendamise eesmärgil. See
ei välista menetlustähtaja ennistamist.

Asjaolud

EP esitas 21.05.2015 hagi Harju Maakohtusse Narvo OÜ vastu saamata jäänud töötasu ja
puhkusetasu hüvitamiseks ja viiviste väljamõistmiseks.

Hageja töötas kostja juures tegevjuhi ametikohal alates 06.01.2012. Lisaks oli hageja kostja
juhatuse liige perioodil 02.01.2012 - 08.12.2014, mille kohta kirjalikku lepingut ei sõlmitud.
Juhatuse liikme tasu hagejale ei makstud. Poolte vahel ei olnud sõlmitud kirjalikku töölepingut,
kuid kostja saatis hagejale tööle asumisel töölepingu projekti, mis jäi alla kirjutamata, sest
pooled ei jõudnud kokkuleppele kõikides punktides. Seega oli tööleping poolte vahel sõlmitud
suuliselt.

Augustis 2012.a toimusid poolte vahel töölepingu muutmiseks läbirääkimised. Selle tulemusel
vormistas kostja 28.08.2012 töölepingu muudatused kirjalikult. Dokumendist nähtub kostja
kinnitus poolte vahel sõlmitud töölepingu olemasolu kohta ja nõustumine muudatustega alates
01.09.2012.

Hageja pangakonto väljavõttest nähtub, et kostja tegi hagejale 2014.a ülekandeid selgitusega
töötasu, palk ning töötasu ja puhkusetasu või puhkus. Viimane ülekanne tehti 2014.a
novembrikuu eest.

Kostja ei ole töölepingut üles öelnud. Kostja teatas hagejale, et kutsub ta juhatuse liikme kohalt
tagasi 04.12.2014.

Hageja ütles töölepingu üles 06.11.2014 avaldusega alates 06.01.2015. Seega lõppes poolte
vahel sõlmitud tööleping 06.01.2015.

Hageja ei ole saanud töötasu 2014.a detsembrikuu eest ja saamata on puhkusetasu. Hageja pidi
saama töötasu igakuiselt 1800 eurot bruto. Hagejal on õigus nõuda töötasu 2014.a detsembrikuu
ja 2015.a jaanuarikuu 6 päeva eest 2148,39 eurot (1800+348,39/1800:31x6/) ning puhkusetasu
14 kalendripäeva eest 812,90 eurot (1800:31x14). Hagejal on õigus saada viivist kuni
21.05.2015 - 72,74 eurot ja edasi seadusjärgses määras kuni põhivõlgnevuse tasumiseni.

Kostja vastus

Kostja hagi ei tunnistanud. Hageja oli kostja juhatuse liige 02.01.2012 - 08.12.2014. Kostja
tasus hagejale juhatuse liikme kohustuste täitmise eest igakuist tasu. Kirjalikku juhatuse liikme
lepingut ei sõlmitud. 04.12.2014 otsustas kostja kutsuda hageja juhatusest tagasi ja lõpetada
juhatuse liikme lepingu, 08.12.2014 saatis kostja hagejale vastava osanike otsuse.

Poolte vahel ei ole ühtegi kirjalikku lepingut – ei töölepingut TLS mõistes ega käsunduslepingut
VÕS mõistes. Perioodil 02.01.2012 - 08.12.2014 täitis hageja ÄS ja kostja põhikirjas märgitud
kostja juhatuse liikme kohustusi. Hageja poolt esitatud allkirjastamata tööleping nr 1 ei tähenda
hageja tegevjuhina töötamist töölepingu alusel. Lepingu sisust ja eesmärgist tulenevalt saab
lepingut käsitleda käsunduslepinguna juhatuse liikme kohustuste täitmiseks - ettevõtte ja
töötajate töö organiseerimine ning igapäevase majandustegevuse korraldamine. Hageja ei
selgitanud ega tõendanud, milles seisnes erinevus tema tegevjuhi ja juhatuse liikme

                                                                                                2
kohustustes. Kuna hageja täitis vaid äriseadustikust tulenevaid juhatuse liikme kohustusi, ei
saanud ta neid täita töölepingu alusel.

Kostja ei ole töölepingu muudatust kirjalikult vormistanud, hageja ei ole esitanud poolte poolt
allkirjastatud dokumenti. Asjaolu, et ettepanekus on viide töölepingu muudatusele, ei tähenda,
et poolte vahel oli sõlmitud tööleping TLS mõistes. Lähtuda tuleb lepingu sisust, mitte selle
pealkirjast. Töölepingulise suhte olemasolu ei tõenda ka igakuiste ülekannete selgitused.
Selgitused töötasu ei muuda poolte suhet töölepinguliseks suhteks. Ka töötuskindlustusmaksete
tasumine ei muuda suhet töölepinguliseks suhteks. Riigikohus on leidnud, et juhatuse liige võib
samas äriühingus töötada ka töölepingu alusel, kui tehtav töö ei kujuta endast juhatuse liikme
kohustuste täitmist (3-2-1-134-02). Hageja täitis juhatuse liikme kohustusi.

Maakohtu otsus

Harju Maakohus rahuldas 09.12.2015 otsusega hagi osaliselt. Kohus mõistis Narvo OÜ-lt välja
töötasu 1974,19 eurot ja viivise VÕS § 113 lg 1 teises lauses sätestatud ulatuses alates
22.05.2015 kuni põhinõude täitmiseni EP kasuks. Menetluskulud jättis kohus poolte endi
kanda.

Hageja esitas puhkusetasu nõude, mille kostja oleks pidanud talle maksma jaanuaris 2014. Hagi
esitas hageja puhkusetasu kostjalt väljamõistmiseks 21.05.2015. Kohus leidis, et nimetatud
nõude esitamise tähtaeg oli ITVS § 6 lg 1 alusel hagi esitamise ajaks möödunud ning nõue tuleb
aegumise tõttu jätta rahuldamata. TLS § 71 alusel on töölepingu lõppemisel tööandja
kohustatud hüvitama töötajale kasutamata jäänud aegumata põhipuhkuse rahas. Töölepingu
lõppemisega muutuvad kõik töösuhtest tulenevad nõuded sissenõutavaks. Hageja hüvitise nõue
kasutamata puhkuse eest muutus sissenõutavaks 06.01.2015. Hagi esitamise ajaks 21.05.2015
oli 4 kuud nõude sissenõutavaks muutumisest möödunud ja nõue aegunud.

Hageja nõudis töötasu tegevdirektorina töölepingu alusel töötamise eest, kostja väitel sai hageja
juhatuse liikme tasu ning tegevdirektori ülesannete täitmise eest tal puudub tasu saamise õigus
kuna tegevdirektori ja juhatuse liikme kohustused kattusid.

Kirjalikku lepingut pooled ei sõlminud ei töölepingut hageja tegevjuhina töötamise kohta, ega
käsunduslepingut hageja poolt kostja juhatuse liikme ülesannete täitmise kohta. Hageja esitas
töölepingu projekti, töölepingud teiste töötajatega ja ettepaneku tegevjuhi motiveerimiseks läbi
muudatuste tema töölepingus ning hagejale tehtud tasu ülekanded, millega hageja soovis
tõendada töölepingu olemasolu.

Tööleping nr 1(tegemist on lepingu projektiga, kuna lepingut pooled alla ei kirjutanud) sisaldab
töötajaga sõlmitava töölepingu ja ka juhatuse liikmega sõlmitava käsunduslepingu elemente.
Kuivõrd tegemist on projektiga, leidis kohus, et nimetatud dokumendist lähtudes ei saa vaidlust
kummagi poole kasuks lahendada. Nimetatud asjaolu ei väära hageja poolt teiste töötajatega
sõlmitud lepingud. Esimese lepingu projektis on väidetava tööandja esindajaks märgitud kostja
teine juhatuse liige PP, ülejäänud kolmes lepingus on tööandja esindajaks märgitud kostja
juhatuse liikmena hageja.

Töölepingu projektis on hageja kui tegevjuhi (lepingu p 2.1) tööülesanneteks märgitud -
ettevõtte ja töötajate töö organiseerimine ning igapäevase majandustegevuse korraldamine.
Sellele järgneb märge, et töötaja tööülesanded on täpsemalt kirjeldatud ametijuhendis. Asja
arutamise käigus tuvastas kohus, et sellist ametijuhendit ei ole.


                                                                                               3
Õige on küll kostja väide, et õigusdokumentide puhul lähtutakse nende tõlgendamisel sisust,
mitte pealkirjast, kuid ei ole eluliselt usutav, et kostja kogu perioodi jooksul, mil hageja oli
kostja juhatuse liige ja tegevjuht, ei saanud aru või ei pidanud aru saama, millises sõnastuses
dokumente ta koostas ja millise selgitusega ülekandeid tegi. Nii on kostja juhatuse liikme PPu
isikus allkirjastatud ETTEPANEKU OÜ Kehra PT (kostja varasem ärinimi) tegevjuhi
motiveerimiseks läbi muudatuste tema töölepingus, mis sisaldab kõigis kuues punktis sõna
tegevjuhi. Ettepanek tehakse selles märgitu järgi poolte kokkuleppel EP töölepingus
muudatuste tegemiseks töötasu, telefoni ja tööauto kompensatsiooni suuruse, tööauto tegevjuhi
käsutuses olemise, tööks vajalike teadmiste omandamiseks vajalike kulude hüvitamise ja
puhkuse kestuse kohta.

Töölepingu seaduse (TLS) § 1 lg 1 järgi teeb töölepingu alusel füüsiline isik (töötaja) teisele
isikule (tööandja) tööd, alludes tema juhtimisele ja kontrollile. Tööandja maksab töötajale töö
eest tasu. TLS § 1 lg 5 kohaselt ei kohaldata töölepingu kohta sätestatut juriidilise isiku
juhtorgani liikme ega välismaa äriühingu filiaali juhataja lepingule. TLS § 4 lg-st 4 tulenevalt
ei ole tööleping tühine kui leping ei ole sõlmitud kirjalikult.

Äriseadustiku (ÄS) § 180 lg 1 kohaselt on osaühingu juhatus osaühingu juhtorgan, mis esindab
ja juhib osaühingut. Vaidlus puudus selle üle, et hageja oli kostja juhatuse liige perioodil
02.01.2012 - 08.12.2014. Töölepingu projekti p 2.2. kohaselt oli töötaja tööülesanneteks
ettevõtte ja töötajate töö organiseerimine ning igapäevase majandustegevuse korraldamine.
Nimetatud ülesanded võivad olla nii juhatuse liikme kui ka tegevjuhi ülesanneteks. Märgitud
projekt viitab terves ulatuses sellele, et tegemist oli kostja sooviga sõlmida hagejaga tööleping,
mitte juhatuse liikme leping (käsundusleping). Kohus ei nõustunud kostjaga, et juhatuse liikme
ja töötaja tööülesanded ei saa kokku langeda. Praegusel juhul on see võimalik. Nii tegevjuhi
kui juhatuse liikme kohustusteks on ettevõtte ja töötajate töö organiseerimine ning igapäevase
majandustegevuse korraldamine.

TLS § 7 p 10 kohaselt töölepingu seadus ei laiene juriidilise isiku organi liikme suhetele selle
organiga. See aga ei välista, et hageja, kes oli kostja juhatuse liige, töötas ka kostja tegevjuhina
töölepingu alusel. Äriühingu juhatuse liikme suhteid äriühinguga reguleerivad ÄS ja äriühingu
põhikiri. Kostja oma põhikirja ei esitanud, kuigi vastuses viitas sellele kui dokumendile, millest
tulenevaid kohustusi (peale ÄS-s märgitute) hageja kostja juhatuse liikmena täitis. Seega pole
võimalik kindlaks teha, kas ja millisel viisil reguleerib kostja põhikiri osaühingu sisesuhteid.
Kuna põhikiri on mitmepoolne tehing, seega tõend, ei või kohus ise TsMS-st tulenevalt registris
kostja põhikirja kontrollida. Kohtu arvates on vaidlus võimalik lahendada esitatud asjaolude ja
tõendite alusel ilma kostja põhikirjata.

Kohus leidis, et poolte vahel oli suuline tööleping, mille alusel hageja töötas kostja tegevjuhina,
töölepingut muudeti 28.08.2012 juhatuse liikme PPu poolt allakirjutatud dokumendiga, mille
nimetus on ettepanek. Seega on hagejal õigus nõuda töötasu TLS alusel. Ei ole tõendatud, et
hageja tööülesanded tegevjuhina ja kohustused juhatuse liikmena oleksid kattunud.

Äriseadustikust tulenevalt on osaühingu juhatuse liige kohustatud täitma temale ametisuhtest
kui käsundilaadsest lepingusarnasest suhtest tulenevaid kõiki kohustusi. Osaühingu juhatuse
liikme ametisuhte sisusse kuuluvate kohustuste allikaks on seadus, põhikiri, kõrgemalseisva
organi otsused ning nende olemasolul ka poolte vahel sõlmitud kokkulepped, eelkõige juhatuse
liikme leping. Praegusel juhul on võimalik kindlaks teha vaid hageja kui kostja juhatuse liikme
seadusest tulenevad kohustused, sest muudele ülalnimetatud allikatele ei ole pooled (peale
kostja viite põhikirjale) viidanud ega sellekohaseid tõendeid esitanud. Osaühingu juhatuse
liikme seadusest tulenevaks peamiseks kohustuseks on osaühingu juhtimine ja esindamine (ÄS

                                                                                                  4
§ 180 lg 1). Juhatuse liikme spetsiifilisteks kohustusteks on informatsiooni andmine, aruannete
koostamine (sh majandusaasta aruande) ja esitamine kõrgemalseisvale organile, teabe andmine
osanikele, raamatupidamise korraldamine, pankrotiavalduse õigeaegne esitamine, osanike
koosolekute kokkukutsumine ja ettevalmistamine, maksudeklaratsioonide täitmine ja
esitamine. Juhatuse liikmele kehtib nimetatud kohustuste täitmise standard, eelkõige hoolsus-
ja lojaalsuskohustus. Lisaks sellele peab juhatuse liige suhetes teiste juhatuse liikmetega,
osanikega järgima hea usu põhimõtet ja arvestama üksteise õigustatud huve.

Kohus ei nõustunud kostjaga, et ülalviidatud ettepanek jäi vaid ettepanekuks ning ei ole
töölepingu muutmise kokkulepe. Hageja lähtus hagi esitamisel ettepanekus märgitud töötasu
suurusest 1800 eurot ning puhkuse kestusest 42 päeva. Kostja ei ole kumbagi neist
vaidlustanud. Ettepanku allkirjastas kostja juhatuse liige PP, ettepanek muutus hagejaga
suuliselt sõlmitud töölepingu osaks. Nimetatud ettepaneku tõlgendamise osas on kostja selgitus
vastuolus tema tõlgendusega teiste hageja tõendite kohta. Nimelt avaldas kostja arvamust, et
lähtuda tuleb dokumendi sisust, mitte pealkirjast. Viidatud ettepaneku puhul lähtus kostja aga
pealkirjast ja väitis, et kuna tegemist oli ettepanekuga, ei saa seda pidada töölepingu muutmise
kokkuleppeks.

Kostja poolt hagejale makstut ei saa tõlgendada juhatuse liikme tasuna ka seetõttu, et kostja
osanikud ei ole hagejale kui juhatuse liikmele tasu määranud. Vastupidist ei ole kostja
tõendanud. Juhul kui hageja oleks saanud kostjalt hageja arvele ülekantud tasu juhatuse liikme
tasuna, oleks kostjal olnud seda võimalik üpris lihtsalt tõendada. Nimelt võib osaühingu
juhatuse liige ÄS-st tulenevalt saada ülesannete täitmise eest tasu, § 1801 lg 1 sätestatu kohaselt
määratakse juhatuse liikmele makstava tasu suurus ja maksmise kord osanike otsusega,
nõukogu olemasolul aga nõukogu otsusega. Selliseid otsuseid ei ole kostja tõenditena esitanud
ega nende olemasolu väitnud.

Kostja 04.12.2014 osanike otsusest nähtub hageja juhatuse liikme kohalt tagasikutsumine
kostja osanike poolt ja teise juhatuse liikme volitamine kostja ja hageja vahelist juhatuse liikme
lepingut lõpetama. Otsus tehti hagejale teatavaks 08.12.2014 saadetud e-kirjaga. Nimetatud
otsusest ei saa teha järeldust, et hageja juhatuse liikmeks oleku ajal ei võinud töötada kostja
tegevjuhina või saanud tasu mitte töötasuna tegevjuhina töötamise eest.

Töötasu väljamõistmisel arvestas kohus, et tööleping poolte vahel lõppes 06.01.2015. Hageja
töötas jaanuarikuus 3 tööpäeva. Kohus vähendas töötasu 3 päeva eest. Detsembrikuu 2014.a
töötasu kohus hageja haigusepäevade võrra ei vähendanud, kuna hageja töövõimetuslehel
olemine ei leidnud tõendamist. Hageja väitel töötas ta ka haiguse ajal. Hageja selgitust ja tema
töö iseloomu arvestades on eluliselt usutav, et hageja tegi haiguse ajal tööd töökohale
minemata. Klientide ja tarnijatega suhelda on võimalik ka töökohal olemata. Kohus leidis, et
töötasu 1974,10 eurot tuleb hagejale välja mõista.

Rahuldamisele kuulub ka hageja viivisenõue osaliselt, arvestatuna töötasult, mille maksmisega
kostja viivitas (TLS § 84 lg 1, VÕS § 113 lg 1). Kuni 21.05.2015 on väljamõistetava viivise
suurus 48,49 eurot. Alates 22.05.2015 peab kostja hagejale maksma viivist VÕS § 113 lg 1
teises lauses sätestatud ulatuses kuni põhinõude rahuldamiseni.

Apellatsioonkaebus

Narvo OÜ palub maakohtu otsuse tühistada ja uue otsusega jätta hagi rahuldama,
menetluskulud jätta vastustaja kanda.


                                                                                                 5
Maakohus asus ebaõigesti seisukohale, et poolte vahel kehtis tööleping. Hageja nõustub
maakohtu järeldustega, mille kohaselt hageja oli kostja juhatuse liige 02.01.2012 – 08.12.2014
ja mille kohaselt väidetavad tööülesanded tegevjuhina ja juhatuse liikmena langesid kokku ja
vastustaja ülesanded on võimalik kindlaks määrata seadusest tulenevate juhatuse liikme
kohustuste kaudu. Menetluses on korduvalt leidnud tõendamist, et vastustajal ei olnud
ülesandeid, mis väljuksid tavapärastest juhatuse liikme kohustuste raamest.

Menetluses ei leidnud tõendamist, et vastustaja oleks allunud apellandi juhtimisele või
kontrollile. Apellandi hinnangul tuleb sellest järeldada, et poolte vahel ei olnud töösuhet.
Võrreldes töösuhet käsundussuhtega on käsundisaajal suurem iseseisvus käsundi täitmisel kui
töötajal töölepingu alusel töö tegemisel. Riigikohus on korduvalt, mh lahendis 3-2-1-3-05,
asunud seisukohale, et eelkõige just töötaja ja tööandja sõltuvussuhte suurem määr eristab
töölepingut teistest tsiviilõiguslikest lepingutest. Esitatud seisukohtadest ja tõenditest tulenevalt
puudus poolte vahel selline sõltuvussuhe.

Täiendavalt sätestab TLS § 1 lg 5 üheselt, et töölepingu kohta sätestatut ei kohaldata juriidilise
isiku juhtorgani liikme ega välismaa äriühingu filiaali juhataja lepingule. Juba ainuüksi sellest
ühesest keelust tulenevalt ei saa poolte vahelist õigussuhet käsitleda töölepingulise suhtena.
Eelkõige arvestades asjaolu, et muude, juhatuse liikme kohustuste raamest väljuvate ülesannete
täitmine ei ole leidnud ei väitmist ega tõendamist. Asjas ei ole leidnud mistahes ulatuses
tõendamist, nagu oleks pooled mingis ulatuses kokku leppinud TLS-ist tuleneva kohaldamises
poolte vahelisele suhtele. Vastustaja osutas apellandile juhatuse liikme teenuseid, allumata
apellandi juhtimisele ja kontrollile töölepingulise suhte jaoks vajalikus sõltuvuse määras.

Töölepingu sõlmimine juhatuse liikmega on võimalik ainult ja üksnes juhul kui ta täidab
ühingus teatud täiendavaid kohustusi. Nimetatud olukord, täiendavate kohustuste täitmine, ei
ole aga leidnud tuvastamist. Puuduvad asjaolud, mis viitaksid (1) tööandja juhtimisele ja
kontrollile; (2) suurele sõltuvussuhte määrale; (3) ülesannetele, mis väljusid juhatuse liikme
kohustuste tavapärasest mahust. Arvestada tuleb mh Riigikohtu ühest seisukohta, et on
välistatud juhatuse liikme ülesannete täitmine töölepingu alusel ja TLS § 1 lõikes 5 sätestatud
keeldu.

Kohus jättis tähelapanuta mh asjaolu, et vastustaja ise tõlgendas lepingut käsundilaadse
juhatuse liikme lepinguna, milles vastustaja esitab lepingu lõpetamise avalduse just juhatuse
liikme lepingu lõpetamiseks.

Et pooltevaheline õigussuhe tuleb klassifitseerida käsundilaadse juhatuse liikme lepinguna ja
mitte töölepinguna, puudub vastustajal õiguslik alus nõuda tasumata töötasu ja sellelt viiviseid.
Juhul kui kohus peaks siiski asuma seisukohale, et pooltevaheline suhe tuleb klassifitseerida
töösuhtena, tuleb ringkonnakohtul uuesti hinnata apellandi poolt vastuses hagiavaldusele p 3.11
esitatud väiteid selle kohta, et vastustaja ei täitnud perioodil, mille eest töötasu nõuab, oma
ülesandeid. Maakohus asus ebaõigesti seisukohale, et apellandi poolt esitatud tõendite alusel ei
saa järeldada tööülesannete mittetäitmist. Tööülesannete mittetäitmist on apellant tõendanud
vastustaja e-kirja ja SMS sõnumitega. Vastustaja ei ole esitatud väiteid ja tõendeid millegagi
ümber lükanud.

Vastuapellatsioonkaebus

EP palub tühistada maakohtu otsuse osas, millega kohus jättis rahuldamata 812,90 euro



                                                                                                   6
puhkusetasu nõude ja sellega seotud viivise nõude. Menetluskulud palub EP jätta vastustaja
kanda.

Hageja viimane tööpäev kostja juures oli 06.01.2015. TLS § 71 sätestab, et töölepingu
lõppemisel on tööandja kohustatud hüvitama töötajale kasutamata jäänud aegumata
põhipuhkuse rahas. Hagejal oli kasutamata 14 kalendripäeva puhkust, mille eest on hagejal
õigus saada hüvitist 812,90 eurot: (1800/31) x 14 = 812,90.

ITVS § 6 lg-t 1 kohaldatakse juhul, kui esitatakse nõue õiguste tunnustamiseks ja rikutud
õiguste kaitseks. Hageja hinnangul tuleb ITVS § 6 lg-t 1 kohaldada eelkõige siis, kui tegemist
ei ole töötasu või töötasu laadse nõudega, kui tuleb kohaldada tavapärast kolmeaastast
aegumistähtaega. Vaidlusalune nõue on esitatud puhkusetasu saamiseks. Asjaomasele nõudele
tuleb kohaldada ITVS § 6 lg-t 3, mitte lg-t 1, sest puudub mõistlik põhjendus, miks peaks
puhkusetasu nõudele kohalduma kordades lühem aegumistähtaeg kui töötasu nõudele.
Puhkusetasu nõude puhul on tegemist faktiliselt töötasu nõudega identse nõudega, puhkusetasu
eesmärk on säilitada töötajale sissetulek ka ajal, mil ta tegelikkuses tööülesandeid ei täida ning
sissetulek on otseses seoses töötatud ajaga ja töötasu suurusega. Seega olukorras, kus tööleping
lõppeb ja väljateenitud puhkus on jäänud kasutamata, tuleb puhkusetasu nõuet käsitleda
sarnaselt töötasu nõudega, kuivõrd tegemist on tasuga, mida isikul on tulenevalt tehtud tööst
õigus saada. Mingil juhul ei ole mõistlik ja eesmärgipärane kohaldada puhkusetasu nõudele
lühemat aegumistähtaega kui töötasu nõudele.

ITVS § 6 lg 1 ei sätesta otsesõnu, et puhkusetasu nõudele kohaldatakse neljakuulist aegumise
tähtaega. Otsesõnu ei ole välistatud ka ITVS § 6 lg-s 3 või TsÜS § 146 lg-s 1, et puhkusetasu
nõudele tuleks kohaldada lühemat kui seaduses sätestatud kolmeaastast aegumistähtaega.
Hageja hinnangul tuleb nimetatud sätteid koosmõjus tõlgendada selliselt, et ka puhkusetasu
nõudele tuleks kohaldada kolmeaastast aegumise tähtaega, kuivõrd vastasel korral on töötaja
õigusi põhjendamatult piiratud.

Kohus rahuldas hageja töötasu 1974,19 euro (töötasu nõude rahuldamine väiksemas mahus oli
sisuliselt tingitud hageja arvutuslikust veast, mitte nõude põhjendamatusest) ning viivisenõude
48,49 eurot. Seega oli hageja nõue 3034,03 eurot, millest kohtuotsuse alusel kuulub tasumisele
2022,68 eurot. Hagiavalduse rahuldamise protsent oli proportsionaalselt 67 ja menetluskulude
jätmine kogu ulatuses poolte endi kanda ei ole põhjendatud.

Isegi juhul, kui lähtuda puhkusetasu nõude puhul põhjendamatult lühikesest aegumistähtajast,
ei ole vaidlus tingitud hageja käitumisest, vaid kostja kohustuste täitmata jätmisest. Hageja ei
ole rikkunud ühtki kohustust ega viivitanud ühegi kohustuse täitmisega kostja ees. Seetõttu on
äärmiselt ebaproportsionaalne ja ebaõiglane jätta menetluskulud poolte endi kanda.

Eeltoodust tulenevalt on põhjendatud menetluskulude jätmine kostja kanda, kes oleks saanud
kogu kohtumenetlust vältida, tasudes hagejale võlgnetava töötasu summa tähtaegselt.
Alternatiivselt tuleks juhinduda sellest, et hagi on rahuldatud 67% ulatuses hageja kasuks,
mistõttu tuleb menetluskulud jaotada võrdeliselt hagi rahuldamise ulatusega.
Vastuapellatsioonkaebuse rahuldamise korral on põhjendatud jätta kõik menetluskulud kostja
kanda.




Ringkonnakohtu seisukoht

                                                                                                7
Kolleegium leiab, et maakohtu otsus tuleb jätta TsMS § 657 lg. 1 p. 1 alusel muutmata.
Apellatsioonkaebus ja vastuapellatsioonkaebus tuleb jätta rahuldamata.

Kolleegium nõustub maakohtu otsuse põhjendustega. Maakohus järgis TsMS § 442 lg. 8
nõudeid ning ringkonnakohus ei korda, tuginedes TsMS § 654 lg-le 6 põhjendusi üle. Vastuseks
apellatsioonkaebuses ja vastuapellatsioonkaebuses toodud väidetele märgib ringkonnakohus
järgmist.

Vaidlust ei olnud selles, et kirjalikku lepingut poolte vahel sõlmitud ei ole. Hageja väitis, et
temaga sõlmiti suuline tööleping ning ta täitis kostja tegevjuhi tööülesandeid. Kostja väitel täitis
hageja juhatuse liikme ülesandeid ning sai juhatuse liikme tasu, ning et poolte vahel oli sõlmitud
käsundilaadne juhatuse liikme leping. Seega vaidlesid pooled nende lepingulise suhte olemuse
üle.

Ringkonnakohus märgib, et poolte vahel sõlmitud lepingu vormil ei ole primaarset tähendust,
oluline on asjaolu, kuidas pooled faktiliselt käitusid. Kostja leidis, et hageja ülesanded olid
selgelt juhatuse liikme ülesanded, ta ei allunud ülesannete täitmisel tööandja juhendamisele ja
kontrollile. Samas maksis kostja hagejale regulaarselt tasu märkega „töötasu“ (t lk 38). Kostja
maksis töötasu iga kuu viiendal päeval, nagu poolte poolt alla kirjutamata töölepingus oli
märgitud (t lk 8). Muuhulgas on oluline, et kostja maksis hageja eest töötuskindlustusmakseid,
mida juhatuse liikme tasult maksta ei tule. Seega, kostja käitumist silmas pidades, jõudis
maakohus õigesti järeldusele, et kostja ise pidas poolte vahel sõlmitud lepingut töölepinguks.

Kostja leidis, et hageja tõlgendas poolte vahel sõlmitud lepingut käsundilaadse juhatuse liikme
lepinguna, kui esitas avalduse enda ametikohustustest vabastamiseks (t lk 17). Kolleegium on
seisukohal, et nimetatud avaldus siiski kostja taolist seisukohta ei kinnita. Juhatuse liikmele
makstava tasu suurus ja selle maksmise kord määratakse osanike otsusega või nõukogu
olemasolul nõukogu otsusega (ÄS § 1801 lg. 1). Kostja ei ole väitnud, et selline otsus oleks
vastu võetud. Maakohtule osanike otsust ega kostja põhikirja, millest väidetavalt hageja kui
juhatuse liikme kohustused tulenesid, kostja ei esitanud. Samas, arvestades, et tegevjuhi ja
juhatuse liikme tööülesanded võisid olla kattuvad, ning käsundileping iseenesest ei pea olema
tasuline, soovis nimetatud avalduse alusel hageja enda vabastamist üksnes juhatuse liikme
kohustustest. Seega oli hageja tahteks reguleerida pooltevahelist õigussuhet üksnes töösuhtena.

Esitatud tõendeid kogumis hinnates leidis maakohus õigesti, et poolte vahel sõlmitud leping
tuleb lugeda töölepinguks. Kolleegium leiab mh, et kostja väide, nagu ei oleks hageja täitnud
oma tööülesandeid perioodil, mille eest hageja saamata jäänud töötasu nõuab, on jäänud
paljasõnaliseks.

Kolleegium nõustub maakohtuga ka selles osas, et tulenevalt ITVS § 6 lg-st 1 esitas hageja
nõude puhkusetasu saamiseks hilinemisega. Vastavalt nimetatud sätte lg-le 3 kohaldub üksnes
töötasu nõudele aegumise tähtaeg kolm aastat. Kasutamata puhkuse hüvitis ei ole töötasu ning
tulenevalt ITLS § 6 lõikest 1 kehtib kasutamata puhkuse hüvitise nõude esitamisele neljakuuline
aegumistähtaeg.

TsMS § 163 lg 1 järgi kannavad pooled menetluskulud võrdsetes osades, kui kohus ei jaota
menetluskulusid võrdeliselt hagi rahuldamise ulatusega või ei jäta menetluskulusid täielikult
või osaliselt poolte endi kanda. Kuivõrd hagi rahuldati osaliselt, siis oli kohtule nimetatud sätte
kohaselt õigus jätta menetluskulud poolte endi kanda.


                                                                                                  8
Tulenevalt TsMS § 171 lg-st 1 jätab ringkonnakohus apellatsioonimenetluse kulud
menetlusosaliste endi kanda.



(allkirjastatud digitaalselt)

Reet Allikvere                  Tiit Kollom                    Ulvi Loonurm




                                                                              9

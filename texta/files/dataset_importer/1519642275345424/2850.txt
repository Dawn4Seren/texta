                         KOHTUMÄÄRUS

Kohus                             Tartu Ringkonnakohus
Kohtukoosseis                     Kersti Kerstna-Vaks, Üllar Roostoja, Kai Kullerkupp
Määruse tegemise aeg ja koht      14. november 2016, Tartu
Tsiviilasja number                2-14-59138
Tsiviilasi                        Verston Ehitus OÜ hagi Narva linna (Narva Linnavalitsuse
                                  Arhitektuuri- ja Linnaplaneerimise Ameti kaudu) vastu
                                  võlgnevuse väljamõistmiseks
                                  Menetluskulude kindlaksmääramise avalduse lahendamine
Vaidlustatud kohtulahend          Viru Maakohtu 13. septembri 2016. a määrus
Kaebuse esitaja ja kaebuse liik   Verston Ehitus OÜ määruskaebus
Kohtuistungi toimumise aeg        Kirjalik menetlus
Menetlusosalised ja nende         Määruskaebuse esitaja (hageja) Verston Ehitus OÜ (registrikood
esindajad                         11947047), esindaja vandeadvokaat Raiko Lipstok
                                  Vastustaja (kostja) Narva linn (Narva linnavalitsuse
                                  Arhitektuuri- ja Linnaplaneerimise Ameti kaudu), esindaja
                                  vandeadvokaat Alo Noormets

RESOLUTSIOON                      Jätta määruskaebus rahuldamata ja Viru Maakohtu
                                  13. septembri 2016. a määrus muutmata.

Edasikaebamise kord               Menetlusosalisel on õigus esitada määruskaebus Riigikohtule 15
                                  päeva jooksul alates käesoleva määruse kättetoimetamisest.
                                  Hagita menetluses võib menetlusosaline Riigikohtus
                                  menetlustoiminguid teha ning avaldusi ja taotlusi esitada ise või
                                  advokaadi vahendusel.


                                             1
                                     Juhul, kui menetlusosaline taotleb menetlusabi, peab ta esitama
                                     tähtaja kestel määruskaebuse. Kaebuse põhjendamiseks või
                                     kaebuses esineva sellise puuduse kõrvaldamiseks, mis on seotud
                                     menetlusabi taotlemisega, annab kohus mõistliku tähtaja pärast
                                     menetlusabi taotluse lahendamist, kui nimetatud taotlus ei ole
                                     esitatud põhjendamatult või tähtaja pikendamise eesmärgil.


ASJAOLUD
1. Tsiviilasjas nr 2-14-59138 on 4. augustil 2016 jõustunud kohtuotsus, mille kohaselt Verston
Ehitus OÜ (hageja) hagi Narva linna (Narva linnavalitsuse Arhitektuuri- ja Linnaplaneerimise
Ameti kaudu) (kostja) vastu rahuldati ning maa- ja ringkonnakohtu menetluskulud jäeti kostja
kanda. Riigikohtu 4. augusti 2016. a määrusega jäeti kassatsiooniastme menetluskulud kostja
kanda.
2. Hageja esitas avalduse menetluskulude kindlaksmääramiseks, milles palus määrata kindlaks
ja mõista kostjalt tema kasuks välja menetluskulu maakohtus (riigilõiv 1500 ja õigusabi 8757
eurot (käibemaksuta)) ja menetluskulu ringkonnakohtus (riigilõiv 1500 eurot ja õigusabi 4221
eurot (käibemaksuta)). Hageja palus kostjalt enda kasuks välja mõista ka viivise alates
menetluskulude suurust kindlaks määrava lahendi jõustumisest kuni täitmiseni
võlaõigusseaduse (VÕS) § 113 lg 1 teises lauses sätestatud ulatuses.
3. Kostja vaidles hageja avaldusele osaliselt vastu.
MAAKOHTU SEISUKOHT
4. Viru Maakohus rahuldas 13. septembri 2016. a määrusega hageja avalduse osaliselt.
Maakohus määras kindlaks ja mõistis kostjalt hageja kasuks välja menetluskulu kokku 10 024
eurot 50 senti ning mõistis kostjalt hageja kasuks välja viivise hüvitatavalt menetluskulult VÕS
§ 113 teises lauses sätestatud määras alates menetluskulude suurust kindlaks tegeva lahendi
jõustumisest kuni täitmiseni.
Maakohtu määruse põhjendustel on menetlusdokumentide mahtu ja keerukust arvestades
hagejale osutatud õigusabiteenuse tunnihind 126 eurot (käibemaksuta) põhjendatud. Hageja
lepingulise esindaja ajakulu on ülepaisutatud ja osaliselt põhjendamatu. Kohtupraktikas on
kujunenud seisukoht, et umbes ühe lehekülje menetlusdokumendi koostamisele võiks
professionaalsete õigusteadmistega esindajal kuluda aega umbes 40 minutit kuni 1 tund, sh ka
aeg, mis on kulunud eelnevalt dokumentide analüüsimisele ja õigusliku positsiooni
kujundamisele sõltuvalt dokumentide hulgast ja analüüsimist vajavatest asjaoludest. Praeguses
menetluses oli tegemist keerukama nõudega ning saab arvestada, et menetlusdokumendi ühe
lehekülje koostamise ajakuluks on üks tund. Maakohus arvestas ka, millises ulatuses oli osutatud
õigusabi seotud menetlusosaliste kohtus esindamisega, s.o kohtule menetlusdokumentide
esitamisega ja kohtuistungitel osalemisega.
Eeltoodut arvestades on põhjendatud ja vajalik menetluskulu maakohtus riigilõiv1500 eurot ja
õigusabi tasu 4399 eurot 54 senti (34,917 tundi x 126 eurot). Lepingulise esindaja põhjendatud
ajakulu maakohtus on kokku 34,917 tundi (menetlusdokumentide koostamine 29,25 tundi,
kohtuistungiks ettevalmistamine 2 tundi ja kohtuistungist osalemine 3,667 tundi). Põhjendatud
ja vajalik menetluskulu ringkonnakohtus on riigilõiv1500 eurot ja õigusabi tasu 2624 eurot 96
senti (20,833 tundi x 126 eurot). Lepingulise esindaja põhjendatud ajakulu ringkonnakohtus on
kokku 20,833 tundi (menetlusdokumentide koostamine 18 tundi, kohtuistungiks
ettevalmistamine 2 tundi ja kohtuistungist osalemine 0,833 tundi). Kokku tuleb kostjal hageja
kasuks välja mõista riigilõiv 3000 eurot ja õigusabikulu 7024 eurot 50 senti. Kostjal tuleb tasuda

                                                 2
tsiviilkohtumenetluse seadustiku (TsMS) § 177 lg 4 järgi ka viivist VÕS § 113 lg 1 teises lauses
ettenähtud ulatuses.


MÄÄRUSKAEBUSE ESITAJA TAOTLUSED JA PÕHJENDUSED
5. Hageja esitas määruskaebuse, milles palus maakohtu määruse tühistada osas, milles jäi tema
menetluskulude kindlaksmääramise avaldus rahuldamata (s.o 5953 euro 50 sendi suurune
õigusabikulu kostjalt välja mõistmata).
Maakohus võrdsustas ebaõigesti kohtupraktikale tuginedes menetlusdokumendi ühe lehekülje
teksti ühe töötunniga, esitamata muid sisulisi põhjendusi, miks jäävad hageja taotletud
õigusabikulud osaliselt kostjalt välja mõistmata. Selline võrdsustamine ei arvesta kohtuasja
keerukust, menetlusdokumendi vormistamise eripärasid jms. Praegune vaidlus oli tõenduslikult
ja õiguslikult keeruline, mistõttu kulus ühele menetlusdokumendi koostamisele rohkem kui tund
aega. Maakohus luges menetlusdokumentide lehekülgi valesti (nt hagiavaldus on esitatud 15
lehel, mitte 13 lehel jm).
Maakohus jättis ekslikult oma arvestustest välja maakohtu 22. aprilli 2015. a istungil esitatud
kohtukõne kirjalikud teesid üheksal leheküljel. Põhjendamatu on järeldus, et kohtuistungi
ettevalmistamisele kulub ainult kaks tundi. Maakohus leiab ekslikult, et maakohtu otsuse
analüüs sisaldub juba apellatsioonkaebuse koostamises, tavapäraselt eeldab kaebuse koostamine
kogu toimiku uuesti läbitöötamist


VASTUSTAJA SEISUKOHAD JA VASTUVÄITED
6. Kostja vaidles määruskaebusele vastu ja palus jätta selle rahuldamata..


RINGKONNAKOHTU SEISUKOHT
7. Ringkonnakohus leiab, et määruskaebus tuleb jätta rahuldamata ja Viru Maakohtu
13. septembri 2016. a määrus muutmata.
8. TsMS § 651 lg 1 ja TsMS § 659 järgi kontrollib ringkonnakohus määruskaebemenetluses
maakohtu määruse seaduslikkust ja põhjendatust üksnes osas, mille peale on edasi kaevatud.
Määruskaebusest nähtuvalt on hageja vaidlustanud maakohtu määruse osas, milles jäeti hageja
menetluskulude kindlaksmääramise avaldus rahuldamata. Maakohtu määrust ei ole vaidlustatud
osas, milles hageja avaldus rahuldati. Ringkonnakohus kontrollib maakohtu määrust
vaidlustatud osas.
9. Ringkonnakohtu hinnangul ei anna hageja määruskaebuse väited alust maakohtu vaidlustatud
määruse tühistamiseks. Vastuseks määruskaebuse väidetele märgib ringkonnakohus järgmist.
Riigikohus on 26. oktoobri 2011määruse nr 3-2-1-88-11 p-s 11 selgitanud, et TsMS § 175 järgi
on menetlusosalist esindanud lepingulise esindaja kulude põhjendatuse ja vajalikkuse hindamine
kohtu diskretsiooniotsus, millesse kõrgema astme kohus saab sekkuda vaid juhul, kui kohus on
ületanud diskretsioonipiire.
Ringkonnakohus on seisukohal, et maakohus ei ole hageja lepingulise esindaja kulude
põhjendatuse ja vajalikku hindamisel ületanud diskretsioonipiire, ning ei ole alust kulude
põhjendatuse ning vajalikkuse ümberhindamiseks.
Maakohus järeldas hageja esitatud menetluskulu nimekirjadest, et esindaja
menetlusdokumentide koostamisele kulunud ajakulu on selgelt ülepaisutatud. Nii selgub

                                                3
maakohtu menetluskulude kohta esitatud nimekirjast, et esindajal on kulunud hagiavalduse
koostamiseks 22,5 tundi, kostja vastusega tutvumisele ja sellele omapoolse vastuse koostamisele
30 tundi ning kliendiga kohtumisele ning tunnistaja ülekuulamise taotluse esitamise vajalikkuse
analüüsile ja taotluse koostamisele 2 tundi (kokku 54,5 tundi). Maakohus leidis, et viidatud
menetlusdokumentide koostamisel ja kohtule esitamisel on põhjendatud ja vajalik ajakulu kokku
29,25 tundi (vastavalt eeltoodud toimingutele 13 tundi + 16 tundi + 0,25 tundi). Ringkonnakohtu
menetluskulude kohta esitatud nimekirjast nähtub, et esindajal on kulunud apellatsioonkaebuse
kootamiseks koos kohtuotsuse analüüsiga 25 tundi ja apellatsioonkaebusele vastamiseks 3 tundi
(kokku 28 tundi). Maakohus leidis, et viidatud menetlusdokumentide koostamisel ja kohtule
esitamisel on põhjendatud ja vajalik ajakulu kokku 18 tundi (vastavalt eeltoodud toimingutele
16 tundi + 2 tundi). Maakohtu põhjendustel ei saa arvestada apellatsioonkaebuse koostamise
ajakulu hulka maakohtu otsuse analüüsile kulunud aega. Nii maa- kui ka ringkonnakohtu
istungiks ettevalmistamise aega on maakohus pidanud põhjendatuks vähendada kahe tunnini.
Maakohus osutab küll konkreetsetele kohtulahenditele viitamata temale teadaolevale
kohtupraktikale, kuid eeltoodust ei saa teha hageja väidetud järeldust, et maakohus põhjendatud
ja vajaliku ajakulu kindlakstegemisel konkreetse kohtuasja sisuga ei arvestanud. Otsuse
põhjendustel on maakohus lähtunud asja keerukusest ning leidnud selle järgi, et ühe lehekülje
menetlusdokumendi koostamisele kuluvaks mõistlikuks ajaks on praegusel juhul üks tund ühe
lehekülje dokumendi koostamise kohta. Seega lähtus maakohus siinkohal nii dokumentide
mahust, kui ka asja sisust. Ringkonnakohus ei nõustu määruskaebuse väitega, et kohus on
lugenud menetlusdokumentide lehekülgede arvu valesti. Maakohus on võtnud arvesse
menetlusdokumentide sisulise osa. Samuti on maakohus selgitanud, et arvestab oma järelduse
tegemisel, millises ulatuses oli osutatud õigusabi seotud menetlusosaliste kohtus esindamisega,
s.o kohtule menetlusdokumentide esitamisega ja kohtuistungitel osalemisega.
Ringkonnakohtu hinnangul vastab maakohtu väljamõistetud lepingulise esindaja kulu tervikuna
tsiviilasja olemusele, keerukusele ja mahule. Seda järeldust ei muuda ka hageja väide, et kohus
ei ole arvestanud kohtuistungile esitatud kohtukõne kirjalike teesidega, mille esitamise kohustust
suulises menetluses hagejal ei olnud. Ringkonnakohus märgib lisaks, et kohtul ei ole õigusabile
tehtud kulutuste põhjendatuse ja vajalikkuse hindamisel kohustust analüüsida minutilise
täpsusega iga üksiku õigusabitoimingu põhjendatust ja vajalikkust eraldi. Küll aga peab
vastaspoolelt väljamõistetava õigusabikulu suurus tervikuna vastama tsiviilasja olemusele,
keerukusele ja mahule, sh menetlustoimingute hulgale.
10. TsMS § 178 lg 4 kohaselt ei hüvitata menetluskulude kindlaksmääramise vaidlustamisel
tekkinud kulusid.



  /allkirjastatud digitaalselt/     /allkirjastatud digitaalselt/   /allkirjastatud digitaalselt/
         Kersti Kerstna-Vaks               Üllar Roostoja                 Kai Kullerkupp




                                                 4

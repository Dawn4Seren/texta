                          KOHTUOTSUS
                                 Eesti Vabariigi nimel

Kohus                         Tallinna Ringkonnakohus

Kohtukoosseis                 Margo Klaar (eesistuja), Ele Liiv, Kaupo Paal

Otsuse tegemise aeg ja koht   22.02.2016, Tallinn

Tsiviilasja number            2-14-22328

Tsiviilasi                    DS hagi JD vastu eluruumi vabastamiseks                 ja
                              üürilepingust tuleneva võlgnevuse väljamõistmiseks

Vaidlustatud kohtulahend      Harju Maakohtu 10.11.2015 otsus

Tsiviilasja hind              2709,48 eurot
apellatsioonimenetluses

Kaebuse esitaja ja kaebuse    JD apellatsioonkaebus
liik

Menetlusosalised ja nende     Hageja (apellatsioonimenetluses vastustaja): DS (isikukood
esindajad                     XXXXXXXXXX),          lepinguline    esindaja    Anastasia
                              Nezgovorova

                              Kostja (apellatsioonimenetluses apellant): JD (isikukood
                              XXXXXXXXXXX), lepinguline esindaja Marina Smirnova

Menetluse liik                Kirjalik menetlus

RESOLUTSIOON
  1. Muuta Harju Maakohtu 10.11.2015 otsuse põhjendusi, jättes otsuse resolutsiooni
     võla ja viivise väljamõistmise kohta muutmata.
  2. Jätta rahuldamata JD taotlus poolte vande all ülekuulamiseks.
  3. Apellatsioonastmes kantud menetluskulud jätta JD kanda.
  4. Apellatsiooniastmes kantud DS menetluskulude kindlaksmääramise avaldus
     rahuldada.
  5. Välja mõista JD-lt DS kasuks menetluskulud 175 eurot. Hüvitamisele kuuluvatelt
     menetluskuludelt tuleb tasuda menetluskulude suurust kindlaks tegeva lahendi
     jõustumisest alates kuni täitmiseni viivist võlaõigusseaduse § 113 lõike 1 teises
     lauses ettenähtud ulatuses.

Edasikaebamise kord ja selgitused


                                                                                   1(7)
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavaks tegemisest. Hagimenetluses Riigikohtus võib menetlusosaline
menetlustoiminguid teha ning avaldusi ja taotlusi esitada üksnes vandeadvokaadi vahendusel.
Menetlusosaline võib ise esitada Riigikohtule menetlusabi saamise taotluse, samuti esitada
teise menetlusosalise kaebuse või muu taotluse kohta seisukohti ja vastuväiteid. Menetlusabi
andmise taotlus ei peata seaduses sätestatud ega kohtu poolt määratud tähtaja kulgemist.
Seaduses sätestatud tähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb. Menetluskulude
kindlaksmääramise peale võib edasi kaevata menetluskulude hüvitamiseks õigustatud või
menetluskulusid kandma kohustatud isik, kui vaidlustatav menetluskulude summa ületab 200
eurot.

Hagi ja selle aluseks olevad asjaolud
  1. DS (hageja) esitas 14.06.2014 maakohtule hagi JD (kostja) vastu, milles palus kostjalt
       välja mõista üürilepingust tulenev võlgnevus 3720,12 eurot ja põhinõudelt
       seadusjärgne viivis alates 15.06.2014 kuni kohustuse täitmiseni. Lisaks palus hageja
       kohustada kostjat tagastama hagejale üüritud eluruum XXXXX XXX XX-X Viimsi
       vallas ja üüritud asja tagastamisest keeldumisel määrata otsuse täitmise viisiks JD
       väljatõstmine eluruumist. Hageja palus jätta menetluskulud kostja kanda.

   2. Hageja väitel sõlmisid hageja ja kostja jaanuaris 2013 üürilepingu XXXXX XXX XX-
      X Viimsis asuva eluruumi üürimiseks. Pooled leppisid kokku üüritasu suuruseks 0
      eurot kuus tingimusega, et kostja tasub maksed kommunaalteenuste eest vastavalt
      tegelikule kulule ja tasu elektrienergia eest vastavalt arvesti näidule. Üürileping
      sõlmiti poolte vahel suuliselt. Hagi esitamisel ajal oli korteriomand kostja valduses.

   3. Kostja ei täitnud üürilepingut kohaselt ja seisuga 19.08.2015 võlgnes kostja hagejale
      3720,12 eurot, millest KÜ-le XXXXX XX tasumata arvete summa on 3308,36 eurot ja
      Imatra Energia AS-le tasumata arvete summa on 411,76 eurot. Hageja ütles
      üürilepingu üles 22.05.2013.

   4. Hageja ei nõustu kostjaga selles, et hageja lubas väidetavalt hoolt kanda eluruumi
      kasutamisega seotud kulude eest, kuna selles eluruumis elab hageja laps. Hageja ja
      kostja kooselust on sündinud tütar AŠ, kellele hageja tasub elatisraha, kuid need
      asjaolud ei ole käesoleva vaidlusega seotud.

Kostja vastuväited
   5. Kostja palus jätta hagi rahuldamata ja menetluskulud hageja kanda. Hageja kirjeldas
       hagi aluseks olevaid asjaolusid tegelikkusele mittevastavalt. Üürilepingut ei ole poolte
       vahel jaanuaris 2013 sõlmitud. Hageja ja kostja elasid XXXXX XXX XX-X korteris
       koos ja neil sündis XX.XX.XXXX tütar. Hageja lahkus pere juurest 18.02.2013.
       Hageja andis lahkudes kostjale suulise lubaduse kanda hoolt eluruumi kasutamisega
       seotud kulude eest, kuna selles eluruumis elas tema enda laps (koos lapse emaga) ja
       lubas kostjal koos lapsega jääda eluruumi elama kuni lapse kolme aastaseks saamiseni.
       Kostja viitas ka PKS § 111 lg-le 2, mille kohaselt kohustus hageja osalema oma lapse
       ema ülalpidamisel, mistõttu korteri kommunaalkulude kandmine oleks minimaalne
       sellise kohustuse täitmine. Hageja oma lubadusi ei täitnud.




                                                                                          2(7)
   6. Kostja vabastas korteri juulis 2015. Tegemist oli poolte ühise koduga ja seetõttu
      üleandmisakti ei vormistatud.

   7. Tarbitud teenuste osas märkis kostja, et teenuseid tarbis ka poolte ühine laps, kelle
      vastu nõuet pole esitatud. Ta ei pea hagi põhjendatuks, kuna lapse kolme aastaseks
      saamiseni oli hagejal tema suhtes ülalpidamiskohustus.

Esimese astme kohtu otsus ja selle põhjendused
   8. Harju Maakohus rahuldas 10.11.2015 otsusega hagi osaliselt, mõistes kostjalt hageja
      kasuks välja võlgnevuse 2502,98 eurot ja viivise põhivõlgnevuselt kohtuotsuse
      tegemise aja seisuga 256,80 eurot ja edasi VÕS § 113 lg 1 teises lauses sätestatud
      määras. Menetluskulud jättis maakohus poolte enda kanda.

   9. Maakohtu hinnangul ei tõendanud kumbki pool enda väidetud kokkuleppe olemasolu
      ja kuivõrd kohus tuvastas, et poolte vahel ei olnud lepingulist suhet, hindas kohus
      hageja nõuet lepinguvälise vastutuse sätete alusel. VÕS § 1037 lg 1 kohaselt peab
      õigustatud isiku nõusolekuta tema omandit, muud õigust või valdust käsutamise,
      kasutamise, äratarvitamise, ühendamise, segamise või ümbertöötamisega või muul
      viisil rikkunud isik (rikkuja) õigustatud isikule hüvitama rikkumise teel saadu hariliku
      väärtuse. VÕS § 1037 lg 1 alusel nõude rahuldamise eelduseks on, et kostja on
      rikkunud hageja nõusolekuta eelkõige tema omandit või valdust ning et ta on
      rikkumise abil hageja arvel rikastunud, st saanud midagi, millel on harilik väärtus.
      Paragrahvi 1037 lg 1 kohaldatakse ka energia, vee, soojuse ja muude teenuste
      omavolilise tarbimise korral. Kui ebaseaduslik valdaja kasutab teise isiku
      korteriomandit ja omandab sellega võimaluse tarbida korteriomandiga seotud
      kommunaalteenuseid, vastutab ta õigustatud valdaja ees ka teenuste hariliku väärtuse
      ulatuses. Ebaseaduslik valdaja vastutab siiski üksnes selliste teenuste eest, mis on
      seotud korteriomandi reaalse kasutamisega – eelkõige energia, vee, soojuse ja
      prügiveo teenuse eest. Ebaseaduslik valdaja ei vastuta selliste teenuste eest, mis on
      suunatud pikas perspektiivis korteriomandi säilitamisele, s.o korteriühistu poolt
      kogutavad maksed remondifondi, korteriühistu ülalpidamiskulud või maksed
      korteriomandi hooldamiseks.

   10. Poolte vahel ei ole vaidlust selles, et kostja on korterit hageja väidetud perioodil
       kasutanud elamiseks koos poolte ühise alaealise lapsega. Kuivõrd kostja kasutas
       korterit ilma kokkuleppeta, oli kostja hageja omandiõigust rikkunud ja vastutab VÕS §
       1037 lg 1 alusel. Kohus rahuldas hageja alternatiivnõude, milles hageja palus välja
       mõista energia, vee ja kanalisatsiooni, kütte ja prügiveo kulud korteriühistu ja
       võrguettevõtja esitatud arvete alusel perioodil veebruarist 2013 kuni veebruarini 2015
       kokku summas 2502,98 eurot. Kohus mõistis kostjalt välja viivise kohtuotsuse
       tegemise aja seisuga summas 256,80 eurot ja edasi VÕS § 113 lg 1 teises lauses
       sätestatud määras.

   11. Valduse üleandmise nõude osas asus kohus seisukohale, et hageja väited, et eluruumis
       on ikka veel mõned kastid kostja asjadega, ei ole tõendatud. Tähtsust ei oma see, kas
       pooled on korteri üleandmise kohta koostanud akti või kas kostja on võtmed
       tagastanud, sest on selge, et kostja on hagejale muul viisil teatavaks teinud oma tahte
       korteri valduse üleandmiseks ja hagejal on reaalne võimalus valdust teostada. Seega
       on kostja korteri valduse juba üle andnud ning VÕS § 334 lg 1 alusel ei saa hageja
       esitada kostja vastu nõuet korteri valduse üleandmiseks.


                                                                                         3(7)
Apellatsioonkaebus ja selle põhjendused
   12. 09.12.2015 esitatud apellatsioonkaebuses palus kostja tühistada maakohtu otsuse ja
       saata tsiviilasi tagasi maakohtule uueks läbivaatamiseks. Menetluskulud palus apellant
       jätta hageja kanda.

   13. Ebaõige on maakohtu järeldus, et poolte vahel ei olnud lepingulist suhet ja kohus on
       ebaõigesti hinnanud hageja nõuet lepinguvälise vastutuse sätete alusel. VÕS § 11 lg 1
       kohaselt võib lepingu sõlmida suuliselt, kirjalikult või mis tahes muus vormis, kui
       seaduses ei ole sätestatud lepingu kohustuslikku vormi. Seaduses ei ole sätestatud
       kirjalikku vorminõuet üürilepingu sõlmimiseks.

   14. Poolte vahel puudub vaidlus, et 2013 (hageja väitel jaanuari lõpus ja kostja väitel
       veebruari alguses) sõlmisid nad suulise üürilepingu. Vaidlus on vaid selles osas,
       kuidas pooled leppisid kokku kommunaalmaksete tasumises. Asjaolu, et pooled
       vaidlevad ühe üürilepingu tingimuse üle, ei saa olla aluseks arvata, et poolte vahel
       üldse üürisuhted puudusid.

   15. Kostja ei nõustu maakohtu seisukohaga, et kostja on ebaseaduslik valdaja ja seetõttu
       peab kostja vastutama õigustatud valdaja ehk hageja ees kommunaalteenuste hariliku
       väärtuse ulatuses. Üürilepingu olemasolu tõendab hageja teatis üürilepingu
       ülesütlemise kohta, mille hageja saatis 22.05.2013 kostjale. Seega, ei ole tõendatud, et
       kostja kasutas korterit ebaseaduslikult ja ilma kokkuleppeta. Hageja viitas 27.10.2015
       esitatud seisukohas VÕS §-le 334 lg-le 1 ja § 335 lg-le 1, mis reguleerivad üürisuhet.
       Seega tunnistas hageja, et poolte vahel olid üürisuhted.

   16. Hageja viivisenõue on täies ulatuses põhjendamatu. Isegi juhul, kui kostjal oli
       kohustus kommunaalmakseid tasuda ja seoses kohustuse mittetäitmisega võis kostjal
       tekkida võlgnevus hageja ees, siis kohustuse mittetäitmiseks oli kostjal põhjendatud
       alus. Hageja oli kuni 06.02.2015 lapsehoolduspuhkusel ja seega oli töötu.
       Perekonnaseaduse § 111 lg 2 alusel oli hagejal kuni 06.02.2015 kohustus kostjat ülal
       pidada. Hageja kinnitas, et elatisraha kostjale ta ei maksnud, tasus ainult lapsele
       elatisraha.

   17. VÕS § 113 lg 8 kohaselt võib viivise maksmiseks kohustatud isik nõuda selle
       vähendamist vastavalt VÕS §-s 162 sätestatule. Kui kohus otsustab, et kostja peab
       tasuma hagejale võla kommunaalteenuste eest, siis kostja palub vabastada ta viiviste
       tasumisest, kuna kohustuse mittetäitmiseks kostjal oli põhjendatud alus.

Vastustaja seisukoht
   18. Vastustaja vaidles apellatsioonkaebusele vastu ja palus jätta selle rahuldamata ning
       maakohtu otsuse muutmata.

Ringkonnakohtu seisukoht
   19. Ringkonnakohus, tutvunud apellatsioonkaebusega ja tsiviilasja materjalidega, leiab, et
       apellatsioonkaebuse väited ei anna alust maakohtu otsuse resolutsiooni tühistamiseks,
       küll aga tuleb TsMS § 657 lg 1 p 21 alusel muuta maakohtu otsuse põhjendusi.

   20. TsMS § 652 lg 1 p 1 järgi võtab ringkonnakohus apellatsioonkaebuse läbivaatamisel
       aluseks esimese astme kohtu poolt tuvastatud faktilised asjaolud niivõrd, kui puuduvad


                                                                                          4(7)
   kahtlused vastavate faktiliste asjaolude tõendamise menetluse või protokolli
   õiguspärasuse või ebapiisava ulatuse kohta ja ringkonnakohus ei pea nimetatud
   asjaolude uut tuvastamist vajalikuks. Ringkonnakohtu arvates ei ole maakohus
   faktiliste asjaolude tuvastamisel menetlusõiguse norme rikkunud. Küll aga ei saa
   nõustuda maakohtu poolt materiaalõiguse kohaldamisega.

21. Maakohtu otsuse põhjenduste kohaselt ei vaidle pooled selle üle, et kostja kasutas
    hagejale kuuluvat korteriomandit elamiseks. Ebaõige aga on maakohtu järeldus, et
    poolte vahel puudus eluruumi kasutamise kohta igasugune kokkulepe. Maakohus
    tuvastas õigesti, et pooltevahelist suhet ei saa pidada üürilepinguks. VÕS § 271 järgi
    on üürileping tasuline leping ehk üürnik kohustub tasuma üüritud asja kasutamise eest
    tasu (üüri). Poolte vahel ei olnud vaidlust, et poolte kokkuleppe kohaselt ei pidanud
    kostja tasuma üüri. Samas üürikokkuleppe puudumine ei tähenda, et poolte vahel
    puudus eluruumi kasutamiseks muu kokkulepe. Kolleegiumi arvates olid pooled
    kokku leppinud eluruumi tasuta kasutamises VÕS § 389 järgi. Pooled ei vaielnud
    selles, et kostja võis hagejale kuuluvat korteriomandit kasutada ja kasutamise eest
    kostja tasuma ei pidanud. See, et kasutaja peab tasuma eluruumi kasutamisega
    kaasnevate kulude eest, ei muuda lepingut tasuliseks.

22. Hageja palus kostjalt välja mõista korteri kasutamisega seonduvad kulud, mis tuli
    tasuda korteriühistule, sh kommunaalteenuste tasu, ja tasu kostja poolt kasutatud
    elektrienergia eest. Hageja väidete kohaselt olid pooled selliselt tasumises kokku
    leppinud, kuid kostja jättis tasumise kohustuse täitmata. Vastavad kulud oli hageja
    tasunud korteriühistule ja elektrimüüjale. 29.09.2015 menetlusdokumendis hageja
    täpsustas nõuet ja piirdus üksnes kommunaalkulude ja elektri eest tasutu hüvitamise
    nõudega summas 2502,98 eurot. Kuna hageja ei ole esile toonud, et
    kommunaalteenuste näol oleks tegemist korteriomandi säilitamiseks vajalike
    kuludega, siis ei ole kostja kohustatud VÕS § 391 lg 1 järgi neid kandma. Samas ei
    tähenda eeltoodu, et kostja ei peaks tema poolt kasutatud kommunaalteenuste ja elektri
    eest tasuma.

23. Tasuta kasutamise lepingu korral ei ole kasutajal kohustust tasuda kasutamise eest
    tasu, kuid asja kasutamisega seonduvad tema enda kulutused peab ta ise maksma, kui
    ei ole poolte vahel sõlmitud kokkulepet, et kasutusse andja kannab kasutaja kulud, mis
    on seotud korteri kasutamisega (kommunaalkulud ja elekter). Kostja väitis, et poolte
    vahel oli kokkulepe, et hageja tasub kõik kostja korteris elamisega seonduvad kulud ja
    kokkulepe sõlmiti siis, kui hageja korterist lahkus ja kostja koos lapsega jäi sinna
    elama, s.o 2013 alguses. Hageja vaidles kostja sellele väitele vastu ja selgitas, et poolte
    vahel oli kokkulepe, et kostja ei pea üüri maksma, kuid kommunaalkulude ja elektri
    eest pidi kostja ise tasuma. TsMS § 230 lg 1 järgi peab kostja tõendama, et poolte
    vahel oli selline kokkulepe sõlmitud. Kolleegium nõustub maakohtuga, et kostja ei ole
    tõendanud, et poolte vahel oli kokkulepe, et hageja tasub kostja kommunaalkulud ja
    elektri eest ning kostja ei pea tema poolt kulutatu eest tasuma. Kostja on kohtuistungil
    antud seletuses esile toonud, et 3 kuni 4 korda on ta ise arve alusel tasunud elektri eest
    elektrimüüjale (I kd lk 205 pöördel). Ka eeltoodu viitab, et kostja on olnud teadlik
    korteri kasutamisel tehtud kulutuste hüvitamise kohustusest. Hageja esindaja on
    saatnud kostjale mais ja augustis 2013 tähitud kirjaga pretensiooni, milles tõi esile, et
    kostja on jätnud kommunaalmaksete ja elektri eest tasumata. Kolleegiumi arvates
    kinnitab ka eeltoodu, et hageja on koheselt pärast võlgnevuse tekkimist nõudnud
    kostjalt kohustuse täitmist. Paljasõnaline on kostja väide, et hageja võttis endale


                                                                                          5(7)
   kommunaalkulude kandmise kohustuse seoses kostja poolt elatise maksmise nõudest
   loobumisega. Kostja oma väidet tõendanud ei ole. Hageja selgitas, et ta ei nõua
   kostjalt üüri, kuna kostja elab lapsega koos ja hoolitseb lapse eest, kuid
   kommunaalkulude ja elektri eest pidi kostja ise tasuma. Hageja on tasunud elatist
   lapsele. Põhivõla suuruse ja selle üle, et hageja on praeguseks ise kommunaalmaksed
   ühistule ja elektri eest elektrimüüjale tasunud, poolte vahel vaidlust ei olnud. Kuna
   kostja ei täitnud pooltevahelist kokkulepet kohaselt, siis on hagejal õigus nõuda
   kostjalt VÕS § 101 lg 1 p 1 järgi kohustuse täitmist.

24. Apellandi taotluse väljamõistetud viivise vähendamiseks jätab ringkonnakohus
    rahuldamata. Kolleegium juhib tähelepanu, et TsMS § 329 lg 1 järgi peavad
    menetlusosalised esitama oma avaldused, taotlused, tõendid ja vastuväited, sh viivise
    vähendamise nõude nii varakult, kui menetluse seisund seda võimaldab ning see on
    menetluse kiireks ja õigeks lahendamiseks vajalik. Apellant taotles viivise
    vähendamist esimest korda alles apellatsioonkaebuses. Kolleegiumi arvates saaks
    sellises olukorras ringkonnakohus viivise vähendamist kaaluda alles siis, kui esinevad
    TsMS § 652 lg-s 3 toodud asjaolud ja kui apellant uue asjaolu lubatavust TsMS § 652
    lg 4 kohaselt apellatsioonkaebuses põhjendab (vt Riigikohtu 13.04.2011 otsus
    tsiviilasjas nr 3-2-1-11-11, p 13). Apellatsioonkaebuses apellant ei põhjendanud, miks
    taotlus on esitatud alles ringkonnakohtule.

25. Apellant esitas apellatsioonkaebuses taotlused tõendite vastuvõtmiseks ning vastustaja
    ja apellandi vande all ülekuulamiseks. Taotluse tõendite vastuvõtmise kohta lahendas
    ringkonnakohus 11.01.2016 määrusega, jättes apellandi taotluse rahuldamata.
    Kolleegium leiab, et ka taotlus poolte vande all ülekuulamiseks tuleb jätta
    rahuldamata. TsMS § 652 lg 3 p 2 kohaselt hindab ringkonnakohus kohtuotsuses
    hindamata tõendeid, kui tõendit ei saanud varem esitada kohtu poolt menetlusõiguse
    normi olulise rikkumise tõttu või muul mõjuval põhjusel. Kostja väited ei anna alust
    seisukohaks, nagu taotlust poolte vande all seletuse andmiseks ei oleks saanud varem
    esitada maakohtu poolt menetlusõiguse normi olulise rikkumise tõttu või muul
    mõjuval põhjusel.

26. Eespool märgitud põhjendustel jääb apellatsioonkaebus rahuldamata.

27. Vastavalt TsMS § 173 lg-le 1 esitatakse asja järgmisena menetleva kohtu lahendis
    kogu seni kantud menetluskulude jaotus. Kuivõrd maakohtu otsus jääb muutmata, ei
    ole alust muuta ka maakohtu poolt määratud menetluskulude jaotust.
    Apellatsioonkaebuse rahuldamata jätmisel jäävad ringkonnakohtus kantud
    menetluskulud TsMS § 171 lg 1 alusel apellandi kanda.

28. Vastustaja menetluskulude nimekirja kohaselt koosnevad vastustaja menetluskulud
    apellatsioonimenetluses 175 eurost, mis on tasu 1 tunni ja 55 minuti eest
    apellatsioonkaebusega tutvumiseks ja vastuse koostamiseks. TsMS § 175 lg 1 järgi,
    kui menetlusosaline peab menetluskulude jaotust kindlaksmäärava kohtulahendi
    kohaselt kandma teist menetlusosalist esindanud lepingulise esindaja kulud, mõistab
    kohus kulud välja põhjendatud ja vajalikus ulatuses. Kolleegium leiab, et tsiviilasja
    spetsiifikat ja keerukust arvestades on vastustaja poolt apellatsioonimenetluses
    kulutatud aeg vajalik ja põhjendatud ning vastavuses esitatud menetlusdokumentidega.
    Vastustaja esindaja teenuse tunnihind 90 eurot ilma käibemaksuta on tavapärane
    õigusabiteenuse hind. Seega tuleb apellandilt vastustaja kasuks välja mõista


                                                                                     6(7)
ringkonnakohtu menetluskulu 175 eurot ja vastustaja taotlusel viivis alates lahendi
jõustumisest kuni täitmiseni VÕS § 113 lg 1 teises lauses sätestatud määras.



        Margo Klaar                     Ele Liiv                        Kaupo Paal
/allkirjastatud digitaalselt/   /allkirjastatud digitaalselt/   /allkirjastatud digitaalselt/




                                                                                         7(7)

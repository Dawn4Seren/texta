                         KOHTUMÄÄRUS
 Kohus                                Tartu Ringkonnakohus
 Määruse tegemise aeg ja koht         5. detsember 2016, Tartu (kirjalik menetlus)
 Kriminaalasja number                 1-16-4430
 Kohtukoosseis                        Tiit Lõhmus, Mati Kartau, Maarika Kuusk
 Vaidlustatud kohtulahend             Viru Maakohtu (Jõhvi kohtumaja) 1. novembri 2016
                                      määrus Aleksandr Kuzminskile Harju Maakohtu 7. juuni
                                      2016 otsusega mõistetud karistuse täitmisele pööramises
                                      KarS § 74 lg 4 alusel
 Kaebuse esitaja ja kaebuse liik      süüdimõistetu Aleksandr Kuzminski              (isikukood
                                      37305132235), määruskaebus

RESOLUTSIOON
  1. Viru Maakohtu 1. novembri 2016 määrus jätta muutmata.
  2. Süüdimõistetu Aleksandr Kuzminski määruskaebus jätta rahuldamata.

Edasikaebamise kord
Määruse peale võib KrMS § 384 lg 2 alusel advokaadi vahendusel Tartu Ringkonnakohtu kaudu
esitada määruskaebuse Riigikohtule 15 päeva jooksul alates päevast, mil isik sai vaidlustatavast
kohtumäärusest teada või pidi teada saama.

Asjaolud ja menetluse käik
1. Harju Maakohtu 07.06.2016 otsusega karistati Aleksandr Kuzminskit KarS § 200 lg 1 järgi
2 aasta vangistusega.
KarS § 74 alusel määrati, et mõistetud vangistust ei pöörata täitmisele, kui süüdimõistetu ei
pane 2-aastase katseaja kestel toime uut kuritegu ja täidab talle katseajaks pandud
kontrollnõudeid ja kohustusi KarS § 75 lg 1 alusel, elukohaga XXX . Lisaks määrati A.
Kuzminskile KarS § 75 lg 2 p-de 2, 21, 8 alusel lisakohustused käitumiskontrolli ajaks: mitte
tarvitada alkoholi, mitte omada või tarvitada narkootilisi või psühhotroopseid aineid, osaleda
sotsiaalprogrammis vastavalt kriminaalhooldaja ettepanekule.
KarS § 68 lg 1 alusel karistuse täitmisele pööramise korral loetakse karistusest kantuks
eelvangistuses viibitud aeg 30.09.2015 kuni 07.06.2016, s.o 8 kuud 7 päeva.
Kohtuotsus jõustus 23.06.2016.
2. 19.10.2016 esitas kriminaalhooldusametnik erakorralise ettekande, milles taotleb
A. Kuzminskile mõistetud karistuse täitmisele pööramist.

Maakohtu määrus
3. Viru Maakohtu 01.11.2016 määrusega pöörati KarS § 74 lg 4 alusel täitmisele
A. Kuzminskile Harju Maakohtu 07.06.2016 otsusega mõistetud karistuse kandmata osa,
s.o 1 aasta 3 kuud 23 päeva vangistust.
3.1. Materjalidest nähtub, et esmakohtumise ajal 29.06.2016 selgitati A. Kuzminskile
kriminaalhooldusaluse õigusi ja kohustusi, kohtuotsuse sisu ja võimalikke tagajärgi
kriminaalhooldusega kaasnevate kontrollnõuete rikkumise korral. Isik on kinnitanud oma
allkirjaga, et õigused ja kohustused on talle arusaadavad. Kriminaalhooldusametniku
ettekandest nähtub, et kriminaalhooldusalune ei täida kohustusi mitte tarvitada alkoholi ning
narkootilisi või psühhotroopseid aineid.
07.10.2016 antud kirjalikus seletuses selgitas A. Kuzminski, et 07.10.2016 kell 10.00 jõi ta
klaasi veini ja pudeli õlut. Samas seletuses kirjutas, et 01.10.2016 pandi talle kohvi sisse
amfetamiini, millest tema ei olnud teadlik. Sai teada alles hommikul, kui talle seda öeldi.
3.2. Maakohus tuvastas, et määratud katseajaks lisakohustuste täitmata jätmise kohta ei ole
süüdimõistetu esitanud ühtegi mõjuvat põhjust või asjaolu, mille alusel oleks rikkumist
võimalik lugeda vabandatavaks.
A. Kuzminski suhtumist kriminaalhooldusesse näitavad asjaolud, et isik on jätkanud süütegude
toimepanemist ning katseajal ta pani toime väärteo NPALS 151 lg 1 alusel, mis on samal ajal
kohtu poolt määratud kohustuse rikkumine.
3.3. Maakohtule esitatud materjalidest nähtub, et A. Kuzminski on rikkunud korduvalt katseaja
tingimusi, mis näitab süüdimõistetu suutmatust alluda kriminaalhooldusele. Arvestades
A. Kuzminski käitumist katseajal, puudus maakohtul veendumus, et süüdimõistetu suudab
edaspidi täita kohtu poolt määratud kohustusi – mitte tarvitada alkoholi ning mitte omada või
tarvitada narkootilisi või psühhotroopseid aineid.
Maakohus nõustub kriminaalhooldusametnikuga, et kriminaalhoolduse edasine läbiviimine ei
ole põhjendatud, sest A. Kuzminski suhtub negatiivselt kohtu poolt määratud karistusse. Kui
süüdimõistetu näitab oma käitumisega järjepidevalt, et ta ei suuda kehtestatud reeglitele alluda,
on kriminaalhooldus ebamõistlik ja isik tuleb saata kandma talle määratud karistust.
Maakohus on arvamusel, et käesoleval juhul on põhjendatud kriminaalhooldusametniku
ettekanne, milles kriminaalhooldusametnik taotleb karistuse täitmisele pööramist, mitte aga
täiendava kohustuse määramist.
3.4. Maakohus arvestas asjaolu, et isikul on töökoht, mis on kaalukas ja positiivne tegur uute
kuritegude toimepanemise vältimiseks. Samas, arvestades, et isik on varasemalt korduvalt
karistatud ja vangistuses viibinud, vabastati ta järjekordsest vangistusest tingimisi ja üheks
tingimuseks on alkoholist ja narkootilise aine tarvitamisest loobumine. Narkootilise aine ja
alkoholi tarvitamise faktid kinnitavad, et süüdimõistetu ei tule kohustustega toime ja jätkab
ainete tarvitamist ka katseajal. Ta tunnistab, et varasemalt oli ta ise narkootikumide tarvitaja.
Sellest lähtudes on suur risk, et vaatamata töökohale ja kriminaalhooldusele, jätkab isik ainete
tarvitamist. Ei saa jätta tähelepanuta, et narkootilise aine ja alkoholi tarvitamise tunnused olid
avastatud korralisel registreerimisel. See näitab isiku kergekäelist suhtumist kohustuse
täitmisesse. Maakohus arvestas asjaolu, et pikaajalise vangistuse ajal on süüdimõistetu täitnud
narkokuriteo toimepannud isikute täitmiskava, mis siiski ei aidanud isikut täiel määral loobuda
ainete tarvitamisest. Seega ei ole käesoleval ajal maakohtul tekkinud veendumust, et nüüd
loobub isik ainete tarvitamisest ja kriminaalhooldus saaks jätkuda.
Arvestades isiku kogemust narkootilise aine tarvitajana, ei saa maakohus võtta tõsiselt isiku
seletusi, et keegi, kas sõbranna, on talle lisanud amfetamiini kas kohvi või muu joogi sisse.

Määruskaebuse sisu
4. Maakohtu määruse peale esitas kaebuse süüdimõistetu, kes palub üle vaadata maakohtu
määruse ning leiab, et maakohus ei arvestanud kõiki fakte tema käesoleva elamise kohta.
Süüdimõistetu tunnistab, et ta pani toime väärteod katseajal, kuid need ei olnud kuidagi
sihilikud ehk tahtlikud ja ta on valmis selleks, et ravi on vajalik, kuid vanglas täielikku ravikuuri
ei suudeta võimaldada. A. Kuzminskil on ametlik töö, mille kohta esitas ta kohtule töölepingu.


                                                 2
Samuti majas, kus süüdimõistetu elab, ei ole kohta narkootikumidele ja alkoholile, samuti ei
võimalda viimaseid ka tema töökoht. A. Kuzminski soovib võimalust pöörduda
rehabilitatsioonikeskusesse, mis soodustab kiiremat tervenemist. Samuti saavad väärtegude
trahvid makstud, ta koostab maksmisgraafikud, mida hakkab järgima.

Ringkonnakohtu poolt tuvastatud asjaolud ja järeldused
5. Ringkonnakohus on seisukohal, et maakohtu määrus on seaduslik ja põhjendatud ning
määruskaebuse rahuldamiseks selles toodud motiividel puudub alus. Kolleegium nõustub
maakohtu määruses toodud põhistustega ega pea neid vajalikuks üle korrata.
6. Kuigi KarS § 74 lg 4 kohaselt ei too katseaja tingimuste rikkumine obligatoorselt kaasa
karistuse täitmisele pööramist, vaid annab nii kriminaalhooldusametnikule kui kohtule
kaalutlusõiguse, leiab kolleegium, et A. Kuzminski puhul on vangistuse täitmisele pööramine
põhjendatud. Kriminaalhooldaja erakorralise ettekande kohaselt ei ole süüdimõistetu täitnud
talle määratud lisakohustusi mitte tarvitada alkoholi ja narkootikume. Ettekande kohaselt ei ole
süüdimõistetu rikkunud üksnes lisakohustusi, vaid teda on ka väärteokorras PPA Põhja
prefektuuri 15.09.2016 otsusega väärteoasjas nr 2302,16,011777 karistatud muuhulgas
NPALS § 151 lg 1 järgi 120-eurose rahatrahviga 24.08.2016 toimepandud süüteo eest.
Ringkonnakohus märgib, et süüdimõistetule on antud võimalus kanda karistust vabaduses, kuid
A. Kuzminski ei ole sellest vastavaid järeldusi teinud ega ole allunud korrale. Süüdimõistetu
kohustus on täita käitumiskontrolli ajaks pandud kohustusi. Süüdimõistetu on teadlik, millised
tagajärjed saabuvad, kui ta ei täida talle kohtuotsusega määratud kohustusi. Pannes toime
rikkumise, peab isik saama aru, et sellele järgnevad ka tagajärjed. Määruskaebuses väljatoodu
ei anna alust maakohtuga võrreldes teistsugusele seisukohale asumiseks. Alternatiivse
lahenduse, s.o katseaja pikendamine, kohaldamine ei ole süüdimõistetu puhul isikust tulenevalt
asjaoludel võimalik ega ka põhjendatud. A. Kuzminski ei ole esitanud ühtegi mõjuvat põhjust,
mis tema rikkumisi õigustaks.
Määruskaebuses kordab isik üle maakohtu poolt arvesse võetud asjaolud, mis ei anna ka
käesoleval ajahetkel põhjust asuda maakohtuga võrreldes teistsugusele seisukohale. KarS § 74
lg 4 ei võimalda süüdimõistetu määramist rehabilitatsioonikeskusesse.
7. Eeltoodust tulenevalt ning juhindudes KrMS § 390 ja § 337 lg 1 p-st 1 leiab ringkonnakohus,
et Viru Maakohtu 01.11.2016 määrus tuleb jätta muutmata ja süüdimõistetu määruskaebus
rahuldamata.



       /allkiri/                     /allkiri/                     /allkiri/
       Tiit Lõhmus                   Mati Kartau                   Maarika Kuusk




                                               3

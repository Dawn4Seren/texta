                           KOHTUOTSUS
                              EESTI VABARIIGI NIMEL


Kohus                                 Harju Maakohus
Kohtukoosseis                         Kohtunik Tiiu Hiiuväin
Otsuse tegemise aeg ja koht           04.märts 2016, Tallinnas, Kentmanni Kohtumaja
Tsiviilasja number                    2-15-4078
Tsiviilasi                            XXXXOÜ hagi XXXXASi vastu 4500 eurose
                                      kohustuse puudumise tuvastamiseks ja sundtäitmise
                                      lubamatuks    tunnistamiseks     täiteasjas    nr
                                      026/2015/290
Tsiviilasja hind                      10 500 eurot
Menetlusosalised ja nende esindajad   Hageja: XXXXOÜ (registrikood XXXX, XXXX)
                                      Hageja lepingulised esindajad: vandeadvokaadid
                                      Grete Lind ja Anto Kasak (Advokaadibüroo
                                      Kasak&Missik, Süda 3a-4, 10118 Tallinn; e-post
                                      kasak@kasak.ee)
                                      Kostja: XXXXAS (registrikood XXXX, XXXX)
                                      Kostja    lepinguline   esindaja: Urmas Tross
                                      (urmas.tross@alustauuesti.ee)
Asja läbivaatamine                    04.02.2016, avalikul kohtuistungil

Istungil osalenud isikud              Hageja lepingulised esindajad vandeadvokaadid
                                      Grete Lind ja Anto Kasak ning kostja seaduslik
                                      esindaja XXXX ja lepinguline esindaja Urmas Tross
Juures viibis                         Sekretär Dea Saar

Resolutsioon
   1. Jätta rahuldamata XXXXOÜ hagi XXXXASi vastu 4500 eurose kohustuse puudumise
      tuvastamiseks.

   2. Rahuldada XXXXOÜ hagi XXXXASi vastu sundtäitmise lubamatuks tunnistamiseks
      täiteasjas nr 026/2015/290 osaliselt.

   3. Tunnistada XXXXOÜ suhtes täiteasjas nr 026/2015/290 läbiviidav sundtäitmine
      lubamatuks 120,97 euro ulatuses.

   4. Jätta kostja XXXXASi menetluskulud seoses tuvastusnõudega hageja XXXXOÜ kanda.

   5. Jätta kostja XXXXASi menetluskuludest hageja XXXXOÜ kanda seoses sundtäitmise
      lubamatuks tunnistamise nõudega 83% ning kostja enda kanda 17%.
   6. Välja mõista XXXXOÜ-lt menetluskulu 4000,64 eurot (neli tuhat eur ja 64 s)
      XXXXASi kasuks.

   7. Kohtuotsusele võib esitada Tallinna Ringkonnakohtule apellatsioonkaebuse 30 päeva
      jooksul otsuse kättetoimetamisest. Kaebus võidakse lahendada kirjalikus menetluses,
      kui kaebuses ei taotleta selle lahendamist istungil.

Vastavalt tsiviilkohtumenetluse seadustiku (TsMS) § 187 lg 6 peab menetlusabi taotlemise korral
menetlusabi taotleja seaduses sätestatud tähtaja järgimiseks tegema tähtaja kestel ka
menetlustoimingu, mille tegemiseks ta menetlusabi taotleb, eelkõige esitama kaebuse.

Hagi aluseks olevad asjaolud ja hageja nõue
Hagiavalduse kohaselt sai hageja kohtutäitur Mati Roodese 04.02.2015 täitmisteate, mille järgi
on nõude, mida hageja peaks täitma, suuruseks 10 047 eurot ja täitemenetluse kulud.
Täitedokumendiks on Harju Maakohtu 17.01.2013 määrus tsiviilasjas nr 2-10-38228, millega
kinnitati hageja kui pankrotivõlgniku võlausaldajate kompromiss, sh määrati kindlaks
võlausaldajatele tasumisele kuuluvate nõuete suurused. Kostja nõudeks on tulbas „summa“
märgitud 5546,76 eurot ja tulbas „15.11.2014 makse eur“ 5547 ja 4500. Kostja arvates on tal
hageja vastu nõue 10 047 eurot (5547+4500), mitte 7% tunnustatud nõuetest ehk 5547 eurot.
Hageja arvates on nõue alusetu, sest kohtumääruses on ekslikult märgitud 5547-le lisaks ka
4500. Hageja on kostja ees kõik kohustused täitnud. Kostja ise on 29.07.2014 e-kirjas
kinnitanud, et hageja on kostja ees kohustused täitnud. Kuna kostjal nõue puudub, on
sundtäitmine lubamatu.
Lisaks on hagejal kostja vastu 25 771,65 euro suurune nõue, mille kohta hageja esitas kohtule
hagiavalduse. Tsiviilasja nr 2-14-62582 menetleb Harju Maakohus (kohtunik Mai Grauberg).
Selle nõude tõttu on hagejal õigus tulenevalt Riigikohtu lahendi nr 3-2-1-5-12 p-s 42 märgitust
ja VÕS §-st 110 või §-st 111 õigus täitmisest keelduda, mistõttu sundtäitmine on lubamatu.

Tuvastushagi esitas hageja TsMS § 368 lg 2 alusel. Viidatud säte võimaldab hagi esitamise kui
täitemenetluses on täitedokumendi tõlgendamise üle vaidlus. Hageja on seisukohal, et
17.01.2013 kohtumääruses tsiviilasjas nr 2-10-38228 on „summade maksmise graafikusse“
lisaks kostja 5547 euro nõudele ekslikult märgitud kostja nõudeks ka 4500 eurot. Nimelt nähtub
kohtumääruse p-st 1, et võlgnik tasub hüpoteegiga tagamata nõuetest 7% tunnustatud nõude
suurusest. Seega on kompromissiga kinnitatud, et võlausaldajale tasutakse 7% tunnustatud
nõudest. Arvestades, et kostja nõuet oli tunnustatud 79 239,40 euro ulatuses, oli kostjal õigus
kompromissi korras saada rahuldatud nõue 5546,76 eurot. Summa ümardati täisarvuni,
nõudesummaks jäi 5547 eurot.
4500 eurose nõude puudumist kinnitab ka asjaolu, et hageja pankrotihaldur esitas 06.11.2014
Harju Maakohtule taotluse enda vabastamiseks järlevalvaja kohustustest ja õigustest ning
taotluse kohaselt on kompromiss hageja poolt täidetud. Tsiviilasjas 2-10.38228 18.11.2014
määruses märkis kohus, et kohus leiab, et isegi kui hagejal oli kostja ees kohustusi (millega
hageja ei nõustu), siis tuleb lugeda, et nendest kohustustest on loobutud.
Lisaks ei ole kostjal õigus nõuda 4500 eurot 17.01.2013 kohtumääruse alusel seetõttu, et
nimetatud summa ei ole käsitletav pankrotimenetluses tunnustatud nõudena. PankrS § 184 lg 6
kohaselt on kohtu poolt kinnitatud kompromiss täitedokument pankrotimenetluses tunnustatud
nõuete suhtes. Kostja tunnustatud nõudeks oli 79 239,40 eurot, millest 7% on 5547 eurot, kostja
nõue täiendava 4500 euro saamiseks on alusetu.

Hageja palub kohtul TsMS § 368 lg 2 alusel tuvastada, et hageja ei võlgne kostjale Harju
Maakohtu 17.01.2013 määruse alusel 4500 eurot ning TMS § 221 lg 1 alusel tunnistada
sundtäitmine täiteasjas nr 026/2015/290 lubamatuks.

                                                                                             2
Juhul, kui kohus leiab, et nõuet ei ole üle antud kostja poolt või kostja ei ole nõudest loobunud
täies ulatuses, ei saa kostjal olla hageja vastu siiski 10 047 eurost nõuet.

Tulenevalt Riigikohtu lahendi nr 3-2-1-11-15 p-s 11 märgitust on hagejal õigus täitemenetlust
vaidlustada isegi juhul, kui asjaolu, millele ta tugineb, tekkis küll enne täitemenetluse alustamist,
kuid millest hageja sai teadlikuks pärast täitemenetluse alustamist. Käesoleva kohtumenetluse
raames sai hageja teadlikuks lepingust, mis välistab kostja nõude täies ulatuses (10 047 euro
ulatuses).
Teises tsiviilmenetluses (2-14-62582) sai hageja teada lepingust, mis välistab kostja nõude
hageja vastu täies ulatuses. Kostja on 12.04.2012 lepingus loobunud hageja vastu olevatest
nõuetest ja kinnitanud, et kohustused on üle võtnud MTÜ XXXXkülaselts. Kostja ise on
29.07.2014 kinnitanud, et MTÜ XXXXkülaselts on kohustused täitnud, mistõttu kostjal hageja
vastu nõue puudub. Harju Maakohtu 18.11.2014 määrusega on tuvastatud, et hageja on
kohustused täitnud. Kuivõrd kostjal nõue puudub, on sundtäitmine lubamatu.
Kostja nõuab hagejalt kohustuse täitmist, mille ta ise on andnud üle kolmandale isikule, s t kostja
on nõudest loobunud.

14.07.2015 seisukohtades (I kd lk 167-169) on hageja hagi alust täiendanud uute asjaoludega.
Sisuliselt on hageja aga loobunud hagiavalduses nõude alusena esitatud asjaoludest. Hagejale on
teises asjas (2-14-62582) teatavaks saanud, et kostja ja XXXXkülaselts on 12.04.2012 ehk pärast
hageja pankroti väljakuulutamist, kuid enne võlausaldajate kompromissi kinnitamist sõlminud
vee müügi ja kanalisatsiooniteenuse vahendamise lepingu, mille p-s 1.4 on fikseeritud
10.06.2002 müüja ja OÜ XXXXvahel 10.06.2002 sõlmitud vee müügi lepingu ja 19.04.2004
sõlmitud liitumislepingu, lepingutega seotud kokkulepete ja lisade kehtetuks muutumine seoses
uue lepingu sõlmimisega ning lepingutest tulenevad õigused ja kohustused on ostja (MTÜ
XXXXkülaselts) tervikuna üle võtnud OÜ-lt XXXX(pankrotis). Seega on kostja ja
XXXXkülaselts kokku leppinud, et 10.06.2002 sõlmitud vee müügileping on kehtetu ning kõik
lepingust tulenevad kohustused on XXXXkülaseltsile täielikult üle antud. Hageja sai lepingust ja
kohustuste üleminekust teada käesoleva asja menetluse käigus 18.05.2015. Siiani varjati lepingu
olemasolu ja varjatakse jätkuvalt hageja eest. Kuna määruses märgitud nõude aluseks on
10.06.2002 sõlmitud vee müügileping ning lepingust tulenevad kohustused on hagejalt üle läinud
XXXXkülaseltsile, ei saanud kostjal hageja vastu nõudeid vee müügilepingust pärast 10.06.2002
olla. Seega puudub kostjal õigus nõuda hagejalt täitemenetluse käigus mistahes summade
tasumist. Algatatud täitemenetlus on ebaõige.
Hageja taotleb, et 1) tuvastatakse hagejal kohustuse puudumine kostja ees 10 047 euro ulatuses
Harju Maakohtu 17.01.2013 määrusest tulenevalt; 2) tunnistataks lubamatuks sundtäitmine
täiteasjas nr 026/2015/290 täies ulatuses.
Menetluskulud palub hageja jätta kostja kanda.

Kostja vastuväited
Kostja hagi ei tunnista.
10.06.2002 sõlmisid pooled vee müügi lepingu, mille alusel kostja tarnis XXXXkülale
XXXXvallas Harjumaal vett ja hageja jättis vee eest kogutud raha kostjale edastamata kokku ca
2 354 254,30 krooni. 03.12.2010 kuulutas Harju Maakohus välja hageja pankroti (tsiviilasi nr 2-
10-38228). Hageja pankrotimenetluses esitas kostja hageja vastu nõude summas 2 354 254,30
krooni, millest põhivõlg oli 1 235 589,59 krooni ja viivisevõlg 1 197 334,71 krooni.
Enne pankrotimenetluses kompromissi kinnitamist pidasid hageja haldur ja XXXXvõlgniku
esindajana läbirääkimisi, mille tulemusel lisaks kostja kompromissinõudele 79 239,40 eurot
kohustus hageja tasuma 4500 eurot kostja nõude mittetunnustamise, mittetunnustamise
vaidlustega seotud kulude katteks ja ka rahuldamata nõude kompensatsiooniks. 4500 eurot
kajastub ka kompromissi ja määruse tekstis. Kokkulepe 4500 euro osas johtus kostja poolt vee
tarnimisest, mille eest hageja ei tasunud. Hageja esindaja pakkus kompensatsiooni summa 4500
eurot välja, kostja aktsepteeris seda ja üldkoosolek vastuväiteid kokkuleppe summale ei esitanud
                                                                                                   3
ning kohus kinnitas kokkulepitu. Kompromissi kinnitavas 17.01.2013 määruses käsitleti kostja
nõuet summas 79 239,40 eurot. Kinnitatud kompromissi kohaselt pidi hageja tasuma kostjale
15.11.2014 vastavalt 5547 eurot ja kokkuleppe alusel täiendavalt 4500 eurot, kokku 10 047
eurot. Määruses märgitud kuupäevaks ega ka kostja vastuse koostamise ajaks hageja raha
maksnud ei ole. Kompromissi täitmiseks esitas hageja dokumendi nimetusega blin dravaa, kuid
rahaülekannet ei teinud.
TsMS § 368 on kohaldamatu, sest 17.03.2013 määruses ei ole midagi erinevalt tõlgendada.
Määrus ei saa erinevalt mõista, seletada või sellest erinevalt aru saada. TsMS näeb ette
võimaluse jõustunud kohtulahendite vaidlustamiseks (§ 7021).
29.01.2015 esitas kostja Harju Maakohtule taotluse 18.11.2014 määruse tühistamiseks, kuna
kompromiss on hageja poolt kostja suhtes täitmata. 26.02.2015 määrusega jättis kohus kostja
taotluse halduri ennistamiseks rahuldamata. Kostja esitas määruskaebuse Tallinna
Ringkonnakohtule.
17.01.2013 määrus on selge ja hagejale täitmiseks kohustuslik. Määruse alusel tsiviilasjas 2-10-
38228 on hageja oma kohustust täitnud vaid 120,97 euro suuruses, ülejäänud osas (9926,03
eurot) on nõue täitmata. Jõustunud kohtulahendi vaidlustamiseks oleks hageja pidanud esitama
teistmisavalduse Riigikohtule.
Tsiviilasjas nr 2-14-62582 on hageja küll esitanud nõude kostja vastu, kuid kostja ei ole hagejale
kahju tekitanud. Tekkinud küsimuse pidanuks hageja lahendama pankrotimenetluse ajal.
Hagide esitamisega (2-14-62582 ja 2-15-4078) loodab hageja hoiduda ja soovib venitada kohtu
poolt kinnitatud kompromissi täitmist.
Kostjale on teada, et hageja on teavitanud XXXXkülaseltsi pankrotiaegsest tehingust
taganemisest. Kostja on veendunud, et tsiviilasjas nr 2-14-62582 hagejal kostja vastu nõuet ei
teki.

Vastuse terviktekstis märgib kostja, et hagiavalduse terviktekstis on hageja tagantjärgi andnud
hinnanguid ja analüüsinud hoopis tsiviilasjas nr 2-10-38338 toimunud sündmusi. Kostja palub
jätta hagi rahuldamata. Hageja kohustust puudumine ei ole hagi alusena toodud faktilistele
asjaoludele tuginedes üldse võimalik, jõustunud kohtulahendit taolisel viisil ei saa vaidlustada,
muuta osaliselt või tervikuna tühistada. Hagi muutmise avaldusega on hageja esitanud sisuliselt
uue hagi. Kostja on koheselt teatanud, et ta hagi muutmisega ei nõustu.
Menetluskulud palub kostja panna hageja kanda.

Kohtuotsuse põhjendused
Kohus, tutvunud poolte poolt esitatud avalduste ja vastuväidete ning tõenditega, ära kuulanud
pooled kohtuistungil, jätab rahuldamata hageja tuvastusnõude ning rahuldab sundtäitmise
lubamatuks tunnistamise nõude osaliselt – hageja poolt kostjale tasutud 120,97 euro ulatuses.

Kohus võttis 30.03.2015 määrusega menetlusse XXXXOÜ hagi XXXXASi vastu 4500 eurose
kohustuse puudumise tuvastamiseks ja sundtäitmise lubamatuks tunnistamiseks täiteasjas nr
026/2015/290.

2.06.2015 esitas hageja täiendavad asjaolud seoses tõendina esitatud 12.04.2012 vee müügi ja
kanalisatsiooni vahendamise lepinguga, mida väidetavalt hageja seadusliku esindaja eest peidus
hoiti. Hageja arvates lähtub lepingust, et kostja nõustus hageja nõudest osa edastamisega
XXXXkülaseltsile ning seega loobus nõudest hageja vastu. Seega hageja arvates on selgunud, et
hageja kohustus kostja ees kompromissi kinnitamise hetkeks pidi olema 79 239,40 (tunnustatud
nõue)-45616,23(12.04.2012 leping)=33 623,17 eurot, millest kokkulepitud 7% võlgnevusest on
2353,62 eurot. Ülalmärgitust tulenevalt esitas hageja 01.09.2015 hagi muutmise avalduse
nõudega tuvastada hageja kohustuse vähenemine kostja ees 0 euroni (II kd lk 4-6).
Kostja vaidles hagi muutmise avaldusele vastu (II kd lk 30-33). Tegemist on varasemalt esitatust
täiesti erineva seisukohaga oma kohustuste täitmise osas. Kostja on jätkuvalt seisukohal, et
TsMS näeb ette teistsuguse võimaluse jõustunud kohtulahendi vaidlustamiseks. Kostja hagi
                                                                                                4
muutmisega ei nõustunud, mõjuvad põhjused selleks puuduvad, hageja on esitanud dokumendi,
millega soovib külvata segadust ja võita aega.
21.09.2015 määrusega kohus jättis rahuldamata hageja avalduse hagi muutmiseks. Seega kohus
hageja poolt esitaud nõuet muudetud kujul ei käsitle, vaid lahendab hagi kujul, millel kohus selle
menetlusse võttis.

Siiski märgib kohus seoses hageja poolt esitatud hagi muutmise avaldusega, et selles esitatu ei
anna alust TMS § 221 sätestatud sundtäitmise lubamatuks tunnistamise hagi esitamiseks, sest
selle hagi rahuldamine mõjutaks täitedokumendi kehtivust ja õigusjõudu. Vastavalt TMS § 221
lg 1 teisele lausele aga sundtäitmise lubamatuks tunnistamise hagi rahuldamine ei mõjuta
täitedokumendi kehtivust ja õigusjõudu. Eelnevast tulenevalt jääb kohus seisukohale, et hagi
muutmise keelamine oli õiguspärane. Peale selle tõlgendab hageja hagi muutmise aluseks oleva
12.04.2012 vee müügi ja kanalisatsiooni vahendamise lepingu mõju ebaõigelt. Hageja poolt
väidetud 10.06.2002 sõlmitud vee müügilepingu kehtetus ja kohustuste üleminek 12.04.2012
lepingust tulenevalt ei tähenda, et 10.06.2002 leping oleks hageja suhtes kaotanud mõju
viimatinimetatud lepingu sõlmimisest peale. See oleks lepingu tühisuse puhul nii, mitte aga
kehtetuse puhul. 12.04.2012 sõlmisid kostja ja MTÜ XXXXkülaselts                 vee müügi ja
kanalisatsiooniteenuse vahendamise lepingu (II kd lk 8-11). Lepingu esemeks on lepingu p 2
kohaselt müüja (kostja) poolt ostjale (MTÜ XXXXkülaselts) tarbe- ja olemevee müümine
lepingu p-s 1.1 nimetatud kvaliteediga. Hageja tugineb lepingu p-le 1.5, milles märgitu kohaselt
müüja (kostja) loobub 45 616,23 euro suurusest nõudest hageja vastu, mis on tekkinud hageja
pankrotimenetluses massikohustusena kusjuures nõudest loobumine on tehtud nii ostja (MTÜ
XXXXkülaselts) kui hageja kasuks. Kohus leiab, et nimetatud lepingu punkt hagi lahendamist ei
mõjuta, kuna täitedokumendiks olev kohtumäärus lepingus märgitud summat (45 616,23 eurot)
ei kajasta ning kompromissi kinnitav kohtumäärus tehti üle 9 kuu pärast lepingu sõlmimist. See
tähendab, et määruse tegemise ajal oli hagejal kohustus kostja ees määruses märgitud summade
osas.

22.09.2015 kohtuistungil määras kohus pooltele tähtaja hagiavalduse ja vastuse terviktekstide
esitamiseks. Tulenevalt 21.09.2015 määrusest ja ülalmärgitust lahendab kohus hageja nõudeid
hagiavalduse terviktekstis märgitust ulatuses, mis ei puuduta hagi muutmist (ei arvesta asjaolusid
seoses 12.04.2012 lepinguga ning selle alusel kujundatud nõuet).

TMS § 221 lg 1 kohaselt võib võlgnik esitada sissenõudja vastu hagi täitedokumendi alusel
sundtäitmise lubamatuks tunnistamiseks, eelkõige põhjusel, et nõue on rahuldatud, ajatatud või
tasaarvestatud. Hagi rahuldamine ei mõjuta täitedokumendi kehtivust ega õigusjõudu.
§ 221 lg 2 järgi on ülalnimetatud vastuväited kohtulahendi puhul lubatud üksnes siis, kui alus,
millel need põhinevad, on tekkinud pärast kohtulahendi jõustumist.
04.02.2015 täitmisteatest (I kd lk 8-24) nähtuvalt täidab kohtutäitur kostja täitmisavaldust hageja
suhtes. Täitedokumendiks on Harju Maakohtu 17.01.2013 määrus tsiviilasjas nr 2-10-38228 ning
nõude suuruseks 29.01.2015 seisuga 10 047 eurot, millele lisanduvad kohtutäituri tasud kokku
1164,52 eurot.

Täitedokumendiks oleva määrusega (I kd lk 11-24) kinnitas kohus kompromissi ja lõpetas hageja
pankrotimenetluse. Määruse resolutsioonis märgitu kohaselt kinnitas kohus hageja võlausaldajate
06.12.2012 üldkoosolekul vastuvõetud kompromissi, mille järgi hageja tasub hüpoteegiga
tagamata nõuetest 7% tunnustatud nõude suurusest kostjale 5547 eurot ja 4500 eurot 15.11.2014
(p 1). Määruse nimetatud punkt, millest tulenevalt hageja tuvastushagi esitas, on selge, üheselt
arusaadav ega vaja TsMS § 368 lg 2 alusel tõlgendamist. Määruse resolutsiooni p 1 sõnastusest
on selge, et sellest tuleneb hagejale konkreetne kohustus (kohustus maksta kostjale 5547 eurot ja
4500 eurot 11.novembriks 2014). Hageja kompromissiettepanekust võlausaldajatele (I kd lk 61-
63) nähtub selgelt ja arusaadavalt, et hageja ise on märkinud kostja nõuded kahele reale.
Seejuures vaid ühele reale on märgitud tunnustatud nõude suurus 79 239,40, millele järgneb
                                                                                                 5
viimases lahtris 15.11.2014-ks maksmisele kuuluva summana 5547 eurot. Teise kostja nõude
puhul on tunnustatud nõude lahtris summa märkimata ning viimases lahtris on 15.11.2014-ks
maksmisele kuuluva summana kirjas 4500 eurot. Seega kinnitab hageja poolt pankrotimenetluses
esitatud kompromissiettepanek kostja seisukohta, et 4500 eurot ei olnud makse, mis tulenes
tunnustatud nõudest. Sama tuleneb OÜ XXXX06.12.2012 võlausaldajate üldkoosoleku
protokollist (I kd lk 64-70, protokolli lk 4). Protokolli p 9 sisaldab hageja massnõuete
(väljamõistetud riigilõiv, kostja poolt esitatud pankrotimenetluse aegsed viivised) maksmise
kohustuse aktsepteerimist kui need on õiguslikud. Kuivõrd kohus kinnitas kompromissi esitatud
kujul, mis sisaldas eelviidatud sõnastust ja hageja kohtumäärust ei vaidlustanud, teeb kohus
järelduse, et hageja pidas üldkoosoleku protokolli p-s 9 märgitut õiguslikuks.

Asjaolu, et 5547+4500 ei võrdu määruse resolutsiooni p-s 1 märgitud 7%-ga, ei põhjusta
täitedokumendi ebaselgust ega põhjendatud vaidlust. Hagejal oli õigus määruse peale edasi
kaevata. Seda hageja ei teinud. Maakohus esimese astme kohtuna ei ole pädev teises asjas tehtud
määrust muutma, tühistama. Täitedokument ei vaja selgitamist, kohus jätab tuvastushagi
rahuldamata.

Harju Maakohtu 17.01.2013 määrusest tsiviilasjas nr 2-10-38228 nähtub, et võlausaldajate poolt
06.12.2012 üldkoosolekul vastuvõetud kompromissile vaidles vastu kostja võlausaldajana leides,
et kompromissi püütakse kavandada pettuse mõjul, edastatakse ebaõigeid andmeid, mis teeb
kompromissi mittetäidetavaks ja raskesti kontrollitavaks ning tegelikkuses soovitakse saavutada
muud eesmärki (määruse lk 8 teise lõigu viimane osa, kolmas lõik; t lk 18).

18.11.2014 määrusega (I kd lk 25-26) tsiviilasjas nr 2-10-38228 vabastas kohus pankrotihalduri
OÜ XXXX(pankrotis) kompromissi järelevalvaja kohustustest ja õigustest. Määrusest nähtub, et
taotluse enda vabastamiseks esitas pankrotihaldur 06.11.2014. Määruse põhjendustest nähtub, et
kohus vabastas pankrotihalduri järelevalvaja kohustustest ja õigustest PankrS § 192 lg 2 alusel
seoses kompromissi tähtaja möödumisega ning kuna kompromiss on võlgniku poolt täidetud.
Kostja seadusliku esindaja 29.07.2014 e-kiri Kady Mägile ei tõenda hagejal kohustuse
puudumist kostja ees. Kirjast selgub, et XXXXkülaselts on täitnud kõik kohustused kostja ees ja
kostjal puuduvad pretensioonid nimetatud külaseltsi vastu. Kirja viimane lause Seoses Teie kirjas
viidatud massikohustusega kinnitame, et OÜ XXXXon jäädavalt vabanenud vastutusest Teie
kirjas viidatud massikohustuse täitmise eest ei pruugi tingimata omada tähendust, mille sellele on
omistanud hageja. Selge ei ole kirjas kasutatud sõnastuse jäädavalt vabanenud vastutusest
tähendus. Seega asub kohus seisukohale, et nimetatud e-kiri ei tõenda hagejal kohustuse
puudumist kostja ees.
Ka hageja seadusliku esindaja 23.10.2014 e-kiri (nn blin dravaa) hageja pankrotihaldurile ei
tõenda hageja poolt kohustuse täitmist kostjale. Hageja seadusliku esindaja e-kiri, millele kostja
vastu vaidleb mittepidades seda kohutuse täitmist kinnitavaks tõendiks, ei tõenda kohtu arvates
kohustuse täitmist. Tegemist on vaid hageja arvamusega, et tal kohustus puudub. Kohustuse
täitmist kostja poolt märgitud ulatuses (120,97 eurot) tõendab 08.04.2015 maksekorraldus (I kd
lk 72). Asja lahendamisel kohus sellega arvestab.

Lisaks märgib kohus, et tsiviilasjas nr 2-14-62582, millele hageja oma nõude põhjendamisel
toetus, jättis kohus rahuldamata hageja nõude kostja vastu 25 771,65 euro saamiseks. Kohus
tuvastas 16.12.2015 otsusega (III kd lk 16-25), et tõendamata on hageja väide, et hageja
kohustus läks 06.03.2012 lepinguga üle nii summas 45 616,23 eurot kui ka summas 23 782,10
eurot. Kohtuotsus jõustus 16.01.2016.

Kohus ei käsitle tõendeid, mis on esitatud seoses hagi tagamisega, menetluskulude tagatise
andmisega, määruskaebustega, hagi muutmisega. Kõik kohtuotsuses käsitlemata
menetlusosaliste väited ning esitatud tõendid hagiavalduse läbivaatamisel kohtu arvates tähtsust
ei oma ja seetõttu kohus neid lahendis ei käsitle.
                                                                                                6
Menetluskulud
Juhindudes TsMS § 162 lg 1 (tuvastusnõue) jätab kohus menetluskulud hageja kanda seoses
nõude rahuldamata jätmisega ning § 163 alusel määrab kohus kostja menetluskulude suuruse
kindalaks seoses sundtäitmise lubamatuks tunnistamise nõudega arvestades, et kostja esitas
sundtäitmiseks nõude 10 047 euro suuruses, kuid hageja on nõudest täitnud 120,97 eurot. Kohus
jätab kostja menetluskuludest hageja kanda selle nõude puhul 83% ja kostja enda kanda 17%.
Hageja menetluskulud jätab kohus TsMS § 163 lg 1 alusel hageja enda kanda arvestades, et
kostja tunnistas kohe hageja poolt nõude täitmist 120,97 euro ulatuses, mis tähendab, et selle
summa osas puudus hagejal hagi esitamiseks vajadus.

Kostja vastus sisaldab menetluskulude nimekirja (I kd lk 57). Kostja menetluskuluks on riigilõiv
(määruskaebuselt seoses hagi tagamisega 50 eurot) ning lepingulise esindaja kulud seoses
järgmiste toimingute tegemisega:
    1) 27.03.2015 kostja ärakuulamisega kohtus - istungiks ettevalmistumisega ja istungil
        (ärakuulamisel) osalemisega, ajakulu kokku 2 tundi, tunnitasumäär 94 eurot. Kulu kokku
        188 eurot (käibemaksuga 225,60 eurot);
    2) 14.04 ja 15.04 vastuse koostamisega, ajakulu kokku 8 tundi, tunnitasumäär 94 eurot.
        Kulu kokku 752 eurot (käibemaksuga 902,40 eurot).
Kokku on kostja menetluskulu 15.04.2015 seisuga 1128 eurot.

22.09.2015 kohtuistungil esitas kostja täiendava menetluskulude nimekirja, mis sisaldab juba
varem esitatut ja täiendavalt menetluskulusid järgmiste lepingulise esindaja toimingute eest:
       3) määruskaebuse koostamine hagi tagamise osas, ajakulu 6 tundi, tunnitasumäär 94
       eurot. Kulu kokku 726 eurot koos käibemaksuga;
       4) vastused hageja 01.09.2015 taotlusele hagi muutmise ja määruskaebuse (tagamata
       jätmine) osas, kokku ajakulu 8 tundi, tunnitasumäär 94 eurot. Kulu kokku 752 eurot
       (käibemaksuga 902,40 eurot);
       5) valmistumine 22.03.2015 kohtuistungiks, ajakulu 3 tundi, tunnitasumäär 94 eurot.
       Kulu 282 eurot (käibemaksuga 338,40 eurot).
Kokku on kostja menetluskulud 22.09.2015 seisuga 3094,80 eurot (sh riigilõiv 50 eurot).

04.02.2016 kohtuistungil esitas kostja täiendava menetluskulude nimekirja, mille järgi lisandub
kostja menetluskuludele kulud lepingulise esindaja toimingute eest:
       6)    dokumentide läbitöötamine, võrdlemine olemasoleva materjaliga ja vastuse
       koostamine hageja 07.10.2015 hagiavaldusele, kohtudeposiidi maksmise osas
       22.10.2015, ajakulu 10 tundi, tunnitasumäär 94 eurot, kokku 940 eurot (käibemaksuga
       1128 eurot);
       7) valmistumine 04.02.2016 kohtuistungiks, taotluse koostamine täiendavate tõendite
       vastuvõtmiseks, ajakulu 3 tundi, tunnitasumäär 94 eurot, kokku 282 eurot (käibemaksuga
       338,40eurot).
Kokku on kostja menetluskulud 04.02.2016 seisuga 3760 eurot (käibemaksuga 4512 eurot).

Hageja kostja menetluskulude avalduse kohta seisukohta ei esitanud.

Kooskõlas TsMS § 175 peab kohus kontrollima menetluskulude väljamõistmisel kulude
põhjendatust ja vajalikkust.
Kohtu arvates on kostja menetluskulud põhjendatud ja vajalikud esitatud ulatuses. Arvestades
hageja tegevust menetluses, arvukate avalduste ja taotluste esitamine, millele kostja pidi
vastama, asja keerukust, määrab kohus kostja menetluskulude rahaliseks suuruseks 4512 eurot.
Kuna kostja on menetluskulude rahalise suuruse kindlaksmääramise avalduse esitanud kogu
menetluse kohta, loeb kohus menetluskuludest 1/3 kantuks seoses tuvastusnõudega ja 2/3 seoses
sundtäitmise lubamatuks tunnistamise nõudega. Selline proportsioon tuleneb nõuete osakaalust
                                                                                              7
menetluses (nõuete keerukus ja kostja poolt esitatu ulatus). Seega jätab kohus hageja kanda
tuvastusnõudega seonduvalt kostja menetluskulud 1504 euro ulatuses (4512:3) tulenevalt TsMS
162     lg 1. Sundtäitmise lubamatuks tunnistamise nõudega seonduvalt jäävad kostja
menetluskulud hageja kanda 2496,64 euro suuruses ja hageja enda kanda 511,36 euro suuruses.
Kohus mõistab hagejalt välja kostja menetluskulud 4000,64 euro suuruses.


/allkirjastatud digitaalselt/
Kohtunik




                                                                                         8

                                                                           2-15-120671




                            KOHTUOTSUS
                                EESTI VABARIIGI NIMEL

Kohus                         Harju Maakohus, Tartu mnt kohtumaja
Kohtukoosseis                 Kohtunik Haide Rimmel
Otsuse tegemise aeg ja koht 26. aprill 2016.a, Tallinn

Tsiviilasja number            2-15-120671
Tsiviilasi                    OÜ Aktiva Finants hagi XXXXvastu võlgnevuse nõudes
Tsiviilasja hind              2686,17 eurot
Menetlusosalised ja nende     Hageja: Osaühing Aktiva Finants (registrikood 10746479,
esindajad                     asukoht A. Weizenbergi 20, 10150 Tallinn)
                              Hageja lepinguline esindaja: Kadri Timuska (OÜ Julianuse
                              Õigusbüroo, e-post jurist@julianus.ee)
                              Kostja: XXXX(isikukood XXXX, elukoht XXXX)
Asja läbivaatamine            Kirjalik lihtmenetlus

RESOLUTSIOON
 1. Rahuldada hagi.
  2. Välja mõista kostjalt XXXX hageja Aktiva Finants OÜ kasuks võlgnevus 410,96
     eurot, millest põhivõlg on 1360,43 eurot ja viivis ajavahemiku 18.01.2014.a kuni
     28.09.2015.a eest summas 1259,08 eurot.
  3. Välja mõista kostjalt XXXX hageja Aktiva Finants OÜ kasuks viivis põhinõudelt
     (1360,43 eurolt) alates 29.09.2015.a kuni põhinõude täitmiseni määraga 0,15%
     päevas. Käesolevas resolutsiooni punktis väljamõistetav lisanduv viivis ei tohi
     ületada hageja poolt nõutud piirmäära 66,66 eurot.

Menetluskulude jaotus
  1. Menetluskulud jätta kostja kanda.
  2. Välja mõista kostjalt XXXX hageja Aktiva Finants OÜ kasuks menetluskuludena
     maksekäsu kiirmenetluse avalduse ja hagiavalduse esitamisel tasutud riigilõiv

                                                                                         1
                                                                                        2-15-120671

       summas 275 eurot ja õigusabikulud 120 euro (käibemaksuta) ulatuses.
     3. Hüvitamisele kuuluvatelt menetluskuludelt tuleb kostjal hagejale tasuda käesoleva
        kohtuotsuse jõustumisest alates kuni täitmiseni viivist võlaõigusseaduse § 113 lõike 1
        teises lauses ettenähtud ulatuses.

Edasikaebamise kord
Kooskõlas tsiviilkohtumenetluse seadustiku (TsMS) § 442 lg-ga 10 ei anna kohus
menetlusosalistele luba käesoleva otsuse edasikaebamiseks. Kohus selgitab, et ringkonnakohus
võtab apellatsioonkaebuse menetlusse üksnes juhul, kui maakohtu otsuses on antud luba
edasikaebamiseks või kui maakohtu otsuse tegemisel on selgelt ebaõigesti kohaldatud
materiaalõiguse normi või on selgelt rikutud menetlusõiguse normi või on selgelt ebaõigesti
hinnatud tõendeid ja see võis oluliselt mõjutada lahendit. Seega võivad pooled esitada otsuse
peale apellatsioonkaebuse 30 päeva jooksul alates otsuse kättetoimetamisest, kuid mitte hiljem
kui viie kuu möödumisel esimese astme kohtu otsuse avalikult teatavakstegemisest
26.04.2016.a. Ringkonnakohus võtab apellatsioonkaebuse esitamise järel seisukoha selle
lubatavuse osas ning võib apellatsioonkaebuse lahendada kirjalikus menetluses, kui kaebaja ei
taotle selle lahendamist istungil.
Kohus selgitab, et menetlusabi taotlemise korral peab menetlusabi taotleja seaduses sätestatud
tähtaja järgimiseks tegema tähtaja kestel ka menetlustoimingu, mille tegemiseks ta menetlusabi
taotleb, eelkõige esitama kaebuse. Kaebuse põhjendamiseks või riigilõivu tasumiseks või
kaebuses esineva sellise puuduse kõrvaldamiseks, mis on seotud menetlusabi taotlemisega,
annab kohus sellisel juhul mõistliku tähtaja pärast menetlusabi andmise taotluse lahendamist,
kui nimetatud taotlus ei olnud esitatud põhjendamatult või tähtaja pikendamise eesmärgil. See
ei välista menetlustähtaja ennistamist (TsMS § 187 lg 6).

MENETLUSE KÄIK JA ASJAOLUD
1. OÜ Aktiva Finants (hageja) esitas maakohtule 15.12.2015.a hagi XXXX(kostja) vastu
   võlgnevuse nõudes.
      Hagiavalduse kohaselt sõlmisid XXXX AS (registrikood XXXX) ja kostja 06.02.2013.a
      liitumislepingu nr XXXX. Lepingu alusel kohustus XXXXAS pakkuma kostjale
      telekommunikatsiooniteenust ning kostja kohustus saadud teenuste eest vastavalt esitatud
      arvetele õigeaegselt ja regulaarselt tasuma. Kostjale esitati arved, mida ta ei ole tähtaegselt
      tasunud. Esialgne võlausaldaja XXXXAS loovutas 03.10.2014.a kõnesolevast võlasuhtest
      tulenevad nõudeõigused käesoleva tsiviilasja hagejale.
      Hageja palub kostjalt välja mõista põhivõlgnevuse 1360,43 eurot ja viivise ajavahemiku
      18.01.2014.a kuni 28.09.2015.a (viivitatud päevi 617) eest summas 1259,08 eurot. Lisaks
      palub hageja kostjalt välja mõista lisanduva viivise alates 29.09.2015.a kuni põhinõude
      täitmiseni lepingujärgses määras (s.o 0,15% põhinõudelt päevas), kuid mitte üle 66,66 euro.
2.    Kostja esitas 29.02.2016.a hagile vastuse, milles ta ei ole nõus tema vastu esitatud nõudega.
      Kostja märgib, et tema ei ole teadlik taolise lepingu sõlmimisest. Kostja lisab, et lepingul
      märgitud elukoha aadressiga (XXXX) ei ole kostjal mingisugust seost.
3.    Kooskõlas tsiviilkohtumenetluse seadustiku (TsMS) § 444 lg-ga 1 piirdub kohus käesoleva
      otsuse kirjeldavas osas vaid eeltoodud hagi asjaolude ning kostja vastuväidete märkimisega.

KOHTU PÕHJENDUSED JA JÄRELDUSED
4.    Kohus menetleb käesoleva tsiviilasja esemeks olevat hagi lihtsustatud korras vastavalt
      tsiviilkohtumenetluse seadustiku (TsMS) §-le 405. TsMS § 444 lg-st 2 tuleneb, et kui kohus

                                                                                                   2
                                                                                        2-15-120671

     menetleb hagi lihtmenetluses, võib ta kohtuotsuse põhjendavas osas piirduda üksnes
     õigusliku põhjenduse ja tõendite, millele on rajatud kohtu järeldused, märkimisega. Siiski
     peab kohus vajalikuks põhjalikumalt käsitleda järgnevat.
     Hageja palub kostjalt välja mõista põhivõlgnevuse 1360,43 eurot ja viivise ajavahemiku
     18.01.2014.a kuni 28.09.2015.a (viivitatud päevi 617) eest summas 1259,08 eurot. Lisaks
     palub hageja kostjalt välja mõista lisanduva viivise alates 29.09.2015.a kuni põhinõude
     täitmiseni lepingujärgses määras (s.o 0,15% põhinõudelt päevas), kuid mitte üle 66,66 euro.
     Hagiavalduse kohaselt sõlmisid XXXXAS (registrikood XXXX) ja kostja 06.02.2013.a
     liitumislepingu nr XXXX. Kõnesolevale lepingule kohalduvad XXXXAS-i teenuste
     kasutamise üldtingimused (tl 43-55).
5.   Kostja on hagi vastuses leidnud, tema ei ole teadlik kõnesoleva lepingu sõlmimisest. Kostja
     lisab, et lepingul märgitud elukoha aadressiga (XXXX) ei ole kostjal mingisugust seost.
     Siinkohal nõustub kohus hageja 24.03.2016.a dokumendis esitatuga – kostja ei ole hagi
     vastuses esitatud väiteid tõendanud. TsMS § 230 lg 1 esimese lausest tuleneb, et
     hagimenetluses peab kumbki pool tõendama neid asjaolusid, millele tuginevad tema nõuded
     ja vastuväited. Antud juhul annavad hagimaterjalid aluse leida vastupidist – kui võrrelda
     XXXXAS-iga 06.02.2013.a sõlmitud lepingul (tl 25), arvel nr 4137615 (tl 26) ja kostja
     isikut tõendaval dokumendil olevat XXXX allkirjasid (tl 28), siis on igati alust arvata, et
     allkirjad kirjutas sama isik ehk kostja. Kostja esitatud teabe põhjal ei ole kohtul alust arvata,
     et kostja eest oleks lepingu allkirjastanud teine isik. Lisaks ei ole kostja märkinud, et tema
     isikut tõendav dokument oleks lepingu sõlmimisele eelnevalt olnud varastatud või kadunud.
6.   Võlaõigusseaduse (VÕS) § 76 lg 1 kohaselt tuleb kohustus täita vastavalt lepingule või
     seadusele. VÕS § 100 kohaselt on kohustuse rikkumine võlasuhtest tuleneva kohustuse
     täitmata jätmine või mittekohane täitmine, sealhulgas täitmisega viivitamine. VÕS § 108 lg
     1 näeb ette, kui võlgnik rikub raha maksmise kohustust, võib võlausaldaja nõuda selle
     täitmist. Lepingutele kohalduvate üldtingimuste punkti 4.1.1 kohaselt on klient muu hulgas
     kohustatud täitma lepingut, tingimusi, sh teenuspaketi ja kampaania tingimusi.
     Lähtudes eeltoodust tuleb kostjalt VÕS § 76 lg 1, § 108 lg 1 ning 06.02.2013.a
     liitumislepingu nr XXXX üldtingimuste p 4.1.1 koosmõju alusel hageja kasuks välja mõista
     1360,43 eurot.
6.1. Hageja on lisaks palunud kostjalt välja mõista sissenõutavaks muutunud viivise ajavahemiku
     18.01.2014.a kuni 28.09.2015.a (viivitatud päevi 617) eest summas 1259,08 eurot. VÕS §
     101 lg 1 p 6 näeb ette, et kui võlgnik on kohustust rikkunud, võib võlausaldaja rahalise
     kohustuse täitmisega viivitamise korral nõuda viivist. Liitumislepingule nr XXXX
     kohalduvate üldtingimuste p 6.13.2 on sätestatud, et maksetähtpäevaks tasumata summalt on
     hagejal õigus nõuda viivist 0,15% tasumata summalt iga tasumisega viivitatud kalendripäeva
     eest (tl 51).
     Kohtu hinnangul on hageja viivisearvestus ja –nõue põhjendatud. Kostjalt tuleb VÕS § 101
     lg 1 p 6 ning lepingutele kohalduvate üldtingimuste p 6.13.2 koosmõju alusel välja mõista
     viivis ajavahemiku 18.01.2014.a kuni 28.09.2015.a eest summas 1259,08 eurot.
6.2. Hageja on kostjalt palunud välja mõista ka lisanduva viivise alates hagiavalduse esitamisest
     kuni põhinõude täitmiseni lepingujärgses määras (s.o 0,15% põhinõudelt päevas), kuid mitte
     üle 66,66 euro.
     TsMS § 367 näeb ette, et viivisenõude võib koos põhinõudega esitada hagis selliselt, et
     taotletakse viivise, mis ei ole hagi esitamise ajaks veel sissenõutavaks muutunud,
     väljamõistmist kohtult mitte kindla summana, vaid täielikult või osaliselt protsendina


                                                                                                    3
                                                                                     2-15-120671

     põhinõudest kuni põhinõude täitmiseni. Eelkõige võib viivist nõuda selliselt, et kohus
     mõistaks selle välja kindla summana kuni otsuse tegemiseni ja edasi protsendina
     põhinõudest.
     Kohus leiab, et hageja nõue lisanduva viivise väljamõistmiseks on põhjendatud ja kuulub
     rahuldamisele. Kohus mõistab kostjalt hageja kasuks VÕS § 101 lg 1 p 6, TsMS § 367 ja
     lepingutele kohalduvate üldtingimuste p 6.13.2 koosmõju välja lisanduva viivise alates
     29.09.2015.a kuni põhinõude (1360,43 euro) täitmiseni, määraga põhinõudelt 0,15% päevas.
     Kuivõrd hageja on palunud lisanduvat viivist piirata summani 66,66 eurot, siis ei tohi
     lisanduva viivise summa eelmärgitud piirmäära ületada.
7.   TsMS § 174 lg 1 näeb ette, et menetluskulude rahalise suuruse määrab menetluskulude
     jaotuse alusel vajalikus ja põhjendatud ulatuses kindlaks asja menetlev kohus samas
     tsiviilasjas, millega seoses kulud tekkisid.
     Hagiavaldusele lisatud menetluskulude nimekirja kohaselt on hageja menetluskuludeks
     maksekäsu kiirmenetluse avalduse ja hagiavalduse esitamisel tasutud riigilõiv summas 275
     eurot ja kulutused õigusabile summas 639,12 eurot (käibemaksuta). Tsiviilasja toimiku
     põhjal nähtub, et kostja ei ole käesolevas asjas menetluskulusid kandnud.
     TsMS § 175 lg 1 esimesest lausest tuleneb, et kui menetlusosaline peab menetluskulude
     jaotust kindlaksmäärava kohtulahendi kohaselt kandma teist menetlusosalist esindanud
     lepingulise esindaja kulud, mõistab kohus kulud välja põhjendatud ja vajalikus ulatuses.
     TsMS § 175 lg 11 näeb ette, et kui menetluskulude jaotuse kohaselt teist menetlusosalist
     esindanud lepingulise esindaja kulude kandmiseks kohustatud menetlusosaline nimetatud
     kuludele vastu ei vaidle, võib kohus piirduda selle kontrollimisega, et lepingulise esindaja
     kulud ei oleks suuremad käesoleva paragrahvi lõike 4 alusel Vabariigi Valitsuse määrusega
     kehtestatud piirmäärast. Kostja ei ole hagi vastuses hageja menetluskulude suurusele
     vastuväidet esitanud.
     Riigikohus on märkinud, et kohtul on diskretsiooniõigus lepingulise esindaja kulude
     vajalikkuse ja põhjendatuse hindamisel menetluskulude kindlaksmääramise menetluses (vt
     nr Riigikohtu Tsiviilkolleegiumi 27.02.2012.a lahendit asjas nr 3-2-1-143-11, p 13).
     Käesoleva tsiviilasja mahtu ja keerukust arvestades on kohus seisukohal, et hageja
     õigusabikulud ei ole hageja poolt märgitud ulatuses põhjendatud. Nimelt on hageja nõudmas
     õigusabikulude 639,12 euro hüvitamist, mis hagejal on tekkinud seoses esindusega
     käesolevas kohtumenetluses. Kohtu hinnangul ei ole esitatud hagiavaldus, seisukoht kostja
     vastusele ning tsiviilasja asjaolud sedavõrd keerukad, et hageja kulusid õigusabile saaks
     põhjendatuks lugeda. Antud juhul ei ole kohus tuvastanud õigusvaidluse erilist keerukust
     ega suurt mahtu. Riigikohtu hinnangul peaksid avalduses taotletava hüve väärtus ja selle üle
     vaidlemise menetluskulud olema mõistlikus proportsioonis (vt nt Riigikohtu
     Tsiviilkolleegiumi 06.05.2015.a lahend asjas nr 3-2-1-4-15, p 14).
     Võttes eeltoodut arvesse, leiab kohus, et hageja õigusabikulud on põhjendatud 120 euro
     ulatuses. Kostjalt tuleb hageja kasuks TsMS § 162 lg 1 alusel menetluskuludena välja mõista
     riigilõiv summas 275 eurot ja kulud õigusabile 120 euro (käibemaksuta) ulatuses.
     Kohus märgib hageja taotlusel lahendisse, et hüvitamisele kuuluvatelt menetluskuludelt
     tuleb kostjal tasuda alates otsuse jõustumisest kuni täitmiseni viivist VÕS § 113 lg 1 teises
     lauses ettenähtud ulatuses (TsMS § 177 lg 4).
     Menetluskulude jaotuse kohta tehtud kohtulahendit saab vaidlustada üksnes selle
     kohtulahendi peale edasi kaevates, millega menetluskulude jaotus kindlaks määrati. Kui
     koos menetluskulude jaotusega määrati kindlaks hüvitatavate menetluskulude suurus, saab
     hüvitatavate menetluskulude suurust vaidlustada selle kohtulahendi peale edasi kaevates


                                                                                                4
                                2-15-120671

    (TsMS § 178 lg 1).




/allkirjastatud digitaalselt/
Haide Rimmel
kohtunik




                                         5

                          KOHTUMÄÄRUS

 Kohus                              Tartu Maakohus

 Määruse tegemise aeg ja koht       13. aprillil 2016. a Tartu kohtumajas

 Kohtuistungi aeg ja koht           12. aprillil 2016. a Tartu kohtumajas

 Kriminaalasja number               1-13-6572

 Kohtukoosseis                      Kohtunik Peet Teidearu

 Kohtuistungi sekretär              Heli Nurmoja

 Kriminaalasi                       Süüdimõistetu Raimond Pruunsi tingimisi enne tähtaja
                                    lõppemist       vangistusest vabastamise otsustamine
                                    elektroonilise valve alla

 Prokurör                           Lõuna Ringkonnaprokuratuuri abiprokurör Riita Serikova
                                    (istungil ei osalenud)

 Süüdimõistetu                      Raimond Pruuns
                                    isikukood: 38404062272; viibimiskoht: Tartu Vangla
                                    asukohaga Turu 56, Tartu; elukoht (vabanemisel): XXXX


Juhindudes kriminaalmenetluse seadustiku (edaspidi KrMS) § 426 lg-st 1, § 432 lg-test 3, 32, 33
kohtunik
                                          määras:

Jätta Raimond Pruuns temale Viru Maakohtu 30.01.2014. a ja Tartu Ringkonnakohtu
04.04.2014. a otsustega kriminaalasjas nr 1-13-6572 mõistetud karistuse kandmisest tingimisi
enne tähtaega koos tema allutamisega elektroonilisele valvele vabastamata.

Edasikaebamise kord
Käesoleva kohtumääruse peale on kohtumenetluse pooltel, samuti menetlusvälisel isikul, kui
kohtumäärusega on piiratud tema õigusi või seaduslikke huve, õigus esitada Tartu Maakohtule
kirjalik määruskaebus 15 päeva jooksul, alates päevast, mil isik sai vaidlustatavast kohtumäärusest
teada või pidi teda saama.




                                                                                                 1
Menetluse käik ja asjaolud
Viru Maakohtu 30.01.2014. a otsusega kriminaalasjas nr 1-13-6572 tunnistati Raimond Pruuns
süüdi karistusseadustiku (edaspidi KarS) § 117 lg 2 järgi ja mõisteti temale karistuseks 3 aastat
vangistust. KrMS § 238 lg 2 alusel vähendati mõistetud karistust ühe kolmandiku võrra ning
mõisteti Raimond Pruunsile karistuseks 2 aastat vangistust. KarS § 65 lg 2 alusel suurendati
mõistetud karistust Raimond Pruunsile Viru Maakohtu 16.03.2009. a otsusega ning Tartu
Ringkonnakohtu 18.02.2010. a otsusega kriminaalasjas nr 1-08-10297 mõistetud karistuse
ärakandmata osa, s.o 3 aasta 11 kuu ja 27 päeva vangistuse võrra ning kohtuotsuste kogumis,
suurendades mõistetud karistustest raskemat, mõisteti temale liitkaristuseks 4 aastat 11 kuud ja 27
päeva vangistust.

Tartu Ringkonnakohtu 04.04.2014. a otsusega tühistati Viru Maakohtu 30.01.2014. a otsus
osaliselt, s.o Raimond Pruunsile KarS § 117 lg 1 ja KrMS § 238 lg 2 alusel mõistetud 2 aasta
pikkuse vangistuse osas. Tühistatud osas tehti uus otsus, mille kohaselt mõisteti Raimond
Pruunsile KarS § 117 lg 1 järgi karistuseks 2 aastat 9 kuud vangistust. KrMS § 238 lg 2 alusel
vähendati seda karistust ühe kolmandiku võrra, s.o kestuseni 1 aasta ja 10 kuud vangistust. Muus
osas, sh ka Raimond Pruunsile KarS § 65 lg 2 alusel mõistetud liitkaristuse 4 aasta 11 kuu ja 27
päeva vangistuse osas jäeti maakohtu otsus muutmata.

Kohtuotsused jõustusid EV Riigikohtu 18.06.2014. a määrusega.

Raimond Pruunsi karistusaeg algas 21.07.2014. a ja karistuse täielikul ära kandmisel lõppeks see
18.07.2019. a.

Raimond Pruuns esitas avalduse, milles taotleb enda vangistusest vabastamist tingimisi enne
tähtaja lõppemist elektroonilise järelevalve alla.

Tartu Vangla toetab Raimond Pruunsi taotlust.

Kohtumenetluse poolte seisukohad
Prokurör esitas kohtule kirjaliku arvamuse, milles nõustub vangla seisukohaga.

Süüdimõistetu Raimond Pruuns avaldas kohtuistungil, et soovib tingimisi ennetähtaegselt
vabaneda. Ta tahab alustada uut elu – luua pere, minna tööle. Raimond Pruunsi arvates vabaduses
tal töö leidmisega probleeme ei teki.

Kohtuniku seisukoht
Raimond Pruuns kannab liitkaristust KarS § 117 lg 1, § 199 lg 1 ja KarS § 199 lg 2 p-de 4, 6, 7, 8
- § 22 lg 3 järgi, st tahtlike teise astme kuritegude toimepanemise eest. KarS § 76 lg 1 p 1 kohaselt
võib kohus teise astme kuriteos süüdlase katseajaga tingimisi enne tähtaega vangistusest vabastada,
kui ta on tegelikult ära kandnud vähemalt ühe kolmandiku mõistetud karistusajast, kuid mitte
vähem kui 4 kuud, ning isik nõustub KarS § 75 lg 2 p-s 9 sätestatud elektroonilise valve
kohaldamisega. Käesolevaks ajaks on Raimond Pruuns temale mõistetud karistusajast ühe
kolmandiku, kuid mitte vähem kui 4 kuud ära kandnud. Samuti on ta andnud nõusoleku
elektroonilise valve kohaldamiseks. Seega on olemas KarS § 76 lg 1 p-st 1 tulenev formaalne alus
tema vangistusest ennetähtaegseks vabastamiseks koos elektroonilise valve kohaldamisega.




                                                                                                   2
Justiitsministri 22.02.2007. a määrusega nr 15 kehtestatud „Elektroonilise valve täitmise ja
järelevalve korra“ § 51 lg 2 kohaselt on kinnipeetava vabanemisjärgsesse elukohta elektroonilise
valve seadmete paigaldamise eeltingimused järgmised: 1) kinnipeetaval peab olema seaduslik alus
elukoha kasutamiseks või elukoha omaniku kirjalik nõusolek selleks; 2) elukohas peab olema
tagatud elektrienergiaga varustatus; 3) elukoht peab asuma GSM-i levialas; 4) elukohas elavad
täisealised isikud peavad olema nõus elektroonilise valve seadmete paigaldamisega ja andma selle
kohta allkirja. Sama paragrahvi lg 3 kohaselt ei paigaldata elektroonilise valve seadmeid elukohta,
mille üldine seisukord seda ei võimalda, samuti juhul, kui puudub elukoha lukustamise võimalus.
Kohtule esitatud materjalidest ilmneb, et Raimond Pruuns plaanib vabanemisjärgselt asuda elama
aadressil XXXX, mida ta saab kasutada kokkuleppel selle omaniku A.F., kes on ühtlasi ka
Raimond Pruunsi kasuisa. Seega on tal olemas õiguslik alus nimetatud eluruumis elamiseks.
Korteri omanik A.F. ning Raimond Pruunsi ema V.B., kes elavad samuti sel elupinnal, on andnud
nõusoleku seal elektroonilise valveseadme paigaldamiseks. Tehnilise poole pealt (korteri üldine
seisukord, elektrienergiaga varustatus jne) vastab kõnealune korter samuti elektroonilise valve
seadme paigaldamise eeltingimustele. Seega on täidetud ka elektroonilise valve kohaldamise
formaalsed eeldused.

KarS § 76 lg 4 järgi katseajaga tingimisi enne tähtaega vangistusest vabastamise otsustamisel
arvestab kohus materiaalsete eeldustena kuriteo toimepanemise asjaolusid, süüdlase isikut,
varasemat elukäiku ning käitumist karistuse kandmise ajal, samuti tema elutingimusi ja neid
tagajärgi, mida võib süüdlasele kaasa tuua tingimisi enne tähtaega karistusest vabastamine.

Raimond Pruunsi on kriminaalkorras karistatud kahel korral. Käesolev vangistus on tal
esmakordne. Ta on oma süüd tunnistanud ning kahetseb tehtut. Ta ei kiida kuritegude
toimepanemist heaks ning on otsustanud edaspidi seadusi enam mitte rikkuda. Ta on tulevikuks
püstitanud endale reaalsed eesmärgid – luua pere, asuda tööle ning hakata taas tegelema spordiga.

Senine vangistuse kandmise aeg on Raimond Pruunsil möödunud hästi ning näib Raimond Pruunsi
suhtumise muutumist kinnitavat. Ta on läbinud sotsiaalprogrammi „Viha juhtimine“ ning osalenud
30.06.-30.09.2015. a ning alates 01.02.2016. a kuni käesoleva ajani vangla majandustöödel. Ta on
kinni pidanud ka vangistust reguleerivatest normidest ning distsiplinaarkorras teda karistatud pole.

Vabaduses oleks kinnipeetaval kindel elukoht oma ema ja kasuisa juures. Vabanemisjärgset
töökohta tal ei ole, kuid väidetavalt on tal võimalik minna tööle kas reklaamifirmas või ehituse
alal. Ka vangistamise-eelselt töötas ta reklaamiga tegelevas firmas, omades kindlat püsivat
sissetulekut. Tal on olemas lähedased isikud (ema ja õde), kellega on säilinud head ja toetavad
suhted ning kes on valmis Raimond Pruunsi igati toetama. Tema suhtlusringkonnas on nii
seaduskuulekaid kui ka kriminaalsete kalduvustega isikuid, kuid väidetavalt väga lähedasi suhteid
Raimond Pruunsil nende isikutega, kel on kriminaalne taust, ei ole.

Vaatamata eelnevalt viidatud positiivsetetele tendentsidele Raimond Pruunsi suhtumistes ning
käitumises, samuti sellele, et vabaduses on Raimond Pruunsil olemas head eeldused
taasühiskonnastumiseks, leiab kohtunik, et teda ei ole võimalik praegu veel vabastada. Nagu varem
märgitud, kannab Raimond Pruuns liitkaristust, mis on mõistetud talle eriliigiliste kuritegude eest.
Seejuures kannab ta karistust ka inimese surma põhjustamise eest ettevaatamatusest. Nii maa- kui
ka ringkonnakohus hindas Raimond Pruunsi teosüüd suureks. Nimelt lõi Raimond Pruuns
tahtlikult kannatanule rusikaga näkku, mispeale kannatanu kukkus, saades surmava vigastuse.
Veel siis, kui kannatanu oli juba kukkunud, lõi Raimond Pruuns kannatanut rusikaga näkku ja




                                                                                                  3
jalaga kehasse. Süüdistatav põhjustas tahtlikult vägivallateo ahela, mis viis raske tagajärjeni, s.o
kannatanu surmani. Oluliseks peeti seejuures asjaolu, et Raimond Pruuns pani eelkirjeldatud teo
toime eelmise kohtuotsusega mõistetud katseajal. Kohtunik toetab eelnevate kohtukoosseisude
järeldusi Raimond Pruunsi suure teosüü kohta ning on seisukohal, et tema ennetähtaegne
vangistusest vabastamine käesoleval ajal oleks vastuolus õiguskorra kaitsmise huvide ning
ühiskonna üldise õiglustundega. Raimond Pruunsi poolt seniajani ära kantud karistusaeg on
toimepandud tegu arvestades ebaproportsionaalselt väike.



Peet Teidearu
Kohtunik
/allkirjastatud digitaalselt/




                                                                                                  4

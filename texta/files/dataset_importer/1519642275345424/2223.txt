                                   TARTU HALDUSKOHUS
                                      Tartu kohtumaja
                             KOHTUMÄÄRUS
                              kaebuse tagastamise kohta

 Kohtuasja number                3-16-2171

 Määruse kuupäev                 22.11.2016

 Kohtunik                        Mare Priks

 Kohtuasi                        N.L. kaebus

 Resolutsioon                        1. Tagastada N.L. kaebus haldusasjas nr 3-16-2171;
                                     2. Tagastada kaebuse materjalid N.L. pärast käesoleva
                                        määruse jõustumist;
                                     3. Määrus saata kaebajale koos tõlkega vene keelde.

 Edasikaebamise kord             Määruse peale võib esitada määruskaebuse Tartu
                                 Ringkonnakohtule Tartu Halduskohtu kaudu 15 päeva jooksul
                                 arvates määruse kättesaamisest.


Asjaolud ja menetluse käik

1. 31.10.2016 saabus Tartu Halduskohtusse Tartu Vanglas kinni peetava isiku N.L. venekeelne kaebus
(1 lk), mis oli koostatud 31.10.2016. Kaebusele ei olnud lisatud juurde ühtegi dokumenti. Kohus
keeldus kaebuse tõlkimisest eesti keelde selles sisalduvate solvavate ja ebatsensuursete väljendite
tõttu.

Tartu Halduskohtu 04.11.2016 määrusega jäeti N. L. kaebus käiguta. Kohus selgitas kaebajale, et tal
tuleb kohtule esitada kaebus, mis sisaldab üksnes kohtuasja lahendamiseks asjakohaseid seisukohti
ning ei sisalda solvavaid ja ebatsensuurseid väljendeid. Kaebajale anti kaebuse puuduste
kõrvaldamiseks tähtaeg 10 päeva arvates määruse kättesaamisest. N. L. sai halduskohtu 04.11.2016
määruse kätte 08.11.2016.

10.11.2016 saabus kohtusse N. L. avaldus, milles palutakse tagastada 31.10.2016 kohtusse saabunud
kaebus.




                                                1
Kohtu seisukoht

2. Halduskohtumenetluse seadustiku (HKMS) § 120 lg 1 p 8 kohaselt kaebuse saanud alluvusjärgne
kohus kontrollib, ega ei esine alust kaebuse tagastamiseks või käiguta jätmiseks. Kohus on seisukohal,
et käesolev kaebus kuulub tagastamisele alljärgneval põhjusel.

HKMS § 121 lg 1 p 2 kohaselt tagastab kohus kaebuse määrusega selle esitajale, kui kaebus ei vasta
käesoleva seadustiku §-de 37-39 nõuetele, kaebaja ei ole kohtu poolt määratud tähtaja jooksul puudusi
kõrvaldanud ja puudused takistavad asja läbivaatamist.

Tartu Halduskohus andis kaebajale 04.11.2016 kohtumäärusega võimaluse kaebuse puuduste
kõrvaldamiseks 10 päeva jooksul kohtumääruse kättesaamisest, kuid käesoleva ajani ei ole kaebaja
seda teinud. Kaebaja sai nimetatud kohtumääruse kätte 08.11.2016. Puuduste kõrvaldamise 10-
päevane tähtaeg hakkas kulgema 09.11.2016 ning viimane päev puuduste kõrvaldamiseks oli
18.11.2016. Kaebaja ei ole puuduste kõrvaldamise määrusele vastanud ning on kohtule saatnud
avalduse, milles palub kaebuse tagastada.

Kohus asub seisukohale, et N.L. kaebust ei ole võimalik menetleda, sest kaebuses esinevad puudused
on kõrvaldamata ning kaebus ei ole esitatud kujul lubatav.

3. Lähtudes ülaltoodust ja juhindudes HKMS § 121 lg-st 1 p 2 leiab kohus, et N.L. kaebus haldusasjas
nr 3-16-2171 kuulub tagastamisele. HKMS § 43 lg 2 kohaselt ei võta kaebuse tagastamine õigust
pöörduda uuesti halduskohtusse. Kaebuse tagastamisel loetakse, et kaebus ei ole kohtu menetluses
olnud.

4. Kaebaja on palunud 10.11.2016 kohtusse saabunud avalduses tagastada kaebuse. Kaebuse materjalid
kuuluvad N. L. tagastamisele pärast käesoleva kohtumääruse jõustumist.

(allkirjastatud digitaalselt)

Mare Priks
kohtunik




                                                  2

                          KOHTUOTSUS
                               EESTI VABARIIGI NIMEL



 Kohus                               Tartu Ringkonnakohus

 Kohtukoosseis                       Gerty Pau, Triin Uusen-Nacke, Üllar Roostoja

 Otsuse tegemise aeg ja koht         1. veebruar 2016, Tartu

 Tsiviilasja number                  2-14-57946

 Tsiviilasi                          P.T.i hagi K.S.i vastu põhivõlgnevuse 3500 eurot,
                                     kahjuhüvitise    76,51 eurot, intressi ja viivise
                                     väljamõistmiseks
 Tsiviilasja hind                    3976,74 eurot
 apellatsioonikohtus

 Vaidlustatud kohtulahend            Tartu Maakohtu 29. mai 2015 otsus

 Kaebuse esitaja ja kaebuse liik     P.T.i apellatsioonkaebus

 Kohtuistungi toimumise aeg          12. jaanuar 2016

 Menetlusosalised ja nende           Apellant (hageja): P.T. (ik: XXXXXXXXXX), esindajad T.T.
                                     ja vandeadvokaat Piret Pallo
 esindajad
                                     Vastustaja (kostja): K.S. (ik: XXXXXXXXXX), esindaja
                                     vandeadvokaat Mart Sikut

RESOLUTSIOON
1. Tühistada Tartu Maakohtu 29. mai 2015 otsus ja teha asjas uus otsus, millega
rahuldada P.T.i hagi K.S.i vastu võlgnevuse 3500 euro, kahju 76,51 euro ning intressi ja
viivise väljamõistmiseks.
2. Välja mõista K.S.ilt P.T.i kasuks võlgnevus 3500 eurot, intress 3500 eurolt 0,84 eurot ja
viivis 3500 eurolt seisuga 01.02.2016 402,49 eurot ning kahju 76,51 eurot ja viivis 76,51
eurolt seisuga 01.02.2016 9,57 eurot, kõik kokku 3989,41 eurot.
3. Välja mõista K.S.ilt P.T.i kasuks viivis 3576,51 eurolt (3500+76,51) alates 01.02.2016
VÕS § 113 lg 1 teises lauses sätestatud määras kuni võlgnevuse täitmiseni.
4. Jätta menetluskulud K.S.i kanda ning välja mõista K.S.ilt menetluskulude katteks P.T.i
kasuks 2738,26 eurot ja riigituludesse 9,49 eurot. Menetluskulud 9,49 eurot tuleb K.S.il
tasuda vastavalt käesolevale kohtuotsusele lisatud makseinfole.
5. Apellatsioonkaebus rahuldada.
Edasikaebamise kord
Otsuse peale võib esitada kassatsioonkaebuse Riigikohtule 30 päeva jooksul otsuse
kättetoimetamisest.
Hagimenetluses Riigikohtus võib menetlusosaline menetlustoiminguid teha ning avaldusi ja
taotlusi esitada üksnes vandeadvokaadi vahendusel, kui seaduses ei ole sätestatud teisiti.
Juhul, kui menetlusosaline taotleb menetlusabi, peab ta esitama tähtaja kestel
kassatsioonkaebuse. Kaebuse põhjendamiseks või riigilõivu tasumiseks või kaebuses esineva
sellise puuduse kõrvaldamiseks, mis on seotud menetlusabi taotlemisega, annab kohus
mõistliku tähtaja pärast menetlusabi taotluse lahendamist, kui nimetatud taotlus ei ole esitatud
põhjendamatult või tähtaja pikendamise eesmärgil.

MENETLUSOSALISTE NÕUDED, VASTUVÄITED JA PÕHJENDUSED
1. P.T. esitas 25.09.2014 maakohtule K.S.i vastu hagi, paludes tunnustada hageja taganemist
poolte vahel 04.07.2014 sõlmitud müügilepingust või alternatiivselt tunnustada müügilepingu
tühistamist hageja poolt ning kohustada kostjat andma hagejale üle müügilepingu järgi tasutud
sõiduki ostuhinna 3500 eurot, sõiduki diagnostika ja tehnilise kontrolli maksumuse 76,51 eurot,
intress auto ostusummalt 6,73 eurot ning seadusjärgne viivis 13.10.2014 seisuga auto
ostuhinnalt 51,92 eurot ja diagnostikale tehtud kulutustelt 1,81 eurot, lisaks kohustada kostjat
tasuma seadusjärgset viivist kuni kohustuse täieliku täitmiseni.
Hagiavalduse kohaselt sõlmisid hageja ja kostja 04.07.2014 müügilepingu, millega kostja müüs
hagejale 3500 euro eest sõiduauto Renault Espace (registreerimismärgiga XXX). Hageja
eesmärk oli anda sõiduk oma tütre T.T.i kasutusse. T.T. vajas sõidukit eeskätt igapäevaseks
liikumiseks kahe väikelapsega. Seetõttu oli üheks hagejapoolseks tingimuseks see, et sõiduki
tehniline seisund võimaldaks sellega koheselt liikluses osaleda ja sõiduk ei vajaks lähitulevikus
olulist remonti. Kostja kinnitas, et sõiduk on sobilikus seisukorras.
Hageja tasus 29.06.2014 kostjale käsiraha 1000 eurot. Pärast käsiraha tasumist teatas kostja, et
sõiduki õli, aku ja šarniirid vajavad vahetamist ning tuledega esineb probleeme. Hageja avaldas
pärast puudustest teada saamist soovi tehingut mitte sõlmida. Kostja ütles, et kui hageja lepingu
sõlmimisest loobub, ei ole tal õigust käsiraha tagasi saada. Hageja nõustus tehingu lõpule viima,
et mitte kaotada tasutud käsiraha. Kostja käitumine on käsitletav teoga ähvardamisena tehingu
tegemisele kallutamiseks tsiviilseadustiku üldosa seaduse (TsÜS) § 96 lg 2 p 3 mõttes.
04.07.2014 märgitud sõiduki puuduste loetelus tõi kostja välja, et sõidukil olid müügi hetkel
järgmised puudused: automakk/raadio ei tööta; sõiduk vajab mootoririhma vahetust
220 000 km odomeetrinäidu täitumisel; turbopistikuga on esinenud probleeme, võib anda
veateadet „Fuel injection system faulty“.
Hageja tasus 04.07.2014 kostjale ülejäänud ostusumma, 2500 eurot, ja sai sõiduki enda
valdusesse. Hageja tütar sõitis sõidukiga samal päeval Viljandist Tartusse. Sõidu ajal ja selle
järel ilmnesid autol järgmised puudused: käigud ei läinud korralikult sisse; pidurid vilisesid


                                               2
pidurdamisel; esirehvi juures tekkis ülekuumenemisele iseloomulik lõhn; sõiduki alarm lülitus
pidevalt põhjuseta sisse, mille tõttu ei olnud sõidukit võimalik elurajoonis parkida.
T.T. andis kostjale suhtlusportaali vahendusel korduvalt teada nii autol ilmnenud vigadest kui
ka hageja soovist lepingust taganeda.
Renault sõidukite ametliku esindus, City Motors AS Tartu esindus, tuvastas sõidukil
täiendavate puudustena, et roolilatt, tagumised pidurikettad ja laager, õlitasemeandur, esitule
Xenon lamp ja tule trafo, käsipiduri trossi mehhanismid, parkimisandur, tulede lüliti ja
ukselingi silm vajavad vahetamist ning käigukast vajab remonti. Remondikulude kalkulatsiooni
kohaselt läinuks sõiduki puuduste kõrvaldamine maksma 4077,86 eurot, millele lisandunuks
käigukasti remondi maksumus. City Motors AS teenindaja suulisel hinnangul on roolilati,
piduriketaste, käsipiduri trossi mehhanismide ja käigukasti puudused sedavõrd tõsised, et
sõiduk ei vasta õigusaktidega kehtestatud tehnilistele nõuetele, mis lubavad sõidukiga liigelda.
Hageja leidis, et sõiduk ei vasta võlaõigusseaduse (VÕS) § 217 lg-te 1 ja 2 järgi
lepingutingimustele, kuna sõiduk ei vasta keskmisele kvaliteedile, millele peaks vastama
2003. a valmistatud ja elementaarselt hooldatud sõiduk. Sõidukit ei saa kasutada otstarbeks,
milleks hageja seda vajas – igapäevasteks sõitudeks. Sõiduki kasutamist takistavad lisaks
otsestele puudustele ka sõiduki tehnoseisundile kohalduvad õigusaktid. Hageja eesmärgiks ei
olnud omandada sõiduk, mille remondikulud ületavad ostuhinna – sõiduki hinna ja
remondikulude summa eest oleks võimalik osta uus samalaadne sõiduk.
Hageja saatis 14.08.2014 kostjale uue kirja müügilepingust taganemise avaldusega. Kostja
vastas, et sõidukil ilmnenud puudused vastavad selles vanuses auto normaalsele kulumisele ja
kostja ei nõustu lepingust taganemisega.
2. Kostja hagi ei tunnistanud, leides, et lepingust taganemiseks või lepingu tühistamiseks
puuduvad alused. Lepinguobjekt vastab lepingutingimustele ja kostja ei ole hagejat ega tema
tütart ähvardanud.
Kostja läbis sõidukiga vahetult enne selle üleandmist tehnilise kontrolli ja lasi kõrvaldada
esinenud probleemid. Muudest puudustest ja sõiduki seisukorrast teavitas kostja hagejat, tema
volitatud esindajaid ja tütart enne müügilepingu sõlmimist. Aku, mootoririhma, õli ja
piduriketaste vahetamise vajadust tulevikus ei saa pidada sõiduki puudusteks, vaid see kuulub
sõiduki pideva hooldamise hulka. Väide, et hageja sai õli, aku ja šarniiride vahetamise
vajadusest ning probleemist tuledega teada 29.06.2014, ei vasta tõele, kuna šarniiri vahetamise
vajadus ilmnes tehnilisel ülevaatusel 01.07.2014 ja probleem tuledega 04.07.2014. 04.07.2014
kostja poolt kirjutatud parandustööde loetelus on ära märgitud, et parempoolne šarniir on
vahetatud, teostatud õli- ja stabilisaatori varraste vahetus ning uue aku paigaldamine.
Mitmed sõidukil pärast selle üleandmist tekkinud probleemid on võimalik tekitada sõiduki
sihiliku väärkasutusega. Selline käitumine T.T.i poolt on tõenäoline, kuna T.T. näitas sõiduki
suhtes rahulolematust üles juba selle soetamise faasis. Esirehvi juurest tulnud kärsalõhna
põhjuseks oli tõenäoliselt sõiduki kasutaja oskamatu käitumine. Pidurite korrasolekut tõendab
ülevaatuspunkti testi aruanne. Kostja suhtles City Motors AS tehnikuga ning viimane märkis,
et mõned probleemid on tekitatud tahtlikult (tagumisi pidureid on painutatud ja väänatud).
Sõidukit kasutas ka hageja poolt seda enne ostmist üle vaatama volitatud H.T., kes
telefonivestlustes kostjaga probleemidest sõidukiga ei rääkinud. Hageja pöördus
autoteenindusse alles 11 päeva pärast sõiduki valduse saamist, millise aja jooksul oli sõiduk
aktiivses kasutuses, kuigi hageja väidab, et sõidukil esinesid puudused, mis ei võimaldanud
sõidukit kasutada juba selle üleandmise hetkel. Teeninduses fikseeritud puudused võisid
tekkida sõidukit uue omaniku poolt kasutades.
T.T. andis esmakordselt kostjale mõista lepingust taganemise soovist 07.07.2014
suhtlusportaali Facebook vahendusel. Kostja ja T.T.i vahel puudub lepinguline suhe ning



                                               3
seetõttu puudus tal tahteavalduse esitamiseks õiguslik alus. Hageja 12.07.2014 avaldust ei ole
kostjale kätte toimetatud, lisaks puudub selles täiendava tähtaja andmine puuduste
kõrvaldamiseks. Puuduste kõrvaldamise ettepanekut ei ole kostjale tehtud. Kostja on vestlustes
T.T.iga näidanud üles koostöövalmidust ja soovi probleemid lahendada, kuid hageja tütar on
otsinud järjest enam põhjuseid, et tekitada hagejale lepingust taganemise võimalus.

MAAKOHTU LAHEND
3. Tartu Maakohus jättis 29. mai 2015 otsusega hagi rahuldamata ja menetluskulud
TsMS § 162 lg 1 alusel hageja kanda ning mõistis P.T.ilt välja K.S.i kasuks menetluskulud
summas 1080 eurot ja TsMS § 179 lg 1 alusel riigituludesse tunnistaja Jaanus Kõivule
hüvitatud sõidukulu 9,49 eurot.
Lepingust taganemise eelduseks on vastaspoole poolt lepingu rikkumine (VÕS § 101 lg 1 p 4).
Müügilepingu müüjapoolse rikkumisega on tegemist, kui ostjale üleantav asi ei vasta
lepingutingimustele (VÕS § 217 lg 1), samuti peab müüja lepingutingimustele mittevastavuse
eest vastutama. Müüjapoolse kohustuse olulise rikkumise tõendamiskoormis on sellele
tugineda soovival poolel, seega hagejal.
Kostja oli teadlik, et müügileping sõlmiti selleks, et hageja tütar saaks sõidukit kasutada
igapäevasteks sõitudeks. Kostja pidi seda asjaolu arvestama ja müüma sõiduki, millega on
võimalik igapäevaselt teedel liigelda. Ka kasutatud sõiduki ostmisel peab asi vastama
lepingutingimustele, mis tähendab, et see võib olla kulunud, aga peab olema kasutatav
otstarbeks, milleks seda liiki asju tavaliselt kasutatakse. Kui sõiduki läbisõit on 189 000 km,
võib eeldada, et sellel võib esineda tavapärasest kasutamisest tulenev kulumine. Hageja pidi
müügilepingut sõlmides olema teadlik järgnevatest kostja osundatud puudustest: autoraadio ei
tööta; tuleks teha mootoririhma vahetus; probleemid turbopistikuga, veateade „Fuel Injection
system faulty“ ekraanil. Varasemalt oli kostja hagejale puudustena välja toonud, et sõiduki õli,
aku ja šarniirid vajavad vahetamist ning tuledega esineb probleeme. Need probleemid, millest
hageja oli ostu sooritamisel teadlik või pidi teadlik olema, ei saa olla VÕS § 218 lg 4 kohaselt
müüja vastutuse aluseks. Nii on tunnistaja M.K., kes viibis sõiduki esmase ülevaatamise juures,
välja toonud, et auto summutist tuli sinist suitsu, oli kuulda kolinat parema ratta ees, tagumised
pidurikettad ei olnud ühtlaselt kulunud. Sõidukiga proovisõidu teinud tunnistaja H.T. märkis
samuti, et pidurikettad ei olnud ühtlaselt kulunud, oli tunda kõrbelõhna, konditsioneer ei
töötanud, sõiduki eest oli kuulda kolinat.
Riigikohus on märkinud, et kasutatud asjade puhul tuleb arvestada sellega, et asja senisest
tavapärasest kasutamisest tingitud kulumine ja sellega kaasnevad puudused, mida sarnastel
asjadel ei esine, ei kujuta endast veel lepingutingimustele mittevastavusi. Samas tuleb
lepingutingimustele mittevastavust jaatada siis, kui asjal on puudusi, mida müüdud asjaga
võrreldavatel kasutatud asjadel tavaliselt ei esine (3-2-1-23-10).
City Motors AS tuvastas pärast sõiduki müüki hagejale, et sõidukil esinevad täiendavad
puudused, millistest kohtu hinnangul olulisim ja ohtlikum oli vahetamist vajav roolilatt. See
puudus oli varjatud puudus, st seda ei olnud pooltel võimalik avastada autot väliselt üle
vaadates. Mõneti võib nõustuda kostja seisukohaga, et sõidukite tehnilist olukorda on õigus
hinnata Maanteeameti atesteerimise läbinud isikutel ülevaatuspunktides, samas on teeninduses
kuus päeva pärast sõiduki ostu (10.07.2014) tuvastatud objektiivne leid – roolilatist välja valguv
õli – siiski oluline viga, mis õigeaegselt reageerimata jättes võib põhjustada fataalseid tagajärgi,
ning nimetatud asjaolu kajastamine pakkumises ei saa olla tingitud üksnes teeninduse
majanduslikust huvist. Küll on pakkumises uusi ilmnenud puudusi (näiteks erinevate andurite
vahetamise vajadus), mis iseenesest sõidukiga liiklemist ei takista. Kohus lähtus eeldusest, et
vaidlusaluse sõidukiga võrreldavatel kasutatud asjadel sellist ohtlikku puudust müügiolukorras
tavaliselt ei esine, st mõistlik isik vahetust vajava roolilatiga sõidukit ei ostaks. Kohus tugines


                                                 4
oma seisukohas samuti asjatundjast tunnistaja, City Motors AS töötaja J.K.u ütlustele, mille
kohaselt roolilati õlileke on pikemaajaline. Järelikult pidi vastav viga olema sõidukil juba selle
üleandmise hetkel hagejale ja see ei saanud olla seotud hageja sõiduvõtetega kuue päeva jooksul
enne City Motors AS-i pöördumist. Seega müüs kostja hagejale lepingutingimustele
mittevastava sõiduki VÕS § 217 lg 2 p 2 mõttes ning vastutab selle eest VÕS § 218 lg 1 alusel.
Kui lepingupool taganeb VÕS § 116 alusel lepingust seetõttu, et asi on puudustega, on
kõrvaldatavate puuduste korral lepingust taganemine lubatud üldjuhul üksnes siis, kui
lepingupool on andnud teisele poolele täiendava tähtaja kohustuse täitmiseks (VÕS § 114).
Hageja esitas 11.07.2014 kostjale kirjaliku avalduse, kuid kostja ei ole seda kätte saanud. Lisaks
avaldusest ei selgu, et hageja oleks andnud kostjale täiendava tähtaja sõiduki puuduste
kõrvaldamiseks, vaid tegemist on üksnes lepingu tühistamise ja/või taganemise avaldusega.
Kohustuse täitmiseks täiendavat tähtaega andmata võib kõrvaldatavate puuduste korral
lepingust taganeda üksnes erandjuhul, milleks võib olla asjaolu, et rikuti kohustust, mille täpne
järgimine oli lepingust tulenevalt teise lepingupoole huvi püsimise eelduseks lepingu täitmise
vastu, või kui teine lepingupool teatab, et ta kohustust ei täida (VÕS § 116 lg 4 teine lause). Ka
VÕS § 223 lg 1 toob välja, et müüjat loetakse müügilepingut oluliselt rikkunuks muu hulgas
siis, kui asja parandamine või asendamine ei ole võimalik või ebaõnnestub või kui müüja
keeldub õigustamatult asja parandamast või asendamast või ei tee seda mõistliku aja jooksul
pärast talle lepingutingimustele mittevastavusest teatamist.
Kohus tuvastas, ei saanud mitte kõik City Motors AS kindlaks tehtud puudused anda hagejale
õigust müügilepingust taganeda. Olulisemaks tuli pidada varasemalt hagejale mitte teada olnud
olulist puudust – roolilati vahetamise vajadust. Vastavalt City Motors AS 15.07.2014
pakkumisele maksis roolilatt ja selle vahetus esinduses 1306,55 eurot. Hagejal tulnuks anda
kostjale täiendav tähtaeg varjatud puuduste kõrvaldamiseks ning alles juhul, kui kostja oleks
teatanud, et ta ei kavatse kohustust täita, oleks hagejal olnud õigus lepingust taganeda. Vigane
roolilatt ei olnud selliseks puuduseks, mis andnuks hagejale õiguse lepingust ilma täiendavat
tähtaega andmata taganeda, vaid tegemist oli kõrvaldatava puudusega. Kohtu hinnangul ei ole
kostja rikkunud kohustust, mille täpne järgimine oli lepingust tulenevalt teise lepingupoole huvi
püsimise eelduseks VÕS § 116 lg 4 teise lause mõttes.
Seega jättis maakohus hageja esimese nõude, mis tugineb müügilepingust taganemisele,
taganemise formaalsete eelduste täitmata jätmise tõttu rahuldamata.
Hageja ei ole toonud välja asjaolusid, mis annaksid alust arvata, et kostja on hagejat kallutanud
tehingut tegema õigusvastase ähvarduse või vägivalla mõju all. Hagejal oli võimalus enne
tehingu sõlmimist pöörduda spetsialisti poole, kes selgitanuks talle käsiraha maksmise
põhjuseid ja selle tagasinõudmise eeldusi. Vastav asjaolu ei ole aluseks tehingu tühistamisele
TsÜS § 96 mõttes, mistõttu tuleb ka hageja alternatiivne nõue jätta rahuldamata.

ASJAOSALISTE TAOTLUSED JA PÕHJENDUSED
4. P.T. esitas apellatsioonkaebuse, milles taotleb Tartu Maakohtu 29. mai 2015 otsuse
tühistamist ja uue otsuse tegemist, millega hagi rahuldada või alternatiivselt saata asi tagasi
maakohtule uueks läbivaatamiseks.
Menetluskulud palub apellant jätta vastustaja kanda.
Apellatsioonkaebuse põhjenduste kohaselt:
1) kohaldas kohus vääralt VÕS § 114 ning jättis ebaõigesti kohaldamata VÕS § 116 lg 4 ja
§ 114 lg 4. Hageja esitas taganemisavalduse mõistliku aja jooksul arvates lepingurikkumisest
teadasaamisest ning ei pidanud andma kostjale täitmiseks täiendavat tähtaega, kuivõrd tegemist
oli niivõrd olulise rikkumisega. City Motors AS hinnangul olid roolilati, piduriketaste,
käsipiduri trossi mehhanismide ja käigukasti probleemid sedavõrd tõsised, et auto ei vastanud


                                                5
õigusaktidega kehtestatud tehnilistele nõuetele ning sõidukiga ei oleks tohtinud liikluses
osaleda. Lisaks on igale mõistlikule inimesele selge, et inimene ei soovi osta autot, mille
ostuhind on 3500 eurot, kuid mille remont läheb maksma ca 4000 eurot. Sama raha eest oleks
olnud võimalik soetada uus keskklassi auto;
2) sätestab VÕS § 116 lg 4, et lepingust taganemine kohustuse täitmiseks VÕS §-s 114
nimetatud täiendavat tähtaega andmata ei ole lubatud, kui kohustust rikkunud lepingupool
kannaks teise lepingupoole lepingust taganemise korral kohustuse täitmiseks või täitmise
ettevalmistamiseks tehtud kulutustega võrreldes ebamõistlikult suurt kahju. Kostja ei oleks
hageja poolt lepingust taganemisel kahju kandnud. Ainus, mida kostja pidi tegema, oli auto
tagasi võtta ja hagejale raha tagasi anda;
3) võib VÕS § 116 lg 4 teise lause järgi siiski lepingust täiendavat tähtaega andmata taganeda,
kui rikuti VÕS § 116 lg 2 p-s 2 nimetatud kohustust. Jääb arusaamatuks, mis põhjusel asus
kohus seisukohale, et kostja ei rikkunud kohustust, mille täpne järgimine oli lepingust
tulenevalt teise lepingupoole huvi püsimise eelduseks lepingu täitmise vastu VÕS § 116 lg 4
teise lause mõttes. Müüjale oli teada, et sõidukit asub kasutama T.T. koos kahe väikese lapsega
ja et ostu eesmärgiks oli igapäevane sõidukiga liiklemine koheselt pärast ostu. Ostja eesmärgiks
oli saada sõiduk, mis ei vaja koheselt olulist remonti. Seega jäi hageja olulisel määral ilma
sellest, mida ta õigustatult lepingust lootis, kuna sõiduki hind vastas keskmisele samaväärse
sõiduki väärtusele, kuid sõiduk oli ulatuslike varjatud puudustega, mis tähendab hagejale
ca 4000 euro suurust lisainvesteeringut. Sõidukit ei saanud alates ostuhetkest kasutada
otstarbel, milleks seda vajati – igapäevasteks sõitudeks.
4) võib VÕS § 116 lg 4 teise lause järgi siiski lepingust täiendavat tähtaega andmata taganeda,
kui teine lepingupool teatab, et ta oma kohustust ei täida. VÕS § 114 lg 4 sätestab, et kui
võlgnik teatab, et ta kohustust ei täida või kui ta ei ole täiendava tähtaja jooksul kohustust
kohaselt täitnud, võib võlausaldaja pärast teate saamist või tähtaja möödumist kasutada muid
õiguskaitsevahendeid, sealhulgas nõuda kohustuse täitmise asemel kahju hüvitamist või
taganeda lepingust või öelda leping üles. Taganemisavalduse esitamise hetkeks oli ilmne, et
täiendava tähtaja määramisel ei oleks tulemust, kuivõrd kostja varjatud puudusi ei aktsepteeri.
Kostja 29.08.2014 vastusest taganemisavaldusele loeb iga mõistlik inimene välja, et isegi kui
müüjale anda täiendav tähtaeg puudus(t)e kõrvaldamiseks, siis ta neid kõrvaldama ei hakka,
kuivõrd ei näe endal mingit süüd. Täiendavast tähtajast ei saa rääkida olukorras, kus kostja on
hagejale öelnud, et on valmis arutama asja kohtus. Siinkohal kohaldub ka VÕS § 223 lg 1, mis
sätestab, et müüjat loetakse müügilepingut oluliselt rikkunuks muu hulgas ka siis, kui asja
parandamine või asendamine ei ole võimalik või ebaõnnestub või kui müüja keeldub
õigustamatult asja parandamast või asendamast või ei tee seda mõistliku aja jooksul pärast talle
lepingutingimustele mittevastavusest teatamist. Hageja esitas hagiavalduse kohtusse kuu aega
hiljem kui müüja taganemisavaldusele vastas, seega oli müüjal selle aja jooksul võimalik teha
ettepanek puuduste kõrvaldamiseks;
5) on kohus oluliselt rikkunud TsMS § 436 lõikeid 3 ja 4. Kohtuotsus on üllatuslik ja kohus on
ületanud diskretsiooni piire. Kohus tugines otsuse tegemisel üllatuslikult asjaolule, et hageja ei
andnud taganemisavalduses kostjale täiendavat tähtaega. Kumbki pool ei ole sellisele asjaolule
menetluses tuginenud ning pooltel ei olnud võimalik selle asjaolu kohta oma arvamust
avaldada, kuivõrd seda ei arutatud menetluses.

5. K.S. vaidleb apellatsioonkaebusele vastu.
Vastuväidete kohaselt:
1) leidis kohus ebaõigesti, et kostja on müügilepingut rikkunud, andes üle lepingutingimustele
mittevastava eseme, ja vastutab selle eest VÕS § 218 alusel. Kostja käis vahetult enne sõiduki



                                                6
müüki, 01.07.2014, autoga tehnokontrollis ja Carstopi remonditöökojas, kus roolilati lõtku ja
leket ei tuvastatud. Tunnistaja A.K., kes tehnokontrolli teostas, vastas kostja küsimusele, et
roolilati õlileke oleks tehnokontrolli käigus kindlasti näha olnud. Carstopi remonditöökojas
vahetati autol õli, aku ja parem esišarniir, vaadati üle lõtkud sillas, vahetati ja reguleeriti sild.
Carstopis remonttöid teostanud H.K. kinnitas tunnistajana, et auto oli tehniliselt korras. City
Motors AS esindaja, tunnistaja J.K. väitis, et kolm olulist viga – käsipidur, roolilatt ja šarniir –
oleksid pidanud ilmnema tehnokontrolli käigus. Samuti kinnitas J.K., et löökaugust või august
läbi sõites võib saada kahjustada nii roolilatt kui ka šarniir. Seega ei ole põhjendatud kohtu
seisukoht, et varjatud puudus (roolilati lõtk ja leke) oli olemas VÕS § 214 lg 2 järgi riisiko
ülemineku hetkel, kuivõrd selline puudus pidi ilmnema vahetult enne müüki teostatud
tehnokontrollis. Hageja kasutas autot nädala jooksul intensiivselt, läbides 700 kilomeetrit, ning
kahjustus võis tekkida ajal, mil auto oli hageja kasutuses;
2) ei ole õige hageja väide, et kostja kannaks ebamõistlikult suurt kahju juhul, kui hageja nõuaks
kõikide esinduses väljatoodud tööde tegemist summas 4000 eurot. Ainsaks puuduseks, mida
pooled müügilepingu sõlmimisel ei võinud ette näha ja mille kõrvaldamist hageja kostjalt
kohtuotsuse kohaselt nõuda saaks, on roolilati vahetamise vajadus, ning selle maksumus on
vastavalt City Motors AS pakkumisele 1306,55 eurot. Seega on tegemist puudusega, mida on
võimalik mõistlike kulutustega kõrvaldada. Tegemist ei olnud sellise kohustuse rikkumisega,
mille täpne järgimine oli lepingust tulenevalt teise lepingupoole huvi püsimise eelduseks
lepingu täitmise vastu, mis andnuks hagejale võimaluse taganeda lepingust täiendavat tähtaega
andmata;
3) tagasitäitmine iseenesest kostjale kahju ei tähendaks, kuid kostjale on saanud ilmsiks, et
hageja võis autot tahtlikult kahjustada. City Motors AS tehnik väitis kostjale, et mõned sõiduki
probleemid on tekitatud tahtlikult – tagumisi pidureid on rikutud (heebli vm taolise esemega
painutatud ja väänatud). Kuivõrd selline puudus oleks pidanud olema ilmne enne sõiduki
üleandmist läbitud tehnilises kontrollis ülevaatuspunktis, siis on ilmne, et puuduse tekitas
hageja tahtlikult. Sellisel juhul saaks kostja tagasi auto, mis on lepingueelse seisukorraga
võrreldes halvemas seisukorras. Samuti ei saa olla kindel, et hageja autot heaperemehelikult
kasutas ning seda tahtlikult mitteadekvaatsete sõiduvõtetega ei kahjustanud;
4) on see, et auto ostetakse kasutamiseks, loomulik ja kostja tegi ka kulutusi, et olla kindel, et
asi lepingutingimustele vastab. See asjaolu näitab, et kostja käitus müügilepingu sõlmimisel
heauskselt. Seetõttu peaks heatahtlik hageja andma kostjale tähtaja, et viimane saaks puudustes
veenduda ning enda vastutuse korral need kõrvaldada. Kui hageja oleks andnud kostjale tähtaja
puuduse kõrvaldamiseks, oleks kostja võimalusel teinud pingutusi, et teha kindlaks, kas ta
puuduse eest vastutab, ja sellisel juhul puuduse kõrvaldanud;
5) ei ole kohus rikkunud TsMS § 436 lõikeid 3 ja 4. Kostja on tuginenud asjaolule, et hageja
ei ole andnud kostjale täiendavat tähtaega puuduse kõrvaldamiseks (hagivastuse p 2.6).

RINGKONNAKOHTU PÕHJENDUSED
6. Vastavalt TsMS § 651 lg-le 1 ringkonnakohus kontrollib apellatsiooni korras esimese astme
kohtu otsuse seaduslikkust ja põhjendatust üksnes osas, mille peale on edasi kaevatud.
Apellatsioonkaebuses ei ole vaidlustatud maakohtu otsust osas, millega maakohus jättis
rahuldamata hageja alternatiivse nõude 04.07.2014 müügilepingu tühistamiseks TsÜS § 96 lg
1 järgi. Seetõttu ei kontrolli ringkonnakohus nimetatud osas maakohtu otsuse seaduslikkust ja
põhjendatust.
7. Ringkonnakohus leiab, et maakohtu vaidlustatud otsus tuleb tühistada materiaalõiguse normi
ebaõige kohaldamise tõttu. Ringkonnakohus teeb tühistatud osas uue otsuse, millega rahuldab
hageja nõude ning mõistab kostjalt hageja kasuks välja lepingu alusel saadud müügihinna 3500


                                                 7
eurot ning sellelt intressi 0,84 eurot ja viivise seisuga kuni 01.02.2016 402,59 eurot ning viivise
müügihinnalt 3500 eurot alates 01.02.2016 kuni täitmiseni, samuti kahju 76,51 eurot ja sellelt
viivise seisuga 01.02.2016 9,57 eurot ning viivise kahjusummalt 76,51 eurot alates 01.02.2016
kuni täitmiseni.
Menetluskulud tuleb jätta kostja kanda ning kostjalt tuleb hageja kasuks välja mõista
menetluskulude katteks kokku 2738,26 eurot (sh riigilõiv 650 eurot ja õigusabikulu 2088,26
eurot).
8. Hagiavalduse kohaselt palub hageja mõista kostjalt välja müügilepingu alusel saadud sõiduki
müügihinna 3500 eurot ja sellelt arvestatud intressi ja viivise ning kahjuna sõiduki
diagnostikakulud 76,51 eurot ja sellelt arvestatud viivise. Seejuures tugineb hageja 04.07.2014
müügilepingu taganemisele.
Hageja peab nõude rahuldamiseks esmalt tuvastama, kas hageja on müügilepingust kehtivalt
taganenud. Lepingust taganemise kehtivuseks peavad olema täidetud nii selle formaalsed
eeldused, eelkõige olema esitatud vastaspoolele õigel ajal taganemisavaldus, kui ka sisulised
(materiaalsed) eeldused, st taganemiseks peab olema seda õigustav põhjus, eelkõige oluline
lepingurikkumine.
9. Hageja saatis kostjale 14.08.2014 müügilepingust taganemise avalduse (t.l 23). Kostja on
taganemisavalduse kätte saanud ning 29.08.2014 saatnud hagejale vastuse (t.l 24), milles leidis,
et taganemiseks puuduvad sisulised põhjused. Nimetatud asjaolusid ei ole
apellatsioonimenetluses vaidlustatud. Seega on müügilepingust taganemise formaalsed
eeldused täidetud.
Maakohtu seisukoht (kohtuotsuse p 16), mille kohaselt tuleb hageja nõue jätta rahuldamata
taganemise formaalsete eelduste täitmata jätmise tõttu, on eksitav. Kohtuotsuse põhjendustest
on üheselt arusaadav, et tegelikult jättis maakohus hageja nõude rahuldamata taganemise
materiaalsete eelduste täitmata jätmise tõttu, s.o põhjusel, et hageja ei andnud kostjale
täiendavat tähtaega puuduste kõrvaldamiseks.
10. Nagu ringkonnakohus eelnevalt märkis, peavad taganemise kehtivuseks olema täidetud ka
materiaalsed eeldused, st taganemisele tuginev lepingupool peab tõendama teise poole olulise
lepingurikkumise.
Kohtuotsuse p-de 9-15 on maakohus analüüsinud taganemise materiaalseid eeldusi ning
jõudnud põhjendatud järeldusele, et hagejale lepingutingimustele mittevastava (olulise
puudusega) sõiduki müümisega rikkus kostja oluliselt müügilepingut, mis annab hagejale
sisulise aluse müügilepingust taganeda. Ringkonnakohus nõustub maakohtu sellekohase
järeldusega ning leiab samuti, et hageja on olulise lepingurikkumise tõendanud.
Et hinnata, kas tegemist on müügilepingu olulise rikkumisega, tuleb kindlaks teha, milles
pooled lepingut sõlmides kokku leppisid.
VÕS § 217 lg 1 kohaselt peab ostjale üleantav asi vastama lepingutingimustele ning VÕS § 217
lg 2 p 1 järgi asi ei vasta muu hulgas lepingutingimustele, kui asjal ei ole kokkulepitud omadusi.
Ringkonnakohus nõustub maakohtu seisukohaga, mille kohaselt oli müügilepingu sõlmimise
tingimuseks see, et hageja tütar saaks sõidukit kasutada igapäevasteks sõitudeks (sh laste
sõidutamiseks) ning sõiduk ei vajaks lähitulevikus olulist remonti. Kostja ei ole nimetatud
hageja poolt esiletoodud pooltevahelisele kokkuleppe tingimusele apellatsiooniastmes
vastuväiteid esitanud.
Põhjendatud on ka see maakohtu seisukoht, et vahetamist vajav roolilatt oli sõiduki oluline
puudus, kuna müüdud sõidukiga võrreldavatel kasutatud sõidukitel sellist puudust tavaliselt ei
esine. Nimetatud rikke tõttu oli hagejale müüdud sõidukiga ohtlik liigelda ning selle
kõrvaldamise maksumus oli 1306,55 eurot. Eelneva alusel on maakohus õigesti leidnud, et
sellise puudusega hagejale üleantud sõiduk ei vastanud kokkulepitud lepingutingimustele ning


                                                8
hageja ei oleks sõidukit ostnud, kui talle oleks selline sõiduki puudus teada. Seega rikkus kostja
kohustust, mille täpne järgimine oli pooltevahelise kokkuleppe tingimustest tulenevalt hageja
huvi püsimise eelduseks lepingu täitmise vastu.
Kostja seisukoht, mille kohaselt ka vahetamist vajava roolilati puhul on tegemist sõiduki
tavapärasest kulumisest tuleneva puudusega, ei ole põhjendatud.
11. Samas on ekslik maakohtu seisukoht, et hagejal puudus alus müügilepingust taganeda, kuna
ta ei andnud kostjale täiendavat tähtaega puuduse kõrvaldamiseks.
Käesoleval juhul on tegemist müügilepingust taganemisega ning VÕS § 223 täiendab VÕS
§ 116 lg-s 2 sisalduvat olulise lepingurikkumise loetelu täiendavate alustega müüjapoolse
müügilepingu mittekohase täitmise puhuks.
VÕS § 223 lg 1 kohaselt müüjat loetakse müügilepingut oluliselt rikkunuks muu hulgas ka siis,
kui asja parandamine või asendamine ei ole võimalik või ebaõnnestub või kui müüja keeldub
õigustamatult asja parandamisest või asendamisest või ei tee seda mõistliku aja jooksul pärast
talle lepingutingimustele mittevastavusest teatamist.
Kuna VÕS § 223 lg 1 ei anna müüjapoolse müügilepingu olulise lepingurikkumise ammendavat
loetelu, tuleb igal üksikul juhul tuvastada, kas müüjapoolne müügilepingu rikkumine kujutab
endast olulist lepingurikkumist ning selle kindlakstegemisel tuleb lähtuda müüdud asja
lepingutingimustele mittevastavusest (VÕS §-d 217 ja 77).
Kui tegemist on müüja poolt olulise lepingurikkumisega, ei pea ostja VÕS § 223 lg 3 kohaselt
määrama müüjale tema kohustuste täitmiseks VÕS §-s 114 nimetatud täiendavat tähtaega ning
võib muu hulgas lepingust taganeda.
Antud juhul oli tegemist müüjapoolse müügilepingu olulise rikkumisega ning hageja ostjana ei
pidanud andma kostjale täiendavat tähtaega puuduse kõrvaldamiseks ning maakohtul puudus
alus jätta hagi rahuldamata põhjusel, et hageja ei andnud kostjale täiendavat tähtaega puuduse
kõrvaldamiseks.
Ringkonnakohus märgib täiendavalt, et hageja võis müügilepingust täiendavat tähtaega
andmata taganeda ka tulenevalt VÕS § 116 lg 4 teise lause teise alternatiivi alusel, kuna kostja
esitatud asjaoludest nähtuvalt sai hageja mõistlikult eeldada, et kostja oma kohustust ei täida.
Vastuses taganemisavaldusele on kostja teatanud, et hageja nõue on pahatahtlik ja müüjat
kahjustav, kostja arvates on puudused tekkinud müügitehingu järgsest sõiduki kasutamisest
ning vaidlus tuleks lahendada kohtus. Õige on apellandi seisukoht, et sellisel juhul oleks
täiendava tähtaja andmine olnud tulemusteta.
Kuna kostja müüjana rikkus oluliselt müügilepingut, on täidetud ka taganemise materiaalsed
eeldused ning tegemist on hageja poolt müügilepingust kehtiva taganemisega.
12. Müüja vastutuse müüdud asja lepingutingimustele mittevastavuse eest sätestab VÕS § 218
ning nimetatud sätte lg 1 kohaselt järgneb müüja vastutus, kui mittevastavus on olemas
juhusliku hävimise ja kahjustamise riisiko ülemineku ajal ostjale, isegi kui mittevastavus
ilmneb hiljem.
Põhjendatud on maakohtu järeldus, et roolilati rike oli sõidukil olemas juba enne selle hagejale
üleandmist ning seetõttu vastutab kostja lepingurikkumise eest. Kostja vastuväide, mille
kohaselt on roolilati rikke põhjustanud tõenäoliselt hageja ise tänu sõiduki (tahtlikule)
väärkasutusele, on paljasõnaline. Tunnistaja J.K.u ütlused sellist asjaolu ei kinnita.
Ringkonnakohus leiab, et ka tunnistajate A.K.ja H.K.u ütlused ei tõenda usaldusväärselt
roolilati rikke puudumist enne müügilepingu sõlmimist ega lükka ümber tunnistaja J.K.u ütlusi,
mille kohaselt pidi roolilatti rike olema sõidukil enne selle hagejale üleandmist.
Tunnistaja J.K.u ütlustest nähtub, et sõiduk toodi esindusse 10.07.2014 ning sõidukil tuvastati
roolilati ja vasaku esimese šarniiri rike, millised on käsitletavad liiklusohtlike riketena.
Nimetatud sõiduki rikked on tekkinud kindlasti pikema aja jooksul ja enne 04.07.2014.


                                                9
Roolilatti õlileke viitab pikemaajalisele probleemile. Roolilati rike ning šarniiri ja käsipiduri
probleem oleks pidanud ilmnema tehnokontrolli käigus.
Ringkonnakohus leiab sarnaselt maakohtuga, et tunnistaja J.K.u ütlused on usaldusväärsed.
Tunnistaja puhul on tegemist City Motors AS (Renault sõidukite esindus) töötajaga, kelle
ütlustest nähtub, et lisaks temale vaatasid sõiduki üle ka esinduse mehaanik ja diagnostik ning
alles seejärel tehti sõiduki remondivajaduse pakkumine. Samuti on tunnistaja kinnitanud, et
roolilati õlileke viitab pikemaajalisele rikkele, mis välistab kostja väide, et rikke võis
põhjustada hageja sõidukiga aukudest läbi sõites.
Kostja väide, et City Motors AS pakkumine võis olla tingitud esinduse majanduslikust huvist,
ei ole põhjendatud, kuna hageja ei olnud nimetatud pakkumisega seotud. Muid vastuväiteid,
millest nähtuks tunnistaja J.K.u ütluste ebausaldusväärsus, ei ole kostja esitanud.
Kostja on tuginenud sellele, et ta lasi sõiduki enne hagejale üleandmist tehnokontrollis üle
vaadata ning seal ilmnenud puudused OÜ-s Carstop kõrvaldada ning seetõttu on välistatud, et
roolilati rike esines sõidukil selle üleandmise ajal hagejale.
Poolte seisukohtadest tulenevalt ei olnud nendel pärast sõidukiga proovisõitu võimalikust
roolilati rikkest juttu ning kostja kinnitusest (t.l 45) nähtuvalt lasi ta enne müügilepingu
sõlmimist kontrollida sõiduki veermikut.
Tunnistaja A.K. ütlustest nähtub, et kontrolliti sildade ja käsipidurite toimimist ning ilmnes
ainult stabilisaatori varda lõtk. Roolilati õlileke ja šarniiri rike võivad tekkida nii pikema aja
jooksul kui teravast august läbi sõites. Roolilati õlileket ta ei tuvastanud.
Tunnistaja H.K. on kinnitanud, et nad vaatasid üle lõtkud sillas, vahetasid aku, reguleerisid silla
ning vahetasid šarniiri. Stabilisaatori vardaid nad ei vahetanud ning roolilati leket nad ei
tuvastanud.
Ringkonnakohus leiab, et kuna enne sõiduki üleandmist ostjale kontrolliti peamiselt sõiduki
veermiku korrasolekut, siis võis jääda roolilati leke ja sellest tulenev rike A.K. ja
H.K.u poolt tähelepanuta. Samas on mõlemad tunnistajad kinnitanud, et nimetatud rike võib
tekkida nii pikema aja jooksul kui äkitselt pärast remonditöökojast väljasõitmist, kuid roolilati
korrasolekut nad eraldi ei kontrollinud.
Seoses tunnistajate A.K. ja H.K.u ütluste hindamisega märgib ringkonnakohus veel järgmist.
A.K. on kinnitanud, et sõiduki ülevaatusel ilmnes ainult lõtk esimestes stabilisaatorite varrastes.
OÜ Carstop töökorrast (t.l 50) nähtub, et silla reguleerimine on lubatud ja saab toimuda alles
pärast stabilisaatorite varraste vahetust. OÜ Carstop arvest (t.l 49) ja H.K.u ütlustest nähtub, et
stabilisaatorite vardaid tegelikult ei vahetatud.
Ringkonnakohtu arvates kinnitab ka eeltoodu, et tehnokontrollis ja OÜ-s Carstop toimunud
remonditööde käigus ei ole roolilati korrasolekule (millele kostja sõidukit tehnokontrolli ja
sellele järgnenud remonti viies ei tuginenud) piisavat tähelepanu pööratud. Ebaõige on ka kostja
kinnitus hagejale (t.l 19 pöördel), et sõiduki stabilisaatori vardad on vahetatud.
Kuna kostja ei ole tõendanud, et sõidukil tuvastatud roolilati rike ja õlileke on tekkinud pärast
sõiduki hagejale üleandmist, siis ta vastutab müügilepingu rikkumise eest.
13. VÕS § 189 lg 1 esimese lause kohaselt lepingust taganemise korral võib kumbki
lepingupool nõuda tema poolt lepingu alusel üleantu tagastamist ning saadud viljade ja muu
kasu väljaandmist. Sama sätte kolmanda lause kohaselt tuleb tagastatavalt rahalt tasuda intressi
raha saamisest alates.
Kuna hageja on müügilepingust kehtivalt taganenud, kuulub kostjalt väljamõistmisele hageja
poolt tasutud müügihind 3500 eurot.
Alates tagastamiskohustuse sissenõutavaks muutumisest asendub intressinõue VÕS § 113
lg-s 1 sätestatud viivisenõudega.



                                                10
Taganemisavalduse kohaselt nõudis hageja ostusumma tagastamist hiljemalt 29.08.2014. Seega
muutus tagastamiskohustus sissenõutavaks alates 30.08.2014 ning alates 30.08.2014 on hagejal
õigus saada viivist. Hageja seisukoht, et viivist on ta õigus saada alates 18.08.2014, ei ole
kooskõlas taganemisavalduses märgituga.
Ringkonnakohus mõistab kostjalt välja viivise kindla summana 01.02.2016 seisuga ning alates
01.02.2016 on kostja kohustatud tasuma viivist kuni kohase täitmiseni.
Lisaks nõudis hageja kahjuna diagnostikakulude 76,51 euro väljamõistmist. Hageja nõue on
tõendatud City Motors AS arvega (t.l 25). Kuna sõiduki remondivajaduse kindlakstegemine ja
sellega seotud kulude kandmine on põhjustatud kostjast, siis kuulub hageja nõue rahuldamisele
VÕS § 115 lg 1 alusel.
Diagnostikale tehtud kulutused on sissenõutavad alates kulutuste tegemisest ning kostja ei ole
esitanud vastuväidet, et hageja on tasunud kulutused City Motors AS-le 15.07.2014. Seetõttu
peab kostja tasuma hagejale viivist summalt 76,51 eurot alates 16.07.2014. Viivis tuleb kostjalt
välja mõista kindla summana 01.02.2016 seisuga ning alates 01.02.2016 on kostja kohustatud
tasuma viivist kuni kohase täitmiseni.
Intressi ja viivise arvestus on järgmine.
1) Intress:
1000 eurolt 30.06.2014–04.07.2014
30.06.2014                                            0,25%          1 päev          0,01 eurot
01.–04.07.2014                                        0,15%          4 päeva         0,02 eurot
3500 eurolt 05.07.2014–29.08.2014              0,15%         56 päeva        0,81 eurot
Intress kokku: 0,84 eurot
2) Viivis:
3500 eurolt 30.08.2014–31.01.2016
30.08.2014–31.12.2014                    8,15%        124 päeva      96,91 eurot
01.01.2015 – 31.01.2016                  8,05%        396 päeva      305,68 eurot
Kokku: 96,91+305,68=402,59 eurot
76,51 eurolt 16.07.2014–31.01.2016
16.07.2014–31.12.2014                    8,15%        169 päeva      2,89 eurot
01.01.2015 – 31.01.2016                  8,05%        396 päeva      6,68 eurot
Kokku: 2,89+6,68=9,57 eurot
Kogu viivis kokku: 412,16 eurot (402,59+9,57)
14. Kokku kuulub kostjalt hageja kasuks väljamõistmisele sõiduki väärtus 3500 eurot ning
sellelt arvestatud intress ja viivis 01.02.2016 seisuga 403,43 eurot (0,84+402,59), samuti kahju
76,51 eurot ja sellelt arvutatud viivis 01.02.2016 seisuga 9,57 eurot.
Alates 01.06.2016 on kostja kohustatud maksma väljamõistatud võlgnevuselt viivist VÕS
§ 113 lg 1 teises lauses sätestatud määras kuni kohase täitmiseni.
15. Menetluskulud.
Seoses hagi ja apellatsioonkaebuse rahuldamisega jäävad menetluskulud nii maa- kui
ringkonnakohtus TsMS § 162 lg 1 alusel kostja kanda ning seetõttu tuleb kostjalt hageja kasuks
välja mõista hageja menetluskulud
15.1. Hageja on tasunud hagiavalduselt ja apellatsioonkaebuselt riigilõivu kokku 650 eurot (t.l
27, 139) ning hageja tasutud riigilõiv 650 eurot tuleb kostjalt välja mõista.
15.2. Hagejat esindas kohtumenetluses alates 25.02.2015 lepingulise esindajana vandeadvokaat
P. Pallo, kelle kulud tuleb kostjalt põhjendatud ja vajalikus ulatuses välja mõista.
Menetlusosalise lepingulise esindaja kulude suuruse kindlakstegemine on kohtu
diskretsiooniotsustus ning seda ka juhul, kui kulude kandmiseks kohustatud menetlusosaline



                                              11
sellele vastu ei vaidle (TsMS § 175 lg1). Seejuures on lepingulise esindaja kulude põhjendatuse
ja vajalikkuse hindamisel peamiseks kriteeriumiks õigusabile kulunud aeg ja vaidluse keerukus.
Hageja esindaja õigusabi tunnimäär (100 eurot ilma käibemaksuta) on põhjendatud.
11.05.2015 taotlusest (t.l 88-89) nähtuvalt on hageja lepinguline esindaja esitanud maakohtule
taotluse tunnistajate ülekuulamiseks ja taotluse kirjaliku tõendi asja juurde võtmiseks, samuti
on esindaja koostanud kirja (t.l 67) ning osalenud maakohtu 19.03.2015 kohtuistungil kestusega
2 tundi. Ringkonnakohus leiab, et 11.05.2015 taotluse alusel on põhjendatud ja vajalikud kulud
õigusabile kokku 5 tunni ulatuses (arvestades muu hulgas seda, et esindaja pidi tutvuma varem
esitatud materjalidega), s.o 5x100=500 eurot. Arvete spetsifikatsioonides märgitud esindaja
tegevusteks kulunud muu aeg on eelnevaga hõlmatud. Lisaks on põhjendatud ja vajalikuks
kuluks sõidukulu 19,70 eurot seoses sõitmisega Viljandisse kohtuistungile 19.03.2015.
15.05.2015 taotlusest (t.l 110-111) nähtuvalt on hageja esindaja osalenud maakohtu 12.05.2015
istungil kestusega ca 5 tundi ning teinud ettevalmistusi nimetatud istungiks. Ringkonnakohus
leiab, et 15.05.2015 taotluse alusel on põhjendatud ja vajalikud kulud õigusabile kokku 5 tunni
ulatuses, s.o 5x100=500 eurot, ning arve spetsifikatsioonis nimetatud esindaja tegevuseks
kulunud muu aeg (näiteks tutvumine tunnistaja J.K. kohtukutsega) on eelnevaga hõlmatud.
Lisaks on põhjendatud ja vajalikuks kuluks sõidukulu 20,52 eurot seoses sõitmisega Viljandisse
kohtuistungile 12.05.2015.
12.01.2016 taotlusest nähtuvalt on hageja esindaja teinud ettevalmistusi apellatsioonkaebuse
koostamiseks ja koostanud ning esitanud apellatsioonkaebuse Tartu Ringkonnakohtusse.
Ringkonnakohus leiab, et 12.01.2016 taotluse alusel on põhjendatud ja vajalikud kulud
õigusabile kokku 6 tunni ulatuses, s.o 6x100=600 eurot, ning arvete spetsifikatsioonides
esindaja tegevuseks märgitud muu aeg on hõlmatud apellatsioonkaebuse koostamisele kulunud
ajaga.
15.01.2016 taotlusest nähtuvalt on hageja esindaja teinud ettevalmistusi ringkonnakohtu
istungiks ning osalenud ringkonnakohtu 12.01.2016 istungil. Ringkonnakohtu arvates on
nimetatud taotluse alusel põhjendatud ja vajalikud kulud õigusabiks kokku 1 tunni ulatuses
(koos istungiks ettevalmistamisega), s.o 100 eurot.
Kokku moodustavad hageja esindaja põhjendatud ja vajalikud kulud õigusabile kokku 17 tunni
(5+5+6+1) ulatuses 1700 eurot, millele lisandub sõidukulu 40,22 eurot ning kostjalt tuleb
hageja kasuks välja mõista 2088,26 eurot (koos käibemaksuga).
15.3. Tunnistaja J.K.le on hüvitatud Tartu Maakohtu 13.05.2015 määruse alusel sõidukulud
summas 9,49 eurot. Nimetatud summa tulen kostjalt TsMS § 179 lg 1 alusel välja mõista
riigituludesse.


  /allkirjastatud digitaalselt/   /allkirjastatud digitaalselt/   /allkirjastatud digitaalselt/
           Gerty Pau                  Triin Uusen-Nacke                  Üllar Roostoja




                                               12

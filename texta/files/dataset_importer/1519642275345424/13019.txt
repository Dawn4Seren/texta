                               KOHTUMÄÄRUS

Kohus                            Viru Maakohus

Kriminaalasja number             1-12-2610

Määruse tegemise aeg ja koht     09. juuni 2016, Rakvere kohtumajas

Kohtunik                         Kristel Vedro

Kohtuasi                         Viru Vangla materjalid Oleg Jambajev vangistusest
                                 tingimisi enne tähtaega vabastamiseks/Oleg Jambajevi
                                 taotlus enne kohtu poolt määratud tähtaega elektroonilise
                                 valve alt vabastamiseks

Süüdimõistetu                    OLEG JAMBAJEV (i.k. 37807113733); määratud
                                 elukoht: xxxx; elukoht taotluse järgi: xxxx

                                 Vandeadvokaat Küllike Namm
Kaitsja
Kohaldatud õigusnormid           KrMS § 431 lg 1, § 432 lg 1 ja § 385; KrHS § 31 lg 4

RESOLUTSIOON

Jätta rahuldamata Oleg Jambajevi taotlus lühendada Viru Maakohtu 28.09.2015
määrusega tema suhtes tingimisi enne tähtaega vanglast vabastamisel kohaldatud
elektroonilise valve tähtaega.

Edasikaebamise kord

Määruse peale on õigus esitada määruskaebus Viru Maakohtule 15 päeva jooksul alates
päevast, mil isik sai vaidlustatavast kohtumäärusest teada või pidi teada saama.

Asjaolud

Tartu Ringkonnakohtu 30.10.2015 otsusega jõustus 18.11.2015 Viru Maakohtu määrus,
millega kohus vabastas Oleg Jambajevi vangistusest tingimisi enne tähtaega temale Viru
Maakohtu 20.03.2012 otsusega mõistetud karistuse kandmisest katseajaga ärakandmata
karistusaja lõpuni, s.o. kuni 17.05.2020. Katseaja esimeseks 11-ks kuuks kohaldas kohus
Oleg Jambajevi suhtes elektroonilist valvet ja määras ta katseajaks Viru Vangla
kriminaalhooldusosakonna juhataja poolt määratava kriminaalhooldusametniku järelevalve
alla kohustades Oleg Jambajevi katseaja esimese 24 kuu jooksul järgima KarS § 75 lg 1 p 1-6
sätestatud kontrollnõudeid ning käitumiskontrolli ajal KarS § 75 lg 2 p 21, 4, 7, 8 ja 9
sätestatud lisakohustusi.
                                             1
20.05.2016 esitas Oleg Jambajevi kaitsja Viru Maakohtule taotluse Oleg Jambajevi enne
kohtu poolt määratud tähtaega elektroonilise valve alt vabastamiseks. Taotluses on märgitud,
et Oleg Jambajevi suhtes kohaldati elektroonilist valvet alates 17.11.2015, taotluse esitamise
ajaks on isik valve all olnud enam kui 6 kuud ning nimetatud perioodil on Oleg Jambajev
allunud kriminaalhooldaja järelevalvele ja kriminaalhooldajal puuduvad tema suhtes
igasugused pretensioonid.

Taotluse kohaselt töötab Oleg Jambajev alates 01.03.2016 xxxx xxxx ametikohal. Vastavalt
xxxx juhatuse liikme poolt antud kinnituskirjale (lisatud taotlusele) on käesoleval ajal Oleg
Jambajevi tööülesanneteks alljärgnevatel objektidel töö korraldamine ja juhtimine: xxxx,
korterelamu xxxx ja xxxx spordihoone ehitamine. Asjaolu, et xxxx on xxxx ja xxxx
alltöövõtjaks eelnimetatud objektidel, on tõendatud vastavate alltöövõtulepingutega (lisatud
taotlusele).
Seonduvalt tööülesannete nõuetekohase täitmisega on Oleg Jambajevil vajalik korduvalt
nädala jooksul viibida xxxx asuvatel ehitusobjektidel ja ka teistel väljaspool xxxx asuvatel
objektidel, mida raskendab tema suhtes kohaldatud elektrooniline valve.
Eeltoodust tulenevalt palub Oleg Jambajev lühendada tema suhtes kohaldatud elektroonilise
valve tähtaega ja ta elektroonilise järelevalve alt vabastada.

Viru Ringkonnaprokuratuuri seisukoht

Viru Ringkonnaprokuratuuri abiprokurör Ain Tali esitas 03.06.2016 kohtule prokuratuuri
seisukoha Oleg Jambajevi taotluse suhtes ning 06.06.2016 täiendas seda.

Prokuratuur on seisukohal, et taotlus on ilmses vastuolus KrMS § 4191 lg 5 ja justiitsministri
22.02.2007 määrusega nr 15 kinnitatud „Elektroonilise valve täitmise ja järelevalve kord“,
mille § 21 lg 1 ja 2 kohaselt võib: kriminaalhooldusametnik esitada kohtule erakorralise
ettekande esialgu määratud elektroonilise valve tähtaja lühendamiseks, kui
kriminaalhooldusalune on raskelt haigestunud või tal on ilmnenud erakorralised isiklikud või
perekondlikud asjaolud ning elektroonilise valve kohustuse edasine täitmine ei ole võimalik
või otstarbekas; kriminaalhooldusametnik esitada kohtule erakorralise ettekande esialgu
määratud elektroonilise valve tähtaja lühendamiseks või pikendamiseks, kui
kriminaalhooldusametnik leiab, et lähtudes toimepandud kuriteost ja süüdimõistetu isikust
ning tema senisest käitumisest elektroonilise valve kohustuse ajal, on otstarbekas
elektroonilise valve tähtaega lühendada või pikendada. Elektroonilise valve tähtaeg peab
pärast muutmist jääma vahemikku 1-12 kuud. Seega on kriminaalhooldaja taotlus
elektroonilise valve tähtaja lühendamise/pikendamise aluseks.

Prokuratuur leiab, et esitatud taotlus ei kuulu rahuldamisele ka põhjusel, et elektroonilise
valve alt vabastamise korral puuduks sellisel juhul sisuliselt igasugune järelevalve
süüdimõistetu tegevuse üle, mistõttu ei oleks elektroonilise valveta käitumiskontroll uute
kuritegude toimepanemise tõkestamiseks efektiivne ning looks prognoosi uute samalaadsete
kuritegude toimepanemiseks. Kuigi elektroonilise valvega ei saa välistada uute kuritegude
toimepanemise ohtu, piirab elektrooniline valve siiski oluliselt isiku liikumisvabadust ning
vähendab olulises määras isikuga seotud riske.

Prokuratuur märgib, et tööandja pidi Oleg Jambajevit tööle võttes teadama, et isiku suhtes on
kohaldatud tähtajaline elektrooniline järelevalve ja arvestama, et isik ei saa täita kõiki
töökohustusi. Kui temaga selline leping sõlmiti, mille tõttu ta peab Eestis sageli ringi
liikuma, siis see on tööandja riisiko, kuid see ei ole aluseks elektroonilise järelevalve
                                             2
tingimuste muutmisele. Vaidlused tööülesannete mittenõuetekohase tätimise osas kuuluvad
lahendamisele poolte, s.t. töötaja ja tööandja vahel.

Eeltoodust tulenevalt palub prokuratuur jätta Oleg Jambajevi kaitsja taotlus menetlusse
võtmata ja juhul, kui taotlus võetakse menetlusse, jätta see rahuldamata.

Kohtumääruse põhjendused

KrMS § 431 lg 1 kohaselt kohtulahendi täitmisel tekkivate küsimuste lahendamisel KrMS §-
des 424-4281 ja 430 reguleerimata küsimused lahendab lahendi teinud kohus.

KrMS § 432 lg 1 kohaselt kohtulahendi täitmisega seonduvad küsimused lahendab
täitmiskohtunik määrusega kirjalikus menetluses kohtumenetluse pooli kohtusse kutsumata,
kui käesoleva paragrahvi lõikest 3 ei tulene teisiti.

Kriminaalhooldusseaduse § 31 lg 4 kohaselt esitab kriminaalhooldusalusele määratud
kohustuste kergendamiseks või tühistamiseks, elektroonilise valve tähtaja pikendamiseks või
lühendamiseks või esialgu määratud käitumiskontrollist vabastamiseks või selle tähtaja
lühendamiseks erakorralise ettekande kriminaalhooldusametnik andes hinnangu katseaja
senisele kulgemisele ning esitades põhjendatud ettepaneku.

Seega on erakorralise ettekande, mille sisuks on ettepanek süüdimõistetu suhtes kohaldatud
elektroonilise  järelevalve    tähtaja     lühendamine,    kohtule    esitamise   pädevus
kriminaalhooldusametnikul, mitte süüdimõistetul.

Kuna käesoleval juhul on elektroonilise järelevalve tähtaja lühendamise taotluse esitanud
selleks mittepädev isik ehk süüdimõistetu (tema kaitsja), siis jätab kohus üksnes sellel
põhjusel esitatud taotluse rahuldamata.

Lisaks märgib kohus järgmist: KarS § 76 lg 2 p 1 kohaselt võib kohus tahtlikus esimese
astme kuriteos süüdlase katseajaga tingimisi enne tähtaega vangistusest vabastada, kui ta on
tegelikult ära kandnud vähemalt poole mõistetud karistusajast, kuid mitte vähem kui neli
kuud, ning nõustunud käesoleva seadustiku § 75 lõike 2 punktis 9 sätestatud elektroonilise
valve kohaldamisega. Seega oli Oleg Jambajevi tingimisi ennetähtaegse vabastamise
absoluutseks eelduseks elektroonilise valve kohaldamine. Elektroonilise valve kohaldamiseks
on Oleg Jambajev oma nõusoleku andnud. Kohus märgib, et nii nagu vangistusest tingimisi
ennetähtaegne vabastamine, on ka elektroonilise valve tähtaja lühendamine kohtu
kaalutlusotsus. Elektroonilise valve tähtaja määramisel juhindub kohus tingimusliku
ennetähtaegse vabastamise alustest, s.o. kuriteo toimepanemise asjaoludest, süüdlase isikust,
varasemast elukäigust ning käitumisest karistuse kandmise ajal, samuti tema elutingimustest
ja nendest tagajärgedest, mida võib süüdlasele kaasa tuua tingimisi enne tähtaega karistusest
vabastamine. Kuivõrd elektroonilise valve tähtaeg määratakse süüdlasele vangistusest
tingimisi ennetähtaegse vabastamise otsustamisel, tuleb kohtu hinnangul ka elektroonilise
valve esialgse tähtaja lühendamisel lähtuda samadest asjaoludest, mis olid esialgse
elektroonilise valve tähtaja määramise aluseks. Süüdlase ennetähtaegse vangistusest
vabastamise eelduseks on tema edasine õiguskuulekas käitumine ning isiku vastavust nendele
tingimustele peab näitama tema käitumine vanglas. Viru Maakohtu 28.09.2015 määrusest
nähtub, et Oleg Jambajev on kriminaalkorras karistatud neljal korral, seega on tema
probleemide lahendamise oskus ühiskonna poolt aktsepteeritud viisil olnud puudulik.
Süüdlase karistusest tingimisi ennetähtaegsel vabastamisel on Viru Maakohus aga rõhutanud,
et uue kuriteo toimepanemise riski vabaduses on võimalik vähendada isiku allutamisega
                                               3
kriminaalhooldusele temale kontrollnõuetele täitmise kohustuse panemise ja elektroonilise
valve kohaldamisega ning pidanud põhjendatuks elektroonilist järelevalvet tähtajaga 11
kuud.

Vähetähtis pole ka asjaolu, et Oleg Jambajev kannab KarS § 64 lg 1 alusel mõistetud
liitkaristust mh     I astme      rahvatervisevastase (narko-)kuriteo toimepanemise eest.
Narkootiliste ja psühhotroopsete ainete ebaseaduslikku käitlemist peetakse riigi julgeoleku ja
avaliku korra seisukohalt väga tõsiseks kuriteoks, sest see kujutab endast suurt ohtu rahva
tervisele. Kohtu hinnangul on suure varalise kasu saamise eesmärgil narkootikumide
käitlemine riskiva elustiili näitajaks ning viitab selgelt ükskõiksusele ühiskonna suhtes
tervikuna.
Tingimisi ennetähtaega vabastamise materjalides on märgitud, et isik ei mõtle oma tegevuse
võimalikele negatiivsetele tagajärgedele, keskendub enda jaoks heale tulemusele, kõrge
enesehinnangu tõttu arvab, et saab igas olukorras hakkama, täielikku vastutust ühegi kuriteo
eest ei võta- püüab vähendada oma osa nendes. Vangla iseloomustuse kohaselt uue kuriteo
toimepanemise tõenäosus järgmise kahe aasta jooksul on 18%, vägivaldse kuriteo
toimepanemise tõenäosus järgmise kahe aasta jooksul on 29%. Ohustatud on ühiskond
tervikuna ja isikud, kes satuvad temaga konflikti. Ohu ilmnemine on kõige tõenäolisem, kui
isik näeb võimalust suurema kasumi teenimiseks ja on selle nimel valmis riskima, samuti
konfliktsituatsioonides.
Eelnimetatud asjaolud ning ohud on argumendid, mis toetavad Oleg Jambajevi puhul
seadusega võimaldatud maksimumi lähedase elektroonilise valve tähtaja kohaldamist.

Tulenevalt eeltoodust ja asjaolust, et Oleg Jambajev vabanes tingimisi ennetähtaegselt
vangistusest elektroonilise valve alla niigi üle 4 aasta enne karistusaja lõppu, ei ole
põhjendatud lühendada veel elektroonilise valve tähtaega põhjusel, et süüdimõistetu täidab
valve- ja käitumiskontrolli tingimusi korrektselt. Sellist käitumist kohus, vabastades vanglast
kinnipeetavaid elektroonilise valve alla, eeldabki ning see ei ole põhjus elektroonilise valve
tähtaja lühendamiseks.

Süüdimõistetu tööülesannetega seonduvate probleemide osas nõustub kohus prokuratuuri
seisukohaga ja märgib täiendavalt, et töösuhtest tulenevad vaidlused on tsiviilõiguslikud ega
ole seetõttu käesoleva taotluse lahendamise seisukohast olulised.

/allkirjastatud digitaalselt/

Kristel Vedro
kohtunik




                                              4

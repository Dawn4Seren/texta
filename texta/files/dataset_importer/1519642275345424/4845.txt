                        KOHTUMÄÄRUS
Kohus                                 Tartu Maakohus
Määruse tegemise aeg ja koht          17. oktoober 2016, Tartu kohtumaja
Kriminaalasja number                  1-13-4025
Kohtunik                              Rutt Teeveer
Kohtuistungi sekretär                 Helju Rebane
Prokurör                              Lõuna Ringkonnaprokuratuuri abiprokurör Meelis
                                      Juursoo (kohtuistungil ei osalenud)
Kriminaalasi                          Allan Holtsmeieri süüdistus KarS § 424 järgi
                                      kokkuleppemenetluses, menetletud kiirmenetluses
Menetlustoiming                       süüdimõistetu Allan Holtsmeieri tingimisi enne
                                      tähtaja   lõppemist  vangistusest  vabastamise
                                      otsustamine
Süüdimõistetu                         Allan Holtsmeier
                                      isikukood 36201142718; elukoht vabanemisel XXXX

RESOLUTSIOON
Jätta Allan Holtsmeier temale Tartu Maakohtu 30.04.2013 otsusega kriminaalasjas nr 1-13-
4025 mõistetud vangistuse kandmiselt tingimisi enne tähtaega vabastamata.
Määrus edastada Tartu vanglale, prokurörile ja kinnipeetavale.
Edasikaebamise kord
Käesoleva kohtumääruse peale on kohtumenetluse pooltel, samuti menetlusvälisel isikul, kui
kohtumäärusega on piiratud tema õigusi või seaduslikke huve, õigus esitada Tartu Maakohtule
kirjalik määruskaebus 15 päeva jooksul, alates päevast, mil isik sai vaidlustatavast
kohtumäärusest teada või pidi teda saama.

ASJAOLUD JA MENETLUSE KÄIK
Tartu Maakohtu 30.04.2013 otsusega kriminaalasjas nr 1-13-4025 tunnistati Allan Holtsmeier
süüdi KarS § 424 järgi ja temale mõisteti karistuseks 1 aasta vangistust. KarS § 68 lg 1 alusel
arvati Allan Holtsmeieri kahtlustatavana kinnipidamise aeg 29.-30.04.2013, s.o 2 päeva
karistusaja hulka ja Allan Holtsmeierile ärakandmisele kuuluvaks karistuseks mõisteti 11 kuud
ja 28 päeva vangistust. KarS § 74 lg-te 1 ja 3 alusel määrati, et vangistus jäetakse tingimisi
kohaldamata ning ei pöörata täielikult täitmisele, kui Allan Holtsmeier ei pane 3 aasta pikkuse
katseaja jooksul toime uut kuritegu ja täidab KarS § 75 lg-s 1 sätestatud kontrollnõudeid. KarS
§ 75 lg 2 p 2 alusel määrati, et Allan Holtsmeier on kohustatud käitumiskontrolli ajal mitte
tarvitama alkoholi ja narkootikume. KarS § 50 lg 1 p 1 alusel võeti lisakaristusena Allan
Holtsmeierilt ära mootorsõiduki juhtimise õigus 2 aastaks. Kohtuotsus jõustus 16.05.2013.
Tartu Maakohtu 24.07.2013 määrusega määrata kriminaalhooldusalusele Allan Holtsmeierile
täiendava kohustusena osaleda sotsiaalabiprogrammis „LOP“ (liiklusohutuse programm).
Tartu Maakohtu 18.04.2016 määrusega rahuldati Tartu Vangla kriminaalhooldusosakonna
Tartu linna talituse taotlus ja pöörati täitmisele Allan Holtsmeierile Tartu Maakohtu 30.04.2013
otsusega kriminaalasjas nr 1-13-4025 mõistetud ärakandmisele kuuluv vangistus, s.o 11 kuud
28 päeva vangistust. Määrus jõustus 04.05.2016.
Allan Holtsmeieri karistusaeg algas 31.03.2016 ja karistuse täielikul ära kandmisel lõppeks see
28.03.2017.
28.09.2016 esitas Tartu Vangla Tartu Maakohtule materjalid süüdimõistetu Allan Holtsmeieri
tingimisi enne tähtaja lõppemist vangistusest vabastamise otsustamiseks KarS § 76 lg 1 p 2
järgi. Materjalidest nähtuvalt vangla toetab Allan Holtsmeieri vangistusest vabastamist
tingimisi enne tähtaega lähtuvalt viimasega seonduvast keskmisest riskitasemest.

KOHTUMENETLUSE POOLTE SEISUKOHAD
Prokurör esitas kohtule kirjaliku arvamuse, milles jagab vangla seisukohta.
Süüdimõistetu Allan Holtsmeier avaldas kohtus, et soovib vabaneda. Ta kinnitas, et on nõus
Tartu Vangla poolt antud iseloomustuses nimetatud temale pandavate erikohustustega.

KOHTU SEISUKOHT
Allan Holtsmeier kannab karistust KarS § 424 järgi, mis on tahtlik teise astme kuritegu.
KarS § 76 lg 1 p 2 kohaselt võib kohus teise astme kuriteos süüdlase katseajaga tingimisi enne
tähtaega vangistusest vabastada, kui ta on tegelikult ära kandnud vähemalt poole mõistetud
karistusajast, kuid mitte vähem kui neli kuud. Kuna Allan Holtsmeier on nimetatud aja ära
kandnud, siis on olemas formaalne alus tema vangistusest ennetähtaegseks vabastamiseks.
KarS § 76 lg 4 järgi katseajaga tingimisi enne tähtaega vangistusest vabastamise otsustamisel
arvestab kohus materiaalse alusena kuriteo toimepanemise asjaolusid, süüdlase isikut,
varasemat elukäiku ning käitumist karistuse kandmise ajal, samuti tema elutingimusi ja neid
tagajärgi, mida võib süüdlasele kaasa tuua tingimisi enne tähtaega karistusest vabastamine.
Kohtule esitatud materjalidest nähtub, et Allan Holtsmeierit on varem juba korduvalt
kuritegude, sh liiklussüütegude toimepanemise eest karistatud. Teda on karistatud
kergemaliigiliste karistustega (tingimuslik vangitus KarS § 74 alusel), aga ka reaalsete
vangistustega. Need karistused talle loodetud mõju ei avaldanud ning ta jätkas õigusrikkumiste
toimepanekut. Allan Holtsmeier pani uusi kuritegusid toime isegi ajal, mil ta oli kohtuotsusega
määratud katseajale.
Allan Holtsmeiri eelkirjeldatud käitumine viitab sellele, et karistamine ei ole tema puhul
eripreventiivset eesmärki täitnud. Allan Holtsmeier ei suuda või ei soovi karistamistest
vajalikke järeldusi teha ega õppida. Ehkki teda on mitmel korral karistatud mootorsõiduki
alkoholijoobes juhtimise eest, on ta väljendanud oma seisukohta, mille kohaselt ei näe ta joobes
juhtimises midagi halba. Samuti ei ole tõsiseltvõetav tema soov muutuda, kuna Allan
Holtsmeieri iseloomustusest nähtub, et vaatamata realistlikule tegevuskavale, mis aitaks tal
muuta oma eluviisi ja vältida uute kuritegude toimepanekut, ei paista ta reaalselt teadvustavat
endapoolse tegevuse ja panustamise vajadust. See viitab suurele tõenäosusele, et isik paneb
vabaduses toime uued analoogsed õigusrikkumised.
Kõike eelnevat kogumis hinnanud asub kohus seisukohale, et kaheksal korral kuritegude eest
karistatud Allan Holtsmeieri katseajaga tingimisi ennetähtaegne vabastamine ei ole
põhjendatud, kuna kohtul puudub piisav veendumus, et isik ei jätka vabanedes samasuguste


                                                                                              2
kuritegude toimepanemist. Kuna Allan Holtsmeieri varasemad kriminaalhooldused on
ebaõnnestunud, siis ei ole kohus veendunud ka selles, et Allan Holtsmeier suudab alluda
ennetähtaegse vabastamisega kaasnevale käitumiskontrollile. Asjaolu, et Allan Holtsmeieril on
vabaduses olemas kindel elukoht ning lähedaste toetus nii moraalses kui ka materiaalses mõttes,
ei vähenda nimetatud riski, kuna ka varasemate kuritegude toimepanemise ajal olid Allan
Holtsmeieril need tugifaktorid olemas.




/allkirjastatud digitaalselt/
Kohtunik




                                                                                             3

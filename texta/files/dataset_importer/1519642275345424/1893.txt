                                 TARTU HALDUSKOHUS
                                    Tartu Kohtumaja
                           KOHTUMÄÄRUS
Kohtuasja number                   3-16-1534
Määruse kuupäev ja koht            28. november 2016, Tartu
Kohtunik                           Maare Aloe
Kohtuasi                           XXX kaebus Politsei- ja Piirivalveameti kohustamiseks
                                   väljastada kaebajale elamisluba ning Siseministeeriumi
                                   15.06.2016 otsuse nr 1-24/92 tühistamiseks
Resolutsioon                       Tagastada XXX kaebus.
Edasikaebamise kord                Määruse peale võib esitada määruskaebuse Tartu
                                   Ringkonnakohtule Tartu Halduskohtu kaudu 15 päeva jooksul
                                   arvates määruse kättesaamisest.
Muud selgitused                    Määrus toimetatakse kätte kaebajale.

Asjaolud ja menetluse käik

1. Tallinna Halduskohtusse saabus 11.07.2016 XXX kaebus Politsei- ja Piirivalveameti (edaspidi
PPA) kohustamiseks väljastada kaebajale elamisluba ning 25.08.2016 avaldus, milles kaebaja
palub tühistada Siseministeeriumi 15.06.2016 otsus nr 1-24/92. Ühtlasi palus kaebaja
Siseministeeriumi 15.06.2016 otsuse nr 1-24/92 peatamist esialgse õiguskaitse korras.

2. PPA teatas Tallinna Halduskohtule 26.08.2016 vastuses kohtunõudele, et PPA menetluses on
XXX tähtajalise elamisloa taotlus nr 2024476687 ning selle läbivaatamise tähtajaks on
17.09.2016.

3. Tallinna Halduskohus jättis 29.08.2016 kohtumääruses XXX esialgse õiguskaitse taotluse
rahuldamata ning andis haldusasja üle kohtualluvuse järgi Tartu Halduskohtule.

4. Tartu Halduskohus esitas 22.09.2016 PPA-le kohtunõude, milles palus teatada, kas XXX
tähtajalise elamisloa taotlus on lahendanud.

5. PPA teatas Tartu Halduskohtule 26.09.2016, et XXX tähtajalise elamisloa taotlus on lahendatud
positiivselt. PPA 22.09.2016 otsusega nr 2024476687/TE otsustati anda XXX tähtajaline
elamisluba alates 22.09.2016 kuni 10.09.2018.

6. Tartu Halduskohus jättis 13.10.2016 määruses XXX kaebuse käiguta ning andis kaebuse
puuduste kõrvaldamiseks 15-päevase tähtaja alates määruse kättesaamisest. Kohus selgitas, et
kuna PPA on kaebajale elamisloa juba andnud, siis puudub kaebajal vajadus seda kohtu kaudu
nõuda. Eeltoodust tulenevalt on otstarbekas nõuda üksnes Siseministeeriumi 15.06.2016 otsuse nr
1-24/92 tühistamist. Kohus palus kaebajal selgelt märkida, kas ta nõustub kohtule esitama üksnes
nõude eelnimetatud otsuse tühistamiseks. Kohus palus kaebajal märkida, millal toimetati talle
kätte eelnimetatud otsus ning võimalusel esitada tõend selle kohta. Lisaks, kaebaja ei ole kaebusele
lisanud andmeid riigilõivu tasumise kohta või menetlusabi taotlust. Kaebajal tuleb tasuda riigilõiv
summas 15 eurot või esitada menetlusabi taotlus. Kaebajal tuleb märkida, millises menetlusvormis
ta haldusasja arutamist soovib. Kaebaja sai kohtumääruse kätte 08.11.2016.

Kohtu seisukoht

7. Halduskohtumenetluse seadustiku (edaspidi HKMS) § 121 lg 1 p 2 kohaselt tagastab kohus
kaebuse määrusega selle esitajale, kui kaebus ei vasta sama seadustiku §-de 37-39 nõuetele,
kaebaja ei ole kohtu poolt määratud tähtaja jooksul puudusi kõrvaldanud ja puudused takistavad
asja läbivaatamist.

8. Tartu Halduskohus andis kaebajale 13.10.2016 määruse resolutsiooni p-s 2 võimaluse kaebuse
puuduste kõrvaldamiseks 15 päeva jooksul alates määruse kättesaamisest, kuid käesoleva ajani ei
ole kaebaja puuduseid kõrvaldanud. Kaebaja sai kohtumääruse kätte 08.11.2016. Puuduste
kõrvaldamise 15-päevane tähtaeg hakkas kulgema 09.11.2016 ning 15 päeva möödus 23.11.2016,
mis oli ka viimane päev puuduste kõrvaldamiseks.

9. Kohtu hinnangul ei ole võimalik kaebust menetleda, kuna kaebaja ei ole välja toonud selgelt
esitatavaid nõudeid, kuigi kohus on kaebajale selgitanud, milline nõue oleks kaebaja õiguste
kaitseks kõige tulemuslikum. HKMS § 41 lg 1 kohaselt vaidluse eseme määravad
halduskohtumenetluses kindlaks kaebuse nõue vastavalt sama seadustiku §-le 37 ja kaebuse alus.
Kohus ei või teha otsust nõude ega aluse kohta, mida ei ole kaebuses esitatud, ega ületada nõude
piire. Samuti ei ole kaebaja esitanud andmeid riigilõivu tasumise kohta või menetlusabi taotlust.
Riigilõivu tasumine on kaebuse menetlusse võtmise üheks eelduseks. Seega takistavad kaebuses
esinevad puudused asja läbivaatamist.

10. Eeltoodust tulenevalt kohus tagastab XXX kaebuse HKMS § 121 lg 1 p 2 alusel. HKMS § 43
lg 2 kohaselt ei võta kaebuse tagastamine õigust pöörduda uuesti halduskohtusse. Kaebuse
tagastamisel loetakse, et kaebus ei ole kohtu menetluses olnud.


/allkirjastatud digitaalselt/

Maare Aloe
kohtunik




                                                 2

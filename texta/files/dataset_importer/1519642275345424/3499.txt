                      KOHTUMÄÄRUS

Kohus                             Tartu Ringkonnakohus

Kohtukoosseis                     Kai Kullerkupp, Kersti Kerstna-Vaks, Triin Uusen-Nacke

Määruse tegemise aeg ja koht      4. november 2016 Tartu

Tsiviilasja number                2-16-10530

Tsiviilasi                        J.K. kaebus kohtutäitur Oksana Kutšmei 28.06.2016 otsuse
                                  peale täiteasjas nr 084/2016/985
Vaidlustatud kohtulahend          Tartu Maakohtu 2. septembri 2016 määrus

Kaebuse esitaja ja kaebuse liik   J.K. määruskaebus

Kohtuistungi toimumise aeg        Kirjalik menetlus

Menetlusosalised ja nende         Määruskaebuse esitaja (avaldaja): J.K.               (isikukood:
                                  XXXXXXX); esindaja advokaat Raiko Paas
esindajad                         Vastustaja: kohtutäitur Oksana Kutšmei
RESOLUTSIOON                      Jätta J.K. määruskaebus rahuldamata ning                  Tartu
                                  Maakohtu 2. septembri 2016 määrus muutmata.
Menetluskulude jaotus             Jätta määruskaebuse menetlemisega seotud menetluskulud
                                  J.K. kanda. Menetlusosalistele hüvitatavad kulud puuduvad.
Edasikaebamise kord               Menetlusosalisel on õigus esitada määruskaebus Riigikohtule 15
                                  päeva jooksul alates käesoleva määruse kättetoimetamisest.
                                  Hagita menetluses võib menetlusosaline Riigikohtus
                                  menetlustoiminguid teha ning avaldusi ja taotlusi esitada ise või
                                  advokaadi vahendusel.
                                  Juhul, kui menetlusosaline taotleb menetlusabi, peab ta esitama
                                  tähtaja kestel määruskaebuse. Kaebuse põhjendamiseks või
                                      riigilõivu tasumiseks või kaebuses esineva sellise puuduse
                                      kõrvaldamiseks, mis on seotud menetlusabi taotlemisega, annab
                                      kohus mõistliku tähtaja pärast menetlusabi taotluse lahendamist,
                                      kui nimetatud taotlus ei ole esitatud põhjendamatult või tähtaja
                                      pikendamise eesmärgil.

ASJAOLUD
1. J.K. (avaldaja) esitas 8. juulil 2016 kaebuse kohtutäitur Oksana Kutšmei 28. juuni 2016
otsuse peale täiteasjas nr 084/2016/985. Kaebuse kohaselt sai avaldaja 17. juunil 2016
abikaasalt R.K.lt teada, et kohtutäitur on võtnud pere kasutuses olevalt pangakontolt nõude
täitmiseks raha ilma avaldaja ja tema abikaasa eelneva nõusolekuta. Pangakontol olev raha on
abikaasade ühisvara sõltumata sellest kelle nimel see konto on. Kohtutäituril puudus seaduse
järgi õigus abikaasa pangakontolt raha võtta ilma kummagi abikaasa eelneva nõusolekuta või
ilma selleta, et on olemas kumbagi abikaasat kohustav kohtulahend.
27. juunil 2016 esitas avaldaja kohtutäiturile kaebuse ja palus kontolt võetud raha tagastada.
28. juunil 2016 sai avaldaja kohtutäituri otsuse, millega kohtutäitur keeldus raha tagastamisest.
Avaldaja palub tühistada kohtutäituri 28. juuni 2016 otsustus täiteasjas nr 084/2016/985 ning
kohustada kohtutäiturit tagastama R.K. kontolt võetud raha (vähemalt poole kontolt võetud
summa ulatuses) samale kontole.
2. Maakohus jättis 29. juuli 2016 määrusega avalduse käiguta ja andis avaldajale tähtaja
puuduste kõrvaldamiseks, mh vaidlustatud kohtutäituri otsuse esitamiseks ja riigilõivu
tasumiseks. Avaldaja esitas 17. augustil 2016 kohtutäituri 28. juuni 2016 e-kirja ja tasus
riigilõivu 15 eurot.

MAAKOHTU SEISUKOHT
3. Tartu Maakohus keeldus 2. septembri 2016 määrusega avaldaja kaebuse menetlusse
võtmisest.
Maakohus leidis, et kaebus tuleb jätta menetlusse võtmata, sest sellega ei ole avaldaja
taotletavat eesmärki võimalik saavutada (TsMS § 371 lg 2 p 2).
Täitemenetluse seadustiku (TMS) § 217 lg 1 alusel esitatud kaebuse eesmärgiks on vaidlustada
kohtutäituri tegevust ja otsuseid täitedokumendi täitmisel või täitetoimingu tegemisest
keeldumisel, s.o täitemenetluse korraldamisel. Maakohtu hinnangul ei ole kaebus kohtutäituri
otsuse või tegevuse peale antud juhul õige õiguskaitsevahend. Kohtutäituri 28. juuni 2016
e-kirjast nähtub, et täitemenetlus avaldaja abikaasa suhtes täiteasjas nr 084/2016/985 on
lõpetamisel. Arestidest on laekunud kohtutäiturile kogu sissenõudmisele kuulunud summa ning
raha on sissenõudjale edasi kantud.
Maakohus nõustus avaldajaga, et rahalist nõuet saab võlgnikust abikaasa suhtes täitemenetluses
täita üksnes tema lahusvara arvel. Samas kohtutäituri ametialasele arvelduskontole laekub raha
aresti tulemusel ning raha päritolu ei ole tuvastatav. Seaduse kohaselt kannab kohtutäitur
arestiga laekunud raha üle sissenõudjale kümne tööpäeva jooksul kuid mitte enne kolme
tööpäeva möödumist raha laekumisest (TMS § 43). Asja materjalidest ei nähtu, et võlgnik või
tema abikaasa oleks õigeaegselt pangakonto arestimist vaidlustanud või teavitanud, et tegemist
on abikaasade ühisvaraga. Pangakonto põhjendamatu arestimise korral oleks võlgnik pidanud
täiturit viivitamata teavitama, et tegemist on abikaasade ühisvaraga. Täitemenetlus on
formaliseeritud menetlus ja täiturilt saab oodata asjaolude tuvastamist üksnes seaduses
sätestatud piiratud ulatuses. Nii eeldatakse nt TMS § 13 lg 1 järgi abikaasa vara suhtes toimuva
täitemenetluse sissenõudja kasuks, et võlgnikust abikaasa valduses olev või abikaasade

                                               2
kaasvalduses olev vallasasi on võlgnikust abikaasa omandis. Vaidluse korral mingi eseme
kuulumise üle, mh selle kuulumise üle ühisvarasse tuleb vaidlus üldjuhul lahendada
hagimenetluses.
Kuna kohtutäitur on täitemenetluse käigus raha juba sissenõudjale edasi kandnud, ei ole
kohtutäituril võimalik enam raha tagastada. Avaldajal võib olla võlgniku või sissenõudja vastu
nõudeõigus talle tekitatud kahju hüvitamiseks võlaõigusseaduse (VÕS) §-de 1043, 1045 lg 1
p 5 ja 1050 alusel.

MÄÄRUSKAEBUSE ESITAJA TAOTLUS JA PÕHJENDUSED
4. Avaldaja esitas maakohtu määruse peale määruskaebuse, milles taotleb maakohtu määruse
tühistamist.
Määruskaebuse kohaselt ei vasta tegelikkusele väide, et kogu täitemenetluses saadud summa
on sissenõudjale edasi kantud. Täitmise tulemusena on avaldaja abikaasa kontolt lisaks
sissenõudjale kantud summale võetud ka täitekuluna 406 eurot 96 senti.
Maakohus on ebaõigesti kohaldanud materiaalõigust, leides, et tuleb kohaldada TMS § 13 lg-
t 1, mille alusel saab eeldada, et sarnaselt vallasjadele on konto eelduslikult vaid võlgnikust
abikaasa omandis, millele saab seetõttu sissenõudja huve arvestades nõuet pöörata. TMS § 13
lg-st 1 ei saa tuletada, et see seab eelduse, et abikaasa valduses olev asi on vaid tema omand,
mida saab arestida ja müüa. Nimetatud eeldus kalduks kõrvale abikaasade ühisvara soetamise
põhimõttest, mille kohaselt kogu abielu kestel soetatud vara (sh pangakontol olev raha) on
abikaasade ühisvara. TMS § 13 lg-s 1 toodud eeldus kehtib olukordade puhul, milles pole selge
või teada, kas varaese kuulub kummalegi abikaasadest või see kas tegu on ühisvaraga või
abikaasa lahusvaraga. Nimetatud eeldus ja norm ei kuuluks kohaldamisele vara puhul, mille
osas on kindlalt teada, et see varaese kuulub ühisvara hulka. Ükskõik kumma abikaasa
pangaarvele laekumisega muutub raha poolte ühisvaraks ning pangaarvel olev raha ei ole
kummagi abikaasa lahusvara (Riigikohtu 7. juuni 2006 otsus tsiviilasjas nr 3-2-1-46-06, p 11).
Ühisvaraks oleva vara puhul tuleb kohalda TMS § 14 ning ühisvarale saab sissenõuet pöörata
üksnes juhul, kui selleks on teise abikaasa nõusolek või seda võimaldava kohtulahendi
olemasolul. Kuna pangakontodel oleva raha puhul on tegu ühisvaraga, millele nõude
pööramisel on kindel kord, ei ole põhjendatud kohtulahendis avaldajale või tema abikaasale
tehtud etteheide, et nad oleks pidanud ühisvarast täiturit teavitama või seda vaidlustama.

RINGKONNAKOHTU SEISUKOHT
5. Ringkonnakohus leiab, et määruskaebus tuleb jätta rahuldamata ja maakohtu määrus
muutmata (TsMS § 659 ja § 657 lg 1 p 1). Ükski määruskaebuses esitatud väite ei anna alust
maakohtu määruse tühistamiseks.
Tsiviilkohtumenetluse seadustiku (TsMS) § 371 lg 2 p 2 kohaselt võib kohus jätta hagiavalduse
menetlusse võtmata, kui hagi ei ole esitatud hageja seadusega kaitstud õiguse ega huvi kaitseks
või eesmärgil, millele riik peaks andma õiguskaitset, või kui hagiga ei ole hageja taotletavat
eesmärki võimalik saavutada.
Avaldaja palub avalduses tühistada kohtutäituri otsus ning kohustada kohtutäituri tagastama
avaldaja abikaasa arveldusarvelt võetud raha. Ringkonnakohus nõustub maakohtuga, et
avaldaja taotletavat eesmärki ei ole võimalik saavutada.
6. Abikaasade pangakontodel olevad rahad on abikaasade ühisvara ning täitemenetluses
abikaasa ühisvarale sissenõude pööramine on piiratud. Ekslik on avaldaja väide, et avaldaja ega
tema abikaasa ei oleks pidanud ühisvarast täiturit teavitama või aresti vaidlustama.

                                              3
Ringkonnakohus nõustub maakohtuga, et täitemenetluses on formaliseerituse printsiibist
tulenevalt kohtutäituri kohustus asjaolude tuvastamisel piiratud ning võlgnik ja kolmas isik, kes
leiab, et tema õigusi on täitemenetluses rikutud, peavad ise olema aktiivsed oma õiguste
kaitseks.
TMS § 14 lg 1 kohaselt on sissenõude pööramine abikaasade ühisvarale lubatav võlgnikuks
mitteoleva abikaasa nõusolekul või siis, kui on olemas mõlemat abikaasat kohustuse täitmiseks
kohustav täitedokument. TMS § 13 lg 1 kohaselt eeldatakse abikaasa vara suhtes toimuva
täitemenetluse sissenõudja kasuks, et võlgnikust abikaasa valduses olev või abikaasade
kaasvalduses olev vallasasi on võlgnikust abikaasa omandis. Kohtutäitur võib nimetatud asja
arestida ja müüa.
Kuigi väärtpabereid ja raha ei loeta vallasasjadeks vaid nn asjastunud õigusteks, ei saa sellest
järeldada, et pangakontol oleva raha näol ei ole tegemist vallasasjaga TMS § 13 lg 1 mõistes
ning TMS § 13 lg 1 konto arestimisel ei kohalduks.
TMS § 59 lg-te 1 ja 2 kohaselt peab võlgnik andma kohtutäiturile oma vara kohta teavet, mida
kohtutäitur seoses täitemenetlusega vajab. Võlgniku vara kohta teabe andmise kohustus on ka
kolmandatel isikutel, kelle valduses on võlgnikule kuuluv vara või kellel on võlgniku suhtes
varalisi kohustusi.
Sellest tulenevalt võis kohtutäitur võlgniku, s.o avaldaja abikaasa pangakonto arestimisel
TMS § 13 lg 1 alusel eeldada, et tegemist on võlgniku lahusvaraga ning vastupidisest pidi
teatama ning vastupidist tõendama võlgnik või avaldaja.
7. TMS § 43 lg-te 1 ja 11 kohaselt kannab kohtutäitur võlgniku varast sundtäitmise tulemusel
kohtutäituri ametialasele arvelduskontole laekunud raha sissenõudjale üle kümne tööpäeva
jooksul raha laekumisest arvates. Võlgniku konto arestimise tulemusena kohtutäituri
ametialasele arvelduskontole laekunud raha kannab kohtutäitur sissenõudjale üle käesoleva
paragrahvi lõikes 1 sätestatud korras, kuid mitte enne kolme tööpäeva möödumist võlgnikule
arestimisakti edastamisest arvates. Pärast konto arestimisakti kannab kohtutäitur võlgnikule
edastamist laekuvad summad sissenõudjale edasi TMS § 43 lõikes 1 sätestatud korras, kuid
mitte enne kolme tööpäeva möödumist raha laekumisest arvates.
TMS § 43 lg-s 11 kehtestatud ajaline piirang tagab võlgnikule tõhusa õiguskaitse pangakontol
olevate rahaliste vahendite ebaõige arestimise vastu. Kohtutäitur ei või oma kontolt raha üle
kanda sissenõudjale enne, kui on täidetud TMS § 115 lg 3 ja lg 4 kolmanda lause tingimused
ning on möödunud mõistlik aeg, mille jooksul võlgnik saaks esitada teabe arestitud raha
ühisvarasse kuuluvuse kohta ning kolmas isik saaks esitada TMS § 77 lg-s 2 nimetatud avalduse
temale kuuluva vara aresti alt vabastamiseks. Üldjuhul tuleks mõistlikuks ajaks avalduste ning
teabe esitamiseks TMS § 43 lg 11 koosmõjus § 77 lg-ga 2 lugeda kolm tööpäeva arestimisakti
kättesaamisest arvates.
8. Avaldaja kinnitusel on avaldaja pöördunud oma õiguste kaitseks kohtutäituri poole alles
10 päeva pärast arestimist ning raha kohtutäiturile ülekandmisest teadasaamisest, s.o 27. juunil
2016. Seega on avaldaja minetanud mõistlikud tähtajad oma õiguste kaitseks. Sellest tulenevalt
on kohtutäitur õigustatult raha sissenõudjale seaduses sätestatud tähtaja jooksul üle kandnud.
Kohtutäitur ei või keelduda sissenõudjale raha ülekandmisest, v.a seaduses sätestatud juhul.
Võlgniku ning avaldaja enda tegevusetuse tõttu saab eeldada, et kohtutäituril puudusid
sissenõudjale ülekande tegemise ajal andmed väljamakse tegemise takistavatest asjaoludest.
Kohtutäituri tegevus oli õiguspärane. Kohtutäitur ei saa tagastada sissenõudjale juba ülekantud
raha, s.o raha, mida kohtutäituri valduses enam ei ole. Maakohus märkis õigesti, et avaldajal
võib olla võlgniku või sissenõudja vastu nõudeõigus talle tekitatud kahju hüvitamiseks VÕS
§-de 1043, 1045 lg 1 p 5 ja 1050 alusel.

                                               4
9. Määruskaebuse rahuldamata jätmise tõttu tuleb menetluskulud TsMS § 172 lg 1 kohaselt
jätta avaldaja kanda. Menetlusosalistele hüvitatavad kulud puuduvad.



 /allkirjastatud digitaalselt/   /allkirjastatud digitaalselt/   /allkirjastatud digitaalselt/

       Kai Kullerkupp               Kersti Kerstna-Vaks              Triin Uusen-Nacke




                                            5

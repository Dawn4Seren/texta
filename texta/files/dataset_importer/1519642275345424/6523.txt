                        KOHTUMÄÄRUS
 Kohus                          Tallinna Ringkonnakohus

 Kohtukoosseis                  Reet Allikvere, Iko Nõmm, Kaupo Paal

 Määruse tegemise aeg ja koht 22. septembril 2016, Tallinn

 Tsiviilasja number             2-15-3687

 Tsiviilasi                     MB      avaldus   ühise   hooldusõiguse   osaliseks
                                lõpetamiseks ja ainuotsustusõiguse laste KB ja TB
                                viibimiskoha ja haridusega seonduvates küsimustes
                                MB-le üleandmiseks
                                TB avaldus ühise hooldusõiguse osaliseks lõpetamiseks
                                lapse KB suhtes ja ainuotsustusõiguse haridusega
                                seonduvates küsimustes TB-le üleandmiseks

 Vaidlustatud kohtulahend       Harju Maakohtu 28. märtsi 2016. a määrus

 Kaebuse esitaja ja kaebuse     TB määruskaebus
 liik

 Menetlusosalised ja nende      Avaldaja MB (isikukood XXXXXXXXXX), lepinguline
 esindajad                      esindaja Merle Albrant

                                Puudutatud isik I KB (isikukood XXXXXXXXXXX) ja
                                puudutatud isik II TB (isikukood XXXXXXXXXXX),
                                esindaja riigiõigusabi korras vandeadvokaat Ilja Santašev

                                Puudutatud isik III TB (isikukood XXXXXXXXXXX)

                                Eestkosteasutused:
                                Tallinna Linn Pirita Linnaosa Valituse kaudu
                                Jõelähtme vald Jõelähtme Vallavalitsuse kaudu

Istungi toimumise aeg           22. september 2016. a


RESOLUTSIOON:

1.   Tühistada Harju Maakohtu 28. märtsi 2016. a määrus.


                                                                                        1
2.   Kinnitada alljärgnev kompromiss:

 2.1. Laste KB ja TB hooldusõigus ja ainuotsustusõigus laste viibimiskoha ja
       haridusega seotud küsimustes jääb MB-le.
 2.2. TB-l on õigus lastega suhelda selliselt, et üle nädala viibivad lapsed TB juures
       reedel peale kooli lõppu kuni esmaspäeva hommikuni kooli minekuni. Reedese
       koolist tuleku ja esmaspäeva kooli mineku eest vastutab TB.
 2.3. Järgneval nädalal viibivad lapsed TB juures kolmapäeval peale kooli kuni
       neljapäeva hommikuni kooli minekuni. Kolmapäevase koolist tuleku ja
       neljapäeval kooli mineku eest vastutab TB.
 2.4. Laste viibimisel TB juures on TB kohustatud tagama selle, et lapsed täidaksid
       kooli ülesandeid ja osaleksid MB poolt kindlaksmääratud laste treeningutel.
 2.5. Koolivaheaegadel (muudel, kui suvevaheaegadel) viibivad lapsed isa juures 4
       kalendripäeva järjest, sh 4 päeva hulka arvestatakse need päevad, mis on
       eelnevates suhtluskorra punktides kokku lepitud.
 2.6. Suvisel koolivaheajal on lapsed vaheldumisi nädala ema juures ja nädala isa
       juures arvestusega, et suvevaheaja esimese nädala on lapsed isa juures.
 2.7. Paaris aastatel on lapsed 23-24 juuni (jaanipäeval) isaga, paaritutel aastatel
       emaga.
 2.8. Paaris aastatel on lapsed 24-25 detsember (jõulud) emaga, paaritutel aastatel
       isaga.
 2.9. Aastavahetuse 31.12-01.01 veedavad lapsed paaris aastatel ema juures, paaritutel
       isa juures.
 2.10. Sõltumata sellest kumma vanema juures lapsed parasjagu viibivad, on lastel ja
       vanemal õigus teise vanemaga suhelda omal soovil telefoni või interneti
       vahendusel.
 2.11. Kummalgi vanemal keelatud tegevus, mis kahjustab lapse suhet teise vanemaga
       või raskendab lapse kasvatamist. Kumbki vanem austab lapse kiindumust teise
       vanemasse ja hoidub lapse juuresolekul teise vanema halvustamisest ning teise
       vanema suhtes vastumeelsuse kujundamisest. Kumbki vanem ei mõjuta last
       emotsionaalsete põhjendustega tegema valikuid vanemate vahel. Vanemad
       tagavad, et ka kolmandad isikud ei kahjustaks vanema ja lapse vahelisi suhteid.
       Kumbki vanem kasvatab lapsi parimal moel ja usus arvestades eelkõige laste
       huve.
 2.12. Kui üks vanem planeerib koolivaheajal reisi, siis teine vanem võimaldab seda ja
       saab oma ärajäänud päevad tagasi järgmisel koolivaheajal.
 2.13. Kui laste ja ühe vanema ühine üritus langeb ajale, mil laps on teise vanema
       juures, siis antakse sellest varakult teada ja teine vanem võimaldab lastel sellel
       osaleda (teater, spordiüritus, sünnipäev) Kui üritus kestab terve päeva, siis teine
       vanem saab selle järgmise perioodi arvelt soovi korral tagasi.
 2.14. MB loobub avaldusest suhtluskorra kindlaksmääramise menetluses                2-16-
       1787.

3.   Jätta avaldaja kulud tema enda kanda ja puudutatud isikute kulud riigi kanda.
4.   Määrata     vandeadvokaadi      Ilja   Santaševi   poolt    kohtu      määramisel
     määruskaebusmenetluses osutatud riigi õigusabi tasu suuruseks 288 eurot (sh
     käibemaks).
5.   Määrata      vandeadvokaadi      Leino    Biini   poolt     kohtu      määramisel
     määruskaebusmenetluses osutatud riigi õigusabi tasu suuruseks 384 eurot (sh
     käibemaks).

                                                                                        2
6.   Määrus saata riigi õigusabi tasu Advokaadibüroole CLARUS (registrikood
     11221454) ja Advokaadibüroole Biin ja Biin (registrikood 12643950) riigi arvel
     väljamaksmiseks Eesti Advokatuurile.
7.   Määrus toimetada kätte vandeadvokaatidele Ilja Santaševile ja Leino Biinile ning
     Eesti Vabariigile (Rahandusministeeriumi kaudu).
8.   Tsiviilasja nr 2-15-3687 menetlus lõpetada.

Edasikaebe kord
Poolte kokkuleppe kohaselt ei saa kompromissi kinnitava määruse peale määruskaebust
esitada. Käesoleva määruse resolutsiooni punktide 4 ja 5 peale võib Riigikohtule esitada
määruskaebuse 15 päeva jooksul määruse ärakirja kättesaamisest alates riigi õigusabi seadus
(RÕS) § 23 lg 1 ja tsiviilkohtumenetluse seadustik (TsMS) § 178 lg 2).

Asjaolud ja menetluse käik
   1. MB (avaldaja) esitas 10. märtsil 2015. a Harju Maakohtule avalduse ühise
       hooldusõiguse lõpetamiseks ning ainuotsustusõiguse üleandmiseks avaldajale laste
       viibimiskoha ja haridusega seonduvates küsimustes ja lastega suhtluskorra
       kindlaksmääramiseks. Harju Maakohtu 2. veebruari 2016. a määrusega eraldas kohus
       MB avalduse lastega suhtluskorra kindlaksmääramiseks eraldi menetlusse (tsiviilasi nr
       2-16-1787).
   2. TB (puudutatud isik III) esitas 2. märtsil 2016. a Harju Maakohtule avalduse ühise
       hooldusõiguse osaliseks lõpetamiseks KB suhtes ja ainuotsustusõiguse haridusega
       seonduvates küsimustes TB-le üleandmiseks.
   3. 28. märtsi 2016. a määrusega maakohus rahuldas avaldaja avalduse ja jättis
       rahuldamata puudutatud isiku III avalduse. Puudutatud isik III esitas maakohtu
       määruse peale määruskaebuse.
   4. Pooled jõudsid kompromissile käesoleva kohtumääruse resolutsioonis märgitud
       tingimustel ning esitasid 22. septembril 2016. a toimunud kohtuistungil allkirjastatud
       kompromissi ringkonnakohtule kinnitamiseks.

Ringkonnakohtu seisukoht
   5. Kolleegium leiab, et esitatud kompromiss tuleb kinnitada, vaidlustatud maakohtu
      määrus tuleb kompromissi kinnitamise tõttu tsiviilkohtumenetluse seadustiku (TsMS)
      § 645 lg 1 ja § 659 alusel tühistada ja tsiviilasja menetlus lõpetada. Ringkonnakohtu
      hinnangul ei esine käesolevas tsiviilasjas TsMS § 430 lg-s 3 toodud aluseid, mis
      takistaks asja lahendamist kompromissiga.
   6. Menetlusosalised on leppinud kokku, et avaldaja ja puudutatud isiku III
      menetluskulud jäävad poolte endi kanda. TsMS § 172 lg 3 alusel jätab
      ringkonnakohus laste esindaja kulud riigi kanda. Kuivõrd Harju Maakohus 18. mai
      2016. a määrusega määras puudutatud isikule III riigi õigusabi korras esindajaks
      advokaadi kohustuseta hüvitada riigi õigusabi tasu ja riigi õigusabi kulud, jäävad
      puudutatud isiku III kulud samuti riigi kanda.
   7. 22. septembril 2016. a esitas vandeadvokaat Ilja Santašev taotluse riigi õigusabi tasu
      suuruse ja riigi õigusabi kulude hüvitamise ulatuse kindlaksmääramiseks 288 euro
      ulatuses (sh käibemaks 48 eurot). Taotluse kohaselt kulutas esindaja seoses käesolevas
      tsiviilasjas toimunud määruskaebusmenetlusega kokku 6 tundi, sh määruskaebusega
      tutvumiseks 2 tundi, 28. juuli 2016 esialgse õiguskaitse taotlusega tutvumiseks 1 tund,
      12. augusti 2016. a määrusega tutvumiseks 0,5 tundi, 8. septembri 2016. a
      kohtumäärusega tutvumiseks 0,5 tundi, kohtuistungiks ettevalmistamiseks 1 tund ja
      kohtuistungil viibimiseks 1 tund. Ringkonnakohus leiab, et vandeadvokaat Ilja

                                                                                           3
        Santaševi taotlus tuleb rahuldada ning riigi õigusabi tasu RÕS § 23 lg 1 ja määruse § 1
        lg 1 alusel kindlaks määrata. Arvestades käesoleva tsiviilasja sisu ja mahtu, on
        advokaat Ilja Santaševi taotluses märgitud ajakulu 6 tundi põhjendatud.
    8. 22. septembril 2016. a esitas vandeadvokaat Leino Biin taotluse riigi õigusabi tasu
        suuruse ja riigi õigusabi kulude hüvitamise ulatuse kindlaksmääramiseks 384 euro
        ulatuses (sh käibemaks 64 eurot). Taotluse kohaselt kulutas esindaja seoses käesolevas
        tsiviilasjas toimunud määruskaebusmenetlusega kokku 8 tundi, sh kohtumiseks
        puudutatud isikuga III õigusabi vajaduse väljaselgitamiseks 1,5 tundi, materjalidega
        tutvumiseks 4 tundi, puudutatud isiku III 16. juuni 2016. a määruskaebuse täienduse ja
        kompromissettepaneku koostamiseks 1 tund, kompromissläbirääkimiste pidamiseks
        0,5 tundi, määruskaebuse täienduse koostamiseks 1 tund. Ringkonnakohus leiab, et
        vandeadvokaat Leino Biini taotlus tuleb rahuldada ning riigi õigusabi tasu RÕS § 23
        lg 1 ja määruse § 1 lg 1 alusel kindlaks määrata. Arvestades käesoleva tsiviilasja sisu
        ja mahtu, on advokaat Leino Biini taotluses märgitud ajakulu 8 tundi põhjendatud.
    9. Kui advokaat osutab õigusteenust advokaadibüroo kaudu, mille pidaja on
        käibemaksukohustuslane, lisandub tasule ja riigi õigusabi osutamisega seonduvatele
        kuludele käibemaks. Kuna Advokaadibüroo CLARUS (KMKR nr EE101185057) ja
        Advokaadibüroo Biin ja Biin (KMKR nr EE101720755) on käibemaksukohustuslased,
        tuleb tasu mõista välja koos käibemaksuga. Seega tuleb Advokaadibüroole CLARUS
        välja maksta 288 eurot (sh käibemaks) ja Advokaadibüroole Biin ja Biin välja maksta
        384 (sh käibemaks).
    10. Menetlusosalised on kinnitanud, et on teadlikud kompromissi kinnitamise ja
        menetluse lõpetamise õiguslikest tagajärgedest ja TsMS §-des 430 ja 432 sätestatust
        ning loobuvad kompromissi kinnitava määruse peale määruskaebuse esitamise
        õigusest.



(allkirjastatud digitaalselt)   (allkirjastatud digitaalselt)     (allkirjastatud digitaalselt)
         Reet Allikvere                  Iko Nõmm                          Kaupo Paal




                                                                                                  4

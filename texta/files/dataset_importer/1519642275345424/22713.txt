                                    TARTU HALDUSKOHUS
                              KOHTUMÄÄRUS
Kohtuasja number               3-15-1348
Määruse kuupäev                26. veebruar 2016
Kohtunik                       Kadri Palm

                               Igor Grechini kaebus Tallinna Vangla tekitatud mittevaralise kahju
Kohtuasi
                               hüvitamiseks seoses ebainimlike kinnipidamistingimustega

RESOLUTSIOON                   1. Tagastada Igor Grechini kaebus.
                               . Saata käesoleva määruse ärakiri Igor Grechinile.
Edasikaebamise kord            Määruse peale võib esitada määruskaebuse Tartu Ringkonnakohtule
                               Tartu Halduskohtu kaudu 15 päeva jooksul määruse ärakirja
                               kättesaamisest arvates.

 ASJAOLUD JA MENETLUSE KÄIK

 1.  Tallinna Vanglas registreeriti 26. märtsil 2015 I. Grechini kahju hüvitamise taotlus. I. Grechin
 märkis, et ta on Tallinna Vanglas viibinud järgmistel ajavahemikel: 8. oktoober        2009 − 27.
 september 2010 ja 19. november 2013 − 5. mai 2014. I. Grechin selgitas, et õigusvastaste
 kinnipidamistingimustega alandas vangla tema inimväärikust ja kahjustas tema tervist. I. Grechin
 nõudis talle tekitatud mittevaralise kahju hüvitamist.
 2.  Tartu Halduskohtusse saabus 27. mail 2015 I. Grechini kaebus Tallinna Vangla tekitatud
 mittevaralise kahju hüvitamiseks. I. Grechin märkis, et ta on Tallinna Vanglas viibinud järgmistel
 ajavahemikel: 8. oktoober 2009 − 27. september 2010 ja 19. november 2013 − 28. aprill 2014.
 I. Grechin selgitas, et vangla ei taganud talle kambris piisavat isiklikku ruumi. Sellega alandas
 vangla tema inimväärikust.
 3.   Tallinna Vangla tagastas 1. juuni 2015. a otsusega nr 5-37/15/101-2 I. Grechini kahju
 hüvitamise taotluse ajavahemiku 8. oktoober 2009 − 26. oktoober 2010 osas läbivaatamatult ning
 jättis ajavahemiku 19. november 2013 − 27. mai 2014 osas rahuldamata.
 4.  Tartu Halduskohus jättis 10. septembri 2015. a määrusega kaebuse selle täpsustamiseks
 käiguta.
 5.  Kuna kaebaja ei vastanud Tartu Halduskohtu 10. septembri 2015. a määrusele, jättis kohus
 25. septembri 2015. a määrusega kaebuse selle täpsustamiseks uuesti käiguta.
 6.  Tartu Halduskohtusse saabus 7. oktoobril 2015 kaebaja puuduste kõrvaldamise avaldus,
 milles ta selgitas, et nõuab kohtus kahju hüvitamist ajavahemiku 8. oktoober 2009 − 26. oktoober
 2010 eest.
7. Tartu Halduskohus jättis 13. novembri 2015 määrusega kaebuse selle täpsustamiseks
kolmandat korda käiguta, kuna kohtu jaoks jäi jätkuvalt ebaselgeks, millise ajavahemiku või milliste
ajavahemike eest kaebaja kohtus kahju hüvitamist nõuab.
8. 23. novembril 2015 saabus Tartu Halduskohtusse I. Grechini kaebuse täpsustus, milles ta
märkis, et taotleb mittevaralise kahju hüvitamist ajavahemike 8. oktoober 2009 – 26. oktoober 2010
ja 19. november 2013 – 28. aprill 2014 eest.
9.  Tartu Halduskohus tagastas 29. jaanuari 2016. a määrusega kaebuse osaliselt, s.o osas, milles
kaebaja taotles mittevaralise kahju hüvitamist ajavahemiku 8. oktoober 2009 – 26. oktoober 2010
eest (resolutsiooni p 1). Kohus jättis rahuldamata kaebaja taotluse riigilõivu tasumise kohustusest
vabastamiseks (resolutsiooni p 3) ning andis kaebajale riigilõivu tasumiseks tähtaja viis päeva alates
määruse resolutsiooni p-i 2 jõustumisest.

KOHTU SEISUKOHT

10. Kaebaja sai Tartu Halduskohtu 29. jaanuari 2016. a määruse kätte 4. veebruaril 2016. Kaebaja
kohtu 29. jaanuari 2016. a määrust määruskaebuse korras ei vaidlustanud. Seega jõustus
halduskohtu 29. jaanuari 2016 kohtumäärus 20. veebruaril 2016. Sellest kuupäevast hakkas kulgema
riigilõivu tasumise tähtaeg ning kaebuse puudused tuli kõrvaldada hiljemalt 25. veebruaril 2016.
Kuni käesoleva määruse tegemiseni ei ole kaebaja riigilõivu tasunud. Riigilõivu tasumine on
kaebuse      menetlusse      võtmise   ja    asja     läbivaatamise vältimatuks    eeltingimuseks.
Halduskohtumenetluse seadustiku (HKMS) § 121 lg 1 p 2 sätestab, et kohus tagastab kaebuse
määrusega selle esitajale, kui kaebus ei vasta sama seadustiku §de 37–39 nõuetele, kaebaja ei ole
kohtu poolt määratud tähtaja jooksul puudusi kõrvaldanud ja puudused takistavad asja läbivaatamist.
Selle sätte alusel tagastab kohus kaebuse selle esitajale.

11. Kohus selgitab, et vastavalt HKMS § 43 lg-le 2 ei võta kaebuse tagastamine õigust pöörduda
uuesti kohtusse ning kaebuse tagastamisel loetakse, et kaebus ei ole kohtu menetluses olnud.

12. Kaebuse tagastamise määruse peale võib esitada määruskaebuse ringkonnakohtule halduskohtu
kaudu, kelle määrust määruskaebusega vaidlustatakse (HKMS § 121 lg 4 ja § 204 lg 1).
Määruskaebuse esitamise tähtaeg on 15 päeva määruse määruskaebuse esitajale kättetoimetamisest
arvates (HKMS § 204 lg 2).

/allkirjastatud digitaalselt/
Kadri Palm
kohtunik

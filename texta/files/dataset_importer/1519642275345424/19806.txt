                              KOHTUOTSUS
                                   EESTI VABARIIGI NIMEL

 Kohus                               Tallinna Halduskohus

 Kohtukoosseis                       Kohtunik Elle Kask

 Otsuse kuulutamise aeg ja koht      31.03.2016, Tallinn

 Haldusasja number                   3-14-50948

 Haldusasi                           A.B. kaebus Registrite ja Infosüsteemide Keskuse 19.05.2011
                                     käskkirja nr 59 punktide 5.1 ja 6.1 õigusvastasuse
                                     tuvastamiseks.

 Menetlusvorm                        Suuline, kirjalik.

 Menetlusosalised                    Kaebuse esitaja A.B. ning vastustaja Registrite ja
                                     Infosüsteemide Keskus, volitatud esindajad Kristine Kase,
                                     Triin Tammkõrv ja Martti Allingu.
 Resolutsioon                        1. Jätta A.B. kaebus rahuldamata.
                                     2. Menetluskulud jäävad poolte endi kanda.

 Edasikaebamise kord                 Kohtuotsuse peale võib 30 päeva jooksul selle avalikult
                                     teatavaks tegemisest arvates esitada apellatsioonkaebuse
                                     vahetult Tallinna Ringkonnakohtule (HKMS § 180 lg 1, § 181
                                     lg 1, § 182 lg 1). Samaks kuupäevaks tuleb apellatsioonkaebus
                                     esitada ka juhul, kui selle koostamiseks vajatakse menetlusabi.
                                     Menetlusabi taotluse ja apellatsioonkaebuse võimalike
                                     puuduste kõrvaldamise lahendab ringkonnakohus. Kui apellant
                                     ei taotle apellatsioonkaebuse lahendamist kohtuistungil,
                                     eeldatakse, et ta on nõus asja lahendamisega kirjalikus
                                     menetluses (HKMS § 182 lg 1 p 9).

ASJAOLUD JA MENETLUSE KÄIK

26.05.2014 esitas A.B. Tallinna Halduskohtule kaebuse Registrite ja Infosüsteemide Keskuse (RIK)
direktori 19.05.2011 käskkirja nr 59 tühistamiseks. Kaebuse kohaselt RIK blokeeris perioodil
03.02.2012-27.02.2012 IP-aadress asukohaga Tallinnas, Trummi 38-G, millega välistati sisenemine
RIK-i hallatavatesse infosüsteemidesse (www.riigiteataja.ee, www.kinnistusraamat.rik.ee, www.e-
toimik.ee ja www.ariregister.rik.ee). Kaebaja väitel Kinnistusraamatuseaduse (KRS) § 773 kohaselt
on avaliku teabe elektroonilise versiooni vastutavaks hoidjaks Justiitsministeerium, RIK aga tegeleb
nende objektide haldamisega, seega ei saa RIK ilma Justiitsministeeriumi loata kelleltki võtta õigust
avalikule teabele, s.o õigust veebilehtedele juurde pääseda. Samuti ei ole Justiitsministeeriumil
volitusi piirata juurdepääsu avalikule teabele, selline õigus on vaid kohtul.
Tallinna Halduskohtu 09.09.2014 määrusega tagastas kohus A.B. kaebuse Halduskohtumenetluse
seadustiku (HKMS) § 121 lg 2 p 1 alusel.
26.09.2014 esitas A.B. Tallinna Halduskohtu 09.09.2014 määruse peale määruskaebuse Tallinna
Ringkonnakohtule.
Tallinna Ringkonnakohtu 10.11.2014 määrusega rahuldati A.B. määruskaebus ja tühistati Tallinna
Halduskohtu 09.09.2014 kohtumäärus ning asi saadeti menetluse jätkamiseks Tallinna Halduskohtule.
20.03.2015 võttis kohus kaebuse menetlusse ning määras korraldada asjas eelistung eesmärgiga
selgitada välja kaebaja nõuded. Eelistungi käigus selgus, et kaebaja sooviks on Registrite ja
Infosüsteemide Keskuse direktori 19.05.2011 käskkirja nr 59 (kasutustingimused) punktide 5.1 ja 6.1
õigusvastasuse tuvastamine, kuna A. B. leiab, et RIK-il ei olnud õigust blokeerida tema IP-aadress
RIK-i 19.05.2011 käskkirjaga nr 59 kehtestatud kasutustingimuste punktide 5.1 ja 6.1 alusel.

MENETLUSOSALISTE SEISUKOHAD

Kaebuse esitaja:
RIK on riigiasutus, mis ei ole avaliku võimu kandja. RIK-i tegevus on suunatud riigivarale ja selle
nõuetekohase kasutamise tagamisele, mitte aga riigilt teenust saavate isikute õigustele ja kohustustele.
Nende isikute ja RIK-i vahel ei ole võimusuhet. Sellest tuleneb, et RIK-il puuduvad volitused nendele
isikutele käskude andmiseks ja sanktsioonide kohaldamiseks. Kaebuse esitaja arvates käesolevas asjas
kohaldatakse RIK 19.05.2011 käskkirja nr 59 punkte 5.1 ja 6.1 sanktsioonina käskkirja rikkumise eest,
milleks RIK-il õigust ei ole.
Vastuse nr 6-1/2305 punkti 2.1.1 esimeses lauses viitab vastustaja justiitsministri määrusele nr 20
„Registrite ja Infosüsteemide Keskuse põhimäärus“, kus räägitakse järelkontrollist. Selle tegelikku
tähendust kirjeldab põhjalikult justiitsministri 30.06.10 määruse nr 24 „Kohtu kinnistusosakonna
kodukord“ § 175. Kaebaja väitel RIK paneb sellesse mõistesse teise sisu, milleks on nimelt kontroll
selle üle, et veebilehtede külastajad kasutaksid neid otstarbekohaselt, st kontroll kasutajate käitumise
üle. Samas RIK teeb järelduse, et infosüsteemide otstarbekohane kasutamine on ainuke garantii
infosüsteeme kasutavate isikute õigustamiseks. Sisuliselt õigustamine on õigusvastasuse puudumise
tuvastamine, mis omakorda tähendab kuriteotunnuste puudumist. Järelikult võrdsustab RIK süsteemi
ebaotstarbekohase kasutamise kuriteoga. Kuid RIK ei ole uurimisasutus ega oma selliseks tegevuseks
õigust. Samuti on kaheldav, kuidas on võimalik kasutada ebaotstarbekohaselt seda, mis ei oska midagi
muud peale selle, milleks see ette nähtud on. Seega justiitsministri määrus nr 20 ei anna vaidlustatud
käskkirja punkti 5.1 kohaldamiseks õiguslikku alust.
RIK-il tekivad avalike andmete töötlejana suhted andmetega toiminguid sooritavate isikutega,
toimingu sooritamist taotlevate isikutega ning andmetega tutvuvate isikutega. Süsteemide kasutajad
on seaduses jagatud samuti funktsioonide järgi ning RIK-il lasub kohustus luua arvutisüsteemid nende
funktsioonide täitmiseks.
Vastuse punkti 2.1.1 neljandas lauses vastustaja väidab, et KRS § 773 punkt 2 põhjendab käskkirja nr
59 punktide 5.1 ja 6.1 sisu. Kaebaja on seisukohal, et KRS § 773 punkt 2 käib kohtunike kohta ja ei
käi vaidluse eseme kohta, kuna käskkiri nr 59 ei puuduta kohtunikke. Samas väidetakse, et
justiitsministri määruse nr 8 § 1 ja § 4 p 1 põhjendavad punktide 5.1 ja 6.1 sisu. Justiitsministri
22.01.2001 määruse nr 8 „Kinnistusraamatu andmetöötluskeskus“§ 3 lg 2 kohaselt on andmete
muutmine lubatud ainult lisaserveris, mis toimub avalduse esitamisel ja ei toimu andmetega
tutvumisel. Põhiserveris andmete uuendamisega tegelevad ainult kohtunikud. Järelikult justiitsministri
määruse nr 8 § 4 p 1 ei käi veebilehtede külastajate ja käskkirja nr 59 kohta. Kaebaja leiab, et RIK-i
osalemine volituste määramise protsessis on minimaalne, vastavalt KRS § 778 lg-le 2 teevad seda SK
arvutid RIK-i lepingu alusel.


                                                   2
Kaebuse esitaja arvates põhjendamata on vastustaja vastuse punktis 2.1 toodud väide, et käskkirja nr
59 punktide 5.1 ja 6.1 sätted on õiguspärased. Käskkirja punkt 5.1 ei ole õiguspärane, kuna selle
andmiseks ja kohaldamiseks on vaja omada volitusi, mis RIK-il kehtiva seaduse järgi puuduvad.
Kahtlus puudub selles, et blokeerimine leidis aset ning et käskkiri nr 59 on haldusakt tulenevalt HMS
§ 51 lg-st 2. Seega blokeerimine kui toiming on haldusorgani tegevus (HMS § 106). Juurdepääsu
blokeerimise näol on tegemist võimaluse piiramisega realiseerida õigust elektroonilisel viisil teabe
saamiseks (KRS § 74). HMS § 107 lg 1 kohaselt võib toiming piirata vabadusi ainult siis, kui selleks
on seaduslik alus. RIK-i väitel rikkus kaebaja käskkirja nr 59 punkti 5.1, mis oli blokeerimise aluseks.
HMS § 107 lg 2 kohaselt peab RIK määrama toimingu sooritamise protsessuaalse viisi. Järelikult
peavad olema dokumendid, millest nähtuvad aeg, koht, millisel viisil ja kes toimingu sooritas ning
asjaolude kirjeldus, millega õigusnormi kohaldamist põhjendatakse. RIK ei esitanud mingeid
protsessuaalseid dokumente, mis tõendaksid blokeerimise põhjendatust. Järelikult ei ole teada, kes
blokeeris IP-aadressi, mida ta teadis enne blokeerimise teostamist, kuidas ta otsustas, et punkti 5.1 on
rikutud ja kas ta omas tegutsemiseks volitusi. Kõike ülalmärgitut teadmata ei ole võimalik
blokeerimise õiguspärasust hinnata.
Vastuse nr 6-1/2305 punktis 2.2 vastustaja väidab, et IP-aadressi blokeerimise põhjuseks oli kaebaja
tegevus. Selle väite tõendamiseks viidetakse kriminaalasjale nr 1-13-2276. Kuivõrd vastustaja ei
vaidle vastu, et blokeerimine oli õigusvastane, siis hoolimata sellest, et kriminaalkohus mõistis kaebaja
süüdi, on vastustaja blokeerinud IP-aadressi õigusvastaselt.
Kaebaja väidab, et blokeerimise ajal olemasolevatest faktidest ei olnud võimalik teha järeldust, et
eesmärgid, millistel infosüsteemi kasutatakse, on õigusvastased (punkt 5.1) ning sellel alusel IP-
aadressi blokeerida. Teisisõnu näis tegevus täiesti seaduslik, st punkti 5.1 kohaldamine ei olnud
võimalik. Oma seisukoha tõendamiseks viitab kaebaja järgmistele dokumentidele: 1) RIK-i direktori
09.01.12 kiri nr 1.1-4/186, millest nähtub, et probleemi algatas SK administraator. Kui mitte tema, ei
oleks RIK päringutele tähelepanu pööranudki. Märkimisväärne on see, et päringuid töötlesid põhiliselt
SK ja EMT arvutid, neil ei ole mingeid tehnilisi probleeme tekkinud; 2) Justiitsministri 28.02.12 kiri
nr 2-4/2345, milles ei öelda midagi punkti 5.1 ja kaebaja tegevuse kohta; 3) RIK-i sisekontrolli juhataja
15.03.12 kiri nr 6.3-6/1117, milles ei öelda midagi punkti 5.1 ja kaebaja tegevuse kohta, vaid
kirjutatakse tehnilisest probleemist; 4) Klienditoe administraator H. Porožnini e-kirjad, millest nähtub,
et ta ei ole üldse kursis, et oli sooritatud avalik haldustoiming; 5) Kriminaalasja protokolli väljavõttest
RIK-i ülekuulamise kohta nähtub, et blokeerimise asjaolusid seal ei käsitletud. Sellest ei nähtu kes,
millal, kus ja kuidas blokeeris IP-aadressi, samuti kuidas isik tegi otsuse blokeerimise kohta.
Ülaltoodust tuleneb, et igasugused viited kriminaalasjale ei oma vaidluse esemega mingit puutumust.
Õigusvastasuse tuvastamise põhjendatud huviks on kaebuse esitajal takistada vastustajat tulevikus
kaebaja IP-aadressi blokeerida ja kahju hüvitamist nõuda.

Vastustaja:
Käesolevas haldusasjas on vaidluse all õiguslik küsimus, kas vastustajal oli õigus blokeerida kaebaja
IP-aadress Registrite ja Infosüsteemide Keskuse 19.05.2011 käskkirjaga nr 59 kehtestatud
kasutustingimuste punktide 5.1 ja 6.1 alusel või mitte. Kaebaja hinnangul vastustajal selleks õigust ei
ole, mistõttu taotleb ta viidatud kasutustingimuste punktide õigusvastasuse tuvastamist.
Õigusvastasuse tuvastamise põhjendatud huviks on preventiivne eesmärk takistada vastustajat
tulevikus kaebaja IP-aadressi blokeerida ja kahju hüvitamist nõuda.
Kasutustingimustes toodud vastustaja õigus piirata ligipääs vastustaja poolt hallatavatele
veebilehtedele (infosüsteemidele) tuleneb vajadusest tagada vastustajale õigusaktidega antud
kohustuste täitmine. Justiitsministri 18.04.2007 määrusega nr 20 vastu võetud „Registrite ja
Infosüsteemide Keskuse põhimääruse“ kohaselt on RIK-i ülesandeks hallata Justiitsministeeriumi
valitsemisala info- ja sidesüsteeme, tagada nimetatute töökindlus ja teostada järelkontrolli
infosüsteemide kasutamise, andmetervikluse ja turvalisuse üle. Infosüsteemide töökindluse tagamise
eesmärgiks on kindlustada infosüsteemide eesmärgipärane kasutamine. Infosüsteemide


                                                    3
eesmärgipärase kasutamise üheks alustalaks on tagada, et vaid selleks õigustatud isikud kasutaksid
infosüsteeme. KRS § 773 punkti 2 ja justiitsministri 22.01.2001 määruse nr 8 „Kinnistusraamatu
andmetöötluskeskus“ § 1 ja § 4 punkti 1 kohaselt on RIK-il muu hulgas kohustus kindlustada RIK-i
poolt peetava elektroonilise kinnistusraamatu kannete tegemine, muutmine ja kustutamine ainult
selleks pädevate isikute poolt ning välistada mittepädevate isikute juurdepääs andmetele, samuti
tagada andmete muutmata kujul säilimine. Kasutustingimustega tehakse vastustaja veebilehtesid
külastavatele isikutele teatavaks vastustajale õigusaktidega antud õiguste teostamise viisid, millest
üheks on ka võimalus piirata ligipääsu vastustaja infosüsteemidele (kasutustingimuste punkt 6.1)
juhul, kui infosüsteemide kasutamise eesmärgiks on õigusrikkumise toimepanek (kasutustingimuste
punkt 5.1), mis käesoleval juhul on ka tuvastatud. Vastustajale on antud pädevus hallata Eesti Vabariigi
jaoks olulisi infosüsteeme ning tagada nimetatute töökindlus ja tõrgeteta toimimine. Õigusaktides
toodud eesmärkide täitmiseks on vastustaja loonud ühtsed kasutustingimused, mis tagaksid
infosüsteemide eesmärgipärase kasutamise. On ilmne, et vastustajal peab olema õigus teha
kiireloomulisi otsustusi süsteemide tõrgeteta toimimise ja töökindluse tagamiseks, näiteks
suuremahulisi identifitseerimispäringuid esitanud IP-aadressi blokeerimine. Lähtudes eeltoodust ei ole
vastustaja hinnangul vaidlustatud kasutustingimuste punktid õigusvastased.
IP-aadressi blokeerimise ajendas Trummi 38-G asuvast IP-aadressilt teostatud rünne RIK-i poolt
hallatavale kinnistuportaalile. Tartu Maakohtu 26.07.2013 kohtuotsusega kriminaalasjas nr 1-13-2276
on tuvastatud, et A. B. sisenes 20.12.2011 oma elukohas aadressil Trummi 38-G, Tallinn,
Sertifitseerimiskeskus AS serveris asuvale testlehele http://www.openxades.org/ddregisteruser ning
ajavahemikul 20.12.2011-27.12.2011 suunas sinna automatiseeritud päringute programmi, kasutades
2 344 101 päringut andmete ebaseadusliku saamise eesmärgil. Päringute eesmärk oli viia kokku
isikukood ning isikukoodiga seotud mobiiltelefoni abonentnumber tuvastamaks sellisel viisil isikuid,
kellel oli olemas Mobiil-ID kasutamise sertifikaat. A. B., kasutades saadud Mobiil-ID kasutajate
andmeid ja internetiga ühendatud arvutiseadet ning automatiseeritud päringute programmi, selleks
luba ja programmi valdaja nõusolekut omamata, suunas 09.01.2012 ja järgnevalt 12.01.2012 (ööl vastu
13.01.2012) oma elukohas Trummi 38-G, 1833 identifitseerimispäringut RIK-i poolt hallatavale
kinnistuportaalile. Tartu Maakohtu 26.07.2013 kohtuotsusega kriminaalasjas nr 1-13-2276 tunnistati
A. B. eelkirjeldatud tegevuses süüdi Karistusseadustiku (KarS) § 217 lg 1-25 lg 2 ja KarS § 207 lg 2
järgi. Kohus leidis viidatud lahendis järgnevat: „/…7Päringute hulk lühikese ajavahemiku sees viitas
intensiivsusele ning andis alust järeldada samasuguse intensiivsusega päringute jätkumist. Päringud
lähtusid ühest allikast. Seetõttu haldaja ja avaliku teenuse osutaja tegevus teenuse sulgemisel oli
mõistlik, et vältida süsteemi ülekoormamist ja teiste isikute identifitseerimisprotsessi raskendamist
ning sellega raskeid tagajärgi. Nimetatud päringute suunamisega häiris A.B. ebaseaduslikult
arvutisüsteemi toimimist ja takistas RIK-i poolt avalike teenuste osutamist/.../“. Seega on A. B. süüdi
mõistetud tegevuses, mis ajendas vastustajat kaebaja IP-aadressi blokeerima.
IP-aadressi blokeerimine tegevusena ei tähendanud A. B. arvutiruumi sisenemist, tegemist oli A. B.
arvutiruumi välise tegevusega – vastustaja serveri tulemüüris IP-aadressile blokeeringu peale
panemisega. IP-aadress, millelt rünne toimus, on nähtav kinnistusraamat.rik.ee logifailidest ja
nimetatud IP-aadressilt ründe teostamine on ka kriminaalasjas tuvastatud. Vastustaja märgib, et
blokeeriti IP-aadressi kaudu sisenemine lisaks www.kinnistusraamat.rik.ee veebilehele
(infosüsteemile) ka teistele vastustaja poolt hallatavatele infosüsteemidele, kuna tol hetkel ei olnud
kindel, kas konkreetselt IP-aadressilt toimepandud ründe teostaja eesmärgiks oli vaid kinnistuportaali
rünne eesmärgiga saada juurdepääs portaali kasutajakontodele nende kontode omanike isikute Mobiili-
ID süsteemi abil identifitseerimise kaudu või oli eesmärgiks halvata kokkuvõttes üleüldiselt vastustaja
poolt hallatavate avalike teenuste osutamine.
Vastustaja rõhutab, et antud juhul on oluline, mida vastustaja rünnete teostamise hetkel teadis või ei
teadnud. Rünnete teostamise ajahetkel oli vastustajale teada, mis IP-aadressilt rünne tuli ja asjaolu, et
rünnakute teostaja võis omada kinnistusraamatu kasutajate telefoninumbreid. Vastustaja viitab antud
asjaolu tõendamiseks M. Allingu poolt vande all antud ütlustele kriminaalasjas nr 1-13-2276 (kaebaja


                                                   4
03.07.2015 seisukohtade lisa nr 10) ja vastustaja poolt Kaitsepolitseiametile edastatud kirjale nr 1.1-
4/186, milles AS Sertifitseerimiskeskus töötaja L. L. märgib, et: „/.../Kasutati enam vähem järjest
numbreid, kellest siis enamusel ei olnud Mobiil-ID’d/.../“ (kaebaja 03.07.2015. seisukohtade lisa nr
4). Mis eesmärk võis ründe teostajal olla ning kas konkreetne IP-aadress on seotud füüsilise isikuga
või mitte selgus vastustajale kriminaalmenetluse käigus. Seega ründe teostamise ajahetkel ei olnud
vastustajal teada, milline võis olla rünnanud programmtarkvara võimsus ja ründe teostaja eesmärk –
kas sooviti kinnistuportaali või ka muude süsteemide andmetele ligipääsu ning kas programmtarkvara
on suuteline halvama rünnete teostamisega vastustaja poolt hallatavate süsteemide töövõime ja seeläbi
avalike teenuste osutamise jne. Vastustaja rõhutab, et rünnakukindlat süsteemi luua ei ole võimalik,
mistõttu ei saa vastustaja ka lubada taolistel rünnakutel jätkuda ning seega peab tegema kõik endast
oleneva selleks, et taolisi ründeid ei teostataks.
Kriminaalasjas nr 1-13-2276 on tuvastamist leidnud asjaolu, et lisaks nimedele ja isikukoodidele olid
A. B. valduses ka isikute telefoninumbrid. AS-i Sertifitseerimiskeskus testlehele suunatud ründe
eesmärgiks oli viia kokku mobiiltelefoni abonentnumber ja isikukood tuvastamaks isikud, kellel oli
olemas Mobiil-ID kasutamise sertifikaat. Saadud andmeid kasutades üritas A. B. 9.01. ja 12.01.2012
pääseda ligi vastustaja poolt hallatava kinnistuportaali klientide kontodele. Juhul, kui vastustaja ei
oleks blokeerinud A. B. IP-aadressi, oleks kaebajal olnud võimalik saada piiramatu ligipääs isikustatud
kinnistuportaali andmetele - tal oleks olnud võimalik viia kokku mobiiltelefoni number, isik ja nt tema
kinnistu andmed. Kahju, mis oleks võinud tekitada nimetatud andmete kasutamisel, ei ole võimalik
ette kindlaks määrata ning õnneks ei saanud kaebaja ligipääsu andmetele viisil, mis võimaldaks
vastustajal konkreetsemaid näiteid tuua.
Vastustaja hinnangul kaalus käesoleval juhul avalik huvi vastustaja poolt hallatavate avalike teenuste
osutamisele ja vastustaja lepinguliste klientide andmete turvalisusele üle IP-aadressi omaniku erahuvi
pääseda ligi vastustaja poolt hallatavate avalikele teenustele just konkreetse IP-aadressi kaudu.
Vastustaja blokeeris IP-aadressi juurdepääsu vastustaja poolt hallatavatele infosüsteemidele tervenisti,
kuna vastustajal ei olnud rünnete teostamise ajahetkel teada, millised tehnilised vahendid olid ründe
teostajal olemas ning kas rünne oli seotud vaid konkreetse kinnistuportaaliga või mitte. Vastustaja
hinnangul olid ohustatud 1833 isiku eraelu puutumatus, kuna kaebajale oli teada isikute nimed ja
telefoninumbrid. Sisenemisel kinnistuportaali vastavatele kasutajakontodele oleks olnud võimalik
tuvastada isikutele kuuluvad kinnistute aadressid jm. Kriminaalasjas nr 1-13-2276 leidis tuvastamist
fakt, et kaebaja valduses oli 1 417 454 isikukoodi koos nimedega, mis annab alust arvata, et
juurdepääsu takistamatuse korral oleks võinud ohtu sattuda suurema hulga isikute Põhiseadusega
tagatud õigused. Lisaks vajab märkimist, et kinnistusraamat koosneb kinnistusregistrist,
kinnistuspäevikust ja kinnistustoimikust (KRS § 10). Juhul, kui A. B. oleks saanud ligipääsu kliendi
kontole, oleks tal olnud võimalik pääseda ligi kinnistustoimiku andmetele, millele ligipääs on lubatud
kolmandatele isikutele vaid õigustatud huvi korral (KRS § 74 lg 2). Sama kehtib ka äriregistri puhul.
Äriregister koosneb samuti kolmest osast, mille sisse kuulub registrikaart, äritoimikud ja
registritoimikud, kuid avalikud on vaid äriregistri registrikaart ja äritoimik (Äriseadustik § 28 lg 1).
Õigustatud huvi esinemisel võib tutvuda registritoimikuga (Äriseadustiku § 28 lg 3). Kaalul oli ka
üldsuse huvi tõhusate, toimivate ja turvaliste avalike teenuste osas, mida vastustaja tulenevalt talle
õigusaktidega peale pandud ülesannetega peab tagama. Vastustaja pidas vajalikuks blokeerida IP-
aadress, millelt olid lubamatud identifitseerimispäringud edastatud. Vastustaja blokeeris IP-aadressi
esmalt 09.01.2012, avades nimetatu vahetult järgneval päeval, mis aga osutus veaks, kuna 12.01.2012
toimus teine rünnak. Teise rünnaku järgselt oli vastustaja sunnitud IP-aadressi uuesti blokeerima, mis
avati 27.02.2012.
Kaebaja väitel seisneb kasutustingimuste punktide õigusvastasuse tuvastamiseks põhjendatud huvi
preventiivses eesmärgis takistada vastustajat tulevikus tema IP-aadressi blokeerida ja võimaldab
esitada kahju hüvitamise nõude tulevikus. Vastustaja hinnangul ei saavuta kaebaja kasutustingimuste
punktide 5.1 ja 6.1 õigusvastasuse tuvastamisega mingisugust õiguslikku kasu või reaalset eelist.
Vastustaja on korduvalt selgitanud ja põhjendanud nii kirjalikult kui ka suuliselt, miks vastustajal oli


                                                   5
tarvis kaebaja IP-aadress blokeerida ja miks vaidlusalused punktid on õiguspärased. Lähtudes
eeltoodust ei blokeeri vastustaja kaebaja IP-aadressi tulevikus juhul, kui kaebaja kasutab vastustaja
poolt hallatavaid infosüsteeme ja registreid õiguspäraselt.

KOHTU PÕHJENDUSED

Kohus, tutvunud kaebusega ja vastustaja kirjaliku seletusega, kuulanud menetlusosaliste suulisi
selgitusi, sh vastustaja esindaja vande all antud ütlusi, hinnanud haldusasjas esitatud tõendeid kogumis
ja vastastikuses seoses, leiab, et kaebus ei ole põhjendatud ning tuleb jätta rahuldamata.

Menetletud haldusasjas vaidlust ei ole selles, et perioodil 03.02.-27.02.2012 blokeeris Registrite ja
Infosüsteemide Keskuse (RIK) IP-aadressi asukohaga Tallinnas, Trummi 38-G, millega välistati
sisenemine RIK-i hallatavatesse infosüsteemidesse (www.riigiteataja.ee, www.kinnistusraamat.rik.ee,
www.e-toimik.ee ja www.ariregister.rik.ee).
Pooled vaidlevad selle üle, kas Registrite ja Infosüsteemide Keskusel oli õigus blokeerida A.B. IP-
aadress RIK-i 19.05.2011 käskkirjaga nr 59 kehtestatud kasutustingimuste punktide 5.1 ja 6.1 alusel.

RIK 19.05.2011 käskkirjaga nr 59 kehtestatud kasutustingimuste punkti 5.1 kohaselt on kasutajal
keelatud kasutada veebilehte või haldaja poolt osutatavaid teenuseid pettuse või muu õigusrikkumise
toimepaneku eesmärgil. Kasutustingimuste punkti 6.1 kohaselt on haldajal õigus piirata
teenusekasutaja juurdepääsu veebilehele, kui teenusekasutaja rikub käesolevaid kasutustingimusi.
Haldajal on õigus ajutiselt katkestada juurdepääs veebilehele, kui see on vajalik veebilehe tehniliste
muudatuste, uuenduste või hooldetööde eesmärgil.

Justiitsministri 18.04.2007 määrusega nr 20 kehtestati „Registrite ja Infosüsteemide Keskuse
põhimäärus“, mille § 8 sätestab RIK-i tegevusvaldkonnast tulenevalt RIK-ile teenindatavate asutuste
infosüsteemide arendamise ja haldamise ning andmekogude pidamise põhiülesanded, mille punkti 12
kohaselt teostab RIK järelkontrolli infosüsteemide kasutamise, andmetervikluse ja turvalisuse kohta
ministeeriumis ja tema valitsemisalas.

KRS § 773 p 2 kohaselt tuleb kinnistusraamatu töötlemisel kindlustada kannete tegemine, muutmine
ja kustutamine ainult selleks pädevate isikute poolt ning välistada mittepädevate isikute juurdepääs
andmetele.
Justiitsministri 22.01.2001 määrusega nr 8 kehetstatud „Kinnistusraamatu andmetöötluskeskus“ §-i 1
kohaselt on kinnistusraamatu andmetöötluskeskuse pidajaks RIK. Sama määruse § 4 p 1 kohaselt on
RIK-i ülesanded andmetöötluskeskusena põhiserveri andmehaldus, tagades andmete muutmata kujul
säilitamise.

Eeltoodust tulenevalt on RIK-ile õigusaktidega pandud kohustus teostada järelevalvet teenindavate
asutuste infosüsteemide ja andmekogude kasutamise üle ning tagada infosüsteemide turvalisus. Kohus
märgib, et infosüsteemide turvalisuse tagamine seejuures on väga oluline. Vastustaja märgib, et RIK
19.05.2011 käskkirjaga nr 59 kehtestatud kasutustingimustes on veebilehtesid külastavatele isikutele
teatavaks tehtud RIK-ile õigusaktidega antud õiguste teostamise viisid. Kohus nõustub vastustajaga,
et vaidluse all olevad kasutustingimuste punktid 5.1 ja 6.1 sätestavad RIK-ile õigusaktidega määratud
õigused, mis tagavad infosüsteemide eesmärgipärase ja turvalise kasutamise.

Kohus on seisukohal, et RIK-ile on antud pädevus hallata Justiitsministeeriumi valitsemisala info- ja
sidesüsteeme ning RIK, blokeerides kasutustingimuste punktide 5.1 ja 6.1 alusel Trummi 38-G asuva
IP-aadressi juurdepääsu infosüsteemidele (www.riigiteataja.ee, www.kinnistusraamat.rik.ee, www.e-
toimik.ee ja www.ariregister.rik.ee), ei ole tegutsenud pädevust ületades.


                                                   6
Vastustaja selgituste kohaselt blokeerimise põhjuseks oli Trummi 38-G asuvast IP-aadressilt teostatud
rünne RIK-i poolt hallatavale kinnistuportaalile. Rünnete teostamise ajahetkel oli RIK-ile teada, mis
IP-aadressilt rünne tuli ning asjaolu, et rünnakute teostaja võis omada kinnistusraamatu kasutajate
telefoninumbreid. Tartu Maakohtu 26.07.2013 jõustunud kohtuotsusega kriminaalasjas nr 1-13-2276
tunnistati A. B. süüdi Karistusseadustiku (KarS) § 217 lg 1-§ 25 lg 2 ja KarS § 207 lg 2 järgi.
Eelviidatud kohtulahendis leidis maakohus, et „/…/ haldaja ja avaliku teenuse osutaja tegevus teenuse
sulgemisel oli mõistlik, et vältida süsteemi ülekoormamist ja teiste isikute identifitseerimisprotsessi
raskendamist ning sellega raskeid tagajärgi. Nimetatud päringute suunamisega häiris A.B.
ebaseaduslikult arvutisüsteemi toimimist ja takistas RIK-i poolt avalike teenuste osutamist/.../“.

Kohus nõustub RIK-i väitega, et mis eesmärk võis ründe teostajal olla ning kas konkreetne IP-aadress
on seotud füüsilise isikuga või mitte selgus vastustajale kriminaalmenetluse käigus ning ründe
teostamise hetkel ei olnud RIK teadlik rünnanud programmtarkvara võimsusest ja ründe teostaja
eesmärgist. Vaieldamatu fakt on see, et kriminaalasjas nr 1-13-2276 on tuvastatud, et lisaks nimedele
ja isikukoodidele olid A. B. valduses ka isikute telefoninumbrid. AS-i Sertifitseerimiskeskus testlehele
suunatud ründe eesmärgiks oli viia kokku mobiiltelefoni abonentnumber ja isikukood tuvastamaks
isikud, kellel oli olemas Mobiil-ID kasutamise sertifikaat. Saadud andmeid kasutades üritas A. B.
09.01. ja 12.01.2012 pääseda ligi vastustaja poolt hallatava kinnistuportaali klientide kontodele. Seega
juhul, kui vastustaja ei oleks blokeerinud A. B. IP-aadressi, oleks kaebajal olnud võimalik saada
piiramatu ligipääs isikustatud kinnistuportaali andmetele, st tal oleks olnud võimalik viia kokku
mobiiltelefoni number, isik ja nt tema kinnistu andmed. Vastustaja hinnangul, millega nõustub ka
kohus, kaalus antud juhul avalik huvi vastustaja poolt hallatavate avalike teenuste osutamisele ja
vastustaja lepinguliste klientide andmete turvalisusele üle IP-aadressi omaniku erahuvi pääseda ligi
vastustaja poolt hallatavate avalikele teenustele just konkreetse IP-aadressi kaudu. Kohtu hinnangul
RIK tegutses õigesti, kui blokeeris IP-aadressi juurdepääsu vastustaja poolt hallatavatele
infosüsteemidele, kuna vastustajale ei olnud rünnete teostamise ajahetkel teada, millised tehnilised
vahendid olid ründe teostajal olemas ning kas rünne oli seotud üksnes konkreetse kinnistuportaaliga.
Vastustajale teadaolevalt olid ohustatud 1833 isiku eraelu puutumatus, kuna kaebajale olid teada
isikute nimed ja telefoninumbrid ning sisenemisel kinnistuportaali vastavatele kasutajakontodele oleks
olnud võimalik tuvastada isikutele kuuluvad kinnistute aadressid jm. Kriminaalasjas nr 1-13-2276
leidis tuvastamist asjaolu, et A.B. valduses oli 1 417 454 isikukoodi koos nimedega, mis annab alust
arvata, et juurdepääsu takistamatuse korral oleks võinud ohtu sattuda suurema hulga isikute
Põhiseadusega tagatud õigused. Seega juhul, kui A. B. oleks saanud ligipääsu kliendi kontole, oleks
tal olnud võimalik pääseda ligi kinnistustoimiku andmetele, millele ligipääs on lubatud kolmandatele
isikutele üksnes õigustatud huvi korral vastavalt KRS § 74 lg-le 2. Sama kehtib ka äriregistri puhul.
Vaid õigustatud huvi esinemisel võib tutvuda registritoimikuga vastavalt Äriseadustiku § 28 lg-le 3.
Vastustaja on tulnud õigele järeldusele, et kaalul oli üldsuse huvi tõhusate, toimivate ja turvaliste
avalike teenuste osas, mida RIK temale õigusaktidega pandud ülesannete täitmisega peab tagama.
Kohus leiab, et vastustaja käitus õigesti, pidades vajalikuks blokeerida IP-aadress, millelt olid
edastatud lubamatud identifitseerimispäringud. Vastustaja kinnitas, et blokeeris IP-aadressi esmalt
09.01.2012, avades nimetatu vahetult järgneval päeval, mis aga osutus veaks, kuna 12.01.2012 toimus
teine rünnak, mille järgselt oli vastustaja sunnitud IP-aadressi uuesti blokeerima (kuni 27.02.2012).
Kohtu hinnangul vastustaja on piisavalt selgelt ja arusaadavalt põhjendanud nii kirjalikult kui suuliselt
kohtuistungil (sh RIK-i esindaja Martti Allingu vande all antud ütlused), mis põhjusel RIK-il oli tarvis
kaebaja IP-aadress blokeerida. Vastustaja kinnitas kohtule, et ei blokeeri kaebaja IP-aadressi tulevikus,
kui ta kasutab RIK-i hallatavaid infosüsteeme ja registreid õiguspäraselt.

Kohus nõustub Registrite ja Infosüsteemide Keskuse põhjendustega, mida ei hakka üle kordama.
Halduskohtumenetluse seadustiku (HKMS) § 165 lg 2 kohaselt kui kaebus jääb rahuldamata ning


                                                   7
kaebaja poolt kohtumenetluses esitatud väidetega mittenõustumist või tema viidatud tõendi
arvestamata jätmist on vaidlustatud haldusaktis või kaebuse nõude kohta tehtud vaideotsuses juba
põhjendatud ja kohus järgib seda põhjendust, ei pea kohus seda põhjendust oma otsuses kordama, vaid
võib viidata põhjendusega nõustumisele, mida kohus on antud juhul ka teinud.

Kohus leiab, et vastustajal oli õigus piirata juurdepääsu IP-aadressile asukohaga Trummi 38-G,
Tallinn. Selline tegutsemine oli mõistlik (samale seisukohale asus ka Tartu Maakohus ülalviidatud
jõustunud kohtuotsuses) ning RIK toimis blokeerimisel oma pädevuse piirides.

Vastavalt HKMS §-le 108 lg 1 kannab menetluskulud pool, kelle kahjuks otsus tehti. Vastustaja ei ole
menetluskulude hüvitamist taotlenud. Menetluskulud jäävad poolte endi kanda.




/allkirjastatud digitaalselt/
Elle Kask
Kohtunik




                                                 8

                            KOHTUOTSUS
                                 EESTI VABARIIGI NIMEL

Kohus                                   Tallinna Ringkonnakohus
Kohtukoosseis                           Oliver Kask (eesistuja), Villem Lapimaa ja Kaire
                                        Pikamäe
Otsuse tegemise aeg ja koht             16. detsember 2016, Tallinn
Haldusasja number                       3-14-53202
Haldusasi                               Megatek Eesti OÜ kaebus Maksu- ja Tolliameti
                                        25.09.2014 korralduse nr 12.2-3/026152-2 ja
                                        14.11.2014 vaideotsuse nr 6-1/2438-2 tühistamiseks
Menetlusosalised ja nende               Kaebaja – Megatek Eesti OÜ, volitatud esindaja v.adv
esindajad                               Sergei Jegorov
                                        Vastustaja – Maksu- ja Tolliamet, volitatud esindaja
                                        Margo Karu
Vaidlustatud kohtulahend                Tallinna Halduskohtu 10. novembri 2015. a otsus
Menetluse alus ringkonnakohtus          Megatek Eesti OÜ apellatsioonkaebus
Asja läbivaatamine                      Kirjalik menetlus

RESOLUTSIOON
1. Jätta Megatek Eesti OÜ apellatsioonkaebus rahuldamata ja Tallinna Halduskohtu
10.11.2015 otsus muutmata.
2.   Jätta poolte menetluskulud nende endi kanda.
EDASIKAEBAMISE KORD
Otsuse peale võib Riigikohtule esitada kassatsioonkaebuse hiljemalt 16.01.2017 (HKMS § 212
lg 1).
Vastuseks       esitatud  kassatsioonkaebusele      võib    teine    menetlusosaline      esitada
vastukassatsioonkaebuse 14 päeva jooksul kassatsioonkaebuse vastukassatsioonkaebuse
esitajale kättetoimetamisest arvates või ülejäänud kassatsioonitähtaja jooksul, kui see on pikem
kui 14 päeva (HKMS § 215 lg 3).
Kui kassaator soovib asja arutamist kohtuistungil, tuleb seda kassatsioonkaebuses märkida,
vastasel korral eeldatakse, et ta on nõus asja lahendamisega kirjalikus menetluses (HKMS § 213
lg 1 p 5). Sõltumata kohtuistungi soovi märkimisest võib Riigikohus kassatsioonkaebuse läbi
vaadata kirjalikus menetluses, kui ta ei pea istungi korraldamist vajalikuks (HKMS § 223 lg 1).
Kui menetlusosaline soovib kassatsioonkaebuse esitamiseks saada menetlusabi, tuleb tal
Riigikohtule esitada vastavasisuline taotlus. Menetlusabi taotluse esitamine ei peata
menetlustähtaja kulgemist (HKMS § 116 lg 5) ning kassatsioonitähtaja järgimiseks peab
                                                                                      3-14-53202

menetlusabi taotleja tegema tähtaja kestel ka menetlustoimingu, mille tegemiseks ta
menetlusabi taotleb, eelkõige esitama kassatsioonkaebuse (HKMS § 116 lg 6).
ASJAOLUD JA MENETLUSE KÄIK
1. Maksu- ja Tolliameti (MTA) 25.09.2014 korraldusega nr 12.2-3/026152-2 alustati
Megatek Eesti OÜ suhtes kontrolli, mis hõlmab käibemaksu arvestamise ja deklareerimise
õigsust maksustamisperioodil juuli kuni august 2014, ja jätkati 08.09.2014 teatega alustatud
juuli 2014 käibedeklaratsiooni esitamisel tekkinud tagastusnõude õigsuse kontrolli. Sellega
seonduvalt kohustati Megatek Eesti OÜ esindusõiguslikku isikut andma perioodil juuli kuni
august 2014 toimunud majandustehingute kohta suulisi seletusi ning esitama kaupade/teenuste
müügi- ja ostuarved ja nende juurde kuuluvad dokumendid (üleandmise-vastuvõtmise aktid,
hinnapakkumised jmt), pearaamatu kõikide kontode väljavõtted, kassadokumendid ja kõikide
pangakontode väljavõtted (juhul, kui tasumine kontrollitaval perioodil sooritatud tehingute eest
on toimunud pärast kontrolliperioodi, siis esitada kassadokumendid ja pangakontode
väljavõtted alates 01.07.2014 kuni kontrolliperioodil toimunud tehingute kohta väljastatud
arvete täieliku tasumiseni), lepingud ja nende lisad (ka need lepingud, mis on sõlmitud varem,
kuid mis kehtivad ja mida täideti ka kontrollitaval perioodil, sh laenulepingud) ning muud
dokumendid, mida maksukohustuslane peab maksumenetluses tähendust omavate asjaolude
kindlakstegemisel oluliseks), välja arvatud varasemalt esitatud dokumendid.
2. Megatek Eesti OÜ esitas 03.10.2014 taotluse MTA 25.09.2014 korraldusega nr 12.2-
3/026152-2 alustatud kontrolli eseme täpsustamiseks, millele MTA vastas 17.10.2014
vastusega nr 12.2-3/026152-2-1-1.
3. Megatek Eesti OÜ esitas 20.10.2014 vaide MTA 25.09.2014 korralduse nr 12.2-3/026152-
2 peale. MTA 14.11.2014 vaideotsusega nr 6-1/2438-2 jäeti vaie rahuldamata.
4. Megatek Eesti OÜ esitas 15.12.2014 Tallinna Halduskohtule kaebuse, milles palus
tühistada MTA 25.09.2014 korraldus nr 12.2-3/026152-2 ja vaideotsus nr 6-1/2438-2 ning
kohustada MTA-d lahendama Megatek Eesti OÜ 03.10.2014 taotlus sisuliselt ja väljastada
Megatek Eesti OÜ-le korraldus, millega täpsustada MTA 25.09.2014 korralduse alusel
kontrollitavad maksumenetluses tähendust omavad asjaolud ja täiendavalt nõutavad
dokumendid. Kaebaja palus vastustajalt kaebaja kasuks välja mõista menetluskulud ning jätta
vastustaja menetluskulud tema enda kanda. Kaebuse täienduses loobus kaebaja
kohustamisnõudest.
MTA 25.09.2014 korraldus nr 12.2-3/026152-2 ei vasta maksukorralduse seaduse (MKS) § 60
lg-s 1 ja MKS § 62 lg-s 1 sätestatule. Korralduses ei ole nimetatud tehinguid, mida maksuhaldur
kontrollib, ega ajendit, miks seda tehakse. Nõue dokumendid esitada on üldsõnaline, mis
kinnitab, et kontrolliese ei ole määratletud. Korraldus ei ole põhjendatud ja selle täitmine ei ole
maksukohustuslase jaoks selge. Puuduvad selgitused, milliste maksumenetluses tähendust
omavate asjaolude väljaselgitamiseks nõutakse teavet ja dokumente. Kaebaja on eelnevalt juba
esitanud maksuhaldurile korralduses nõutud tõendid. Samuti ilmus kaebaja korralduses
märgitud ajal selgituste andmiseks menetlustoimingule, kuid ka siis ei suutnud maksuhaldur
selgitada, milliseid maksustamise seisukohast tähendust omavaid asjaolusid maksumenetluses
kontrollitakse ja millist teavet nõutakse.

Enne korralduse andmist oli maksuhalduril võimalik tutvuda kaebaja poolt kontrollitava
perioodi kohta juba esitatud dokumentidega ja nimetada korralduses konkreetsed dokumendid,
mille esitamist peetakse vajalikuks. Korralduse põhjendused ja vastustaja keeldumine kontrolli
eseme täpsustamisest ei võimalda kaebajal täita kaasaaitamiskohustust. Kaebaja osaleb mitmes
maksuhalduri poolt algatatud maksumenetluses seonduvalt ettevõtlusega tegelemise kontrolli

                                                                                              2(6)
                                                                                     3-14-53202

ning käibemaksu arvestamise ja deklareerimise õigsuse ning tagastusnõude õigsuse kontrolliga.
Samuti on kaebaja kaasatud kolmanda isikuna ühe maksukohustuslase juuni 2014
tagastusnõude ja käibedeklaratsioonis deklareeritud andmete õigsuse kontrolli menetlusse.
Ettevõtlusega tegelemise kontrolli ja käibemaksuarvestuse kontrolli esemed kattuvad suures
osas. Siiski esitas maksuhaldur kaebajale samasisulised üldist laadi küsimused, millistele on
kaebaja eelnevalt juba vastanud. Selline menetlus on kaebaja suhtes ebaproportsionaalselt
koormav. Osavõtt menetlusest tähendab olulist ajakulu ja rahalist kulu õigusabile.

5. MTA palus jätta kaebus rahuldamata ja menetluskulud kaebaja kanda.
Maksuhaldur otsustab MKS §-st 59, § 60 lg-st 1 ja § 62 lg-st 2 tulenevalt kontrolli ulatuse ja
muud kontrolli üksikasjad ning asja otsustamiseks vajalike tõendite kogumise kaalutlusõiguse
alusel. Arusaamatu on kaebaja seisukoht, et maksuhaldurile peaks eelnevalt olema selge,
milliste konkreetsete juhtumite suhtes hakatakse kontrolli teostama. Ainuüksi deklaratsioonides
esitatud andmete alusel ei saa raamatupidamisdokumente kontrollimata kindlaks teha, milliseid
tehinguid on kajastatud kaebaja käibedeklaratsioonidel.

Vaidlustatud korralduses on nõutud teavet ja dokumente eesmärgipäraselt ning küsitud ei ole
dokumente, mille kaebaja on varem maksuhaldurile esitanud. Kaebaja on maksuhaldurile
erinevates menetlustes antud seletustes maininud kontoriruumide remonti, erinevaid
tegevusalasid ja viidanud lepingutele ning sularahas tasumisele. See annab aluse väita, et
kaebaja ei ole maksuhaldurile esitanud kõiki dokumente perioodi juuli kuni august 2014 kohta
ja maksuhalduril oli vaidlustatud korraldusega õigus nõuda dokumentide esitamist. Kaebaja ei
ole maksuhaldurile kõikide dokumentide esitamist ka kinnitanud. Juhul, kui kaebajal ei ole
loendis märgitud konkreetseid dokumente, saab sellest maksuhaldurit teavitada.

6. Tallinna Halduskohtu 10.11.2015 otsusega jäeti kaebus rahuldamata ja menetluskulud
poolte endi kanda.

Vaidlustatud haldusakt vastab MKS § 46, § 59 lg 2 p 1, § 60 lg 1 ja § 62 lg-te 1 ning 3 nõuetele.
Korraldust on piisavalt põhjendatud ning sellest nähtub haldusakti andmise faktiline ja õiguslik
alus. Lähtuvalt MKS § 11 lg-st 2 otsustab maksuhaldur maksude tasumise õigsuse
kontrollimisega seotud toimingute sooritamise vajaduse, toimingute liigi ja ulatuse üle ning
kogub asja otsustamiseks vajalikke tõendeid. Seejuures ei ole maksuhaldur seotud
menetlusosaliste esitatud taotluste või tõenditega. Maksustamisperiood, millega seonduvalt
käibemaksu arvestamise ja deklareerimise informatsiooni nõuti, oli ajavahemik juuli kuni
august 2014. Haldusakt on selles osas piisavalt selge ning üheselt mõistetav. Asjassepuutuvad
ei ole haldusaktid, mis seonduvad teiste maksustamisperioodidega või kaebuse esitajalt kui
kolmandalt isikult nõutava teabega. Maksuhaldur ei ole nõudnud uuesti nende dokumentide
esitamist, mis olid varem esitatud, ega dokumente konkreetsete kuupäevade lõikes. Seega oli
kaebajal võimalus esitada kõik dokumendid, mis seonduvad kontrollitava perioodiga ja mida ta
pidas maksumenetluse tähenduses oluliseks.

Haldusasja materjalidest nähtuvalt on kaebaja ilmunud 09.10.2014 maksuhalduri juurde ning
andnud selgitusi. Kaudselt viitab see asjaolule, et korraldus oli täidetav. Olukorras, kus
asjassepuutuvad dokumendid on seoses mõne teise maksumenetlusega eelnevalt esitatud, oleks
kaebaja saanud seda selgitada. Maksukohustuslasel on võimalik kinnitada, et ta ei ole
kontrollitava perioodi osas nõutavast teabest midagi esitamata jätnud. Sellega oleks korralduse
vastav punkt täidetud.

MENETLUSOSALISTE SEISUKOHAD APELLATSIOONIMENETLUSES

                                                                                            3(6)
                                                                                    3-14-53202

7. OÜ Megatek Eesti palub apellatsioonkaebuses tühistada Tallinna Halduskohtu 10.11.2015
otsus ja teha uus otsus, millega rahuldada esitatud kaebus, mõista vastustajalt kaebaja kasuks
välja menetluskulud ning jätta vastustaja menetluskulud tema enda kanda.
Halduskohtule on esitatud tõendid Megatek Eesti OÜ suhtes perioodil 2014–2015 algatatud
menetluste kohta. Nimetatud kontrollide raames on kaebaja korduvalt esitanud maksuhaldurile
dokumente ja andnud selgitusi. Vaidlustatud korralduse andmise ajaks oli maksuhaldur seega
kogunud dokumendid ja seletused sellises mahus, et ta pidi olema suuteline enne korralduse
andmist piiritlema ja nimetama kontrollieseme konkreetsed asjaolud ja põhjendused. Esitatud
tõendid pärast 25.09.2014 korralduse tegemist alustatud kontrollide kohta näitavad, et sama
maksustamisperioodi osas on maksuhaldur olnud suuteline nõudma dokumentide esitamist ja
selgituste andmist konkreetsete tehingute ja nendega seotud asjaolude kohta. Halduskohus on
põhjendamatult jätnud nende tõenditega arvestamata.

Korralduses ei ole nimetatud tehinguid, mida kontrollitakse, ega ajendit, miks seda tehakse.
Nõue dokumentide esitamise osas on üldsõnaline, mis kinnitab, et kontrolliese ei ole
määratletud. Maksuhaldur keeldus kontrollieseme, nõutava teabe ja tõendite
konkretiseerimisest ka 17.10.2014 vastuses ja 14.11.2014 vaideotsuses. Viited MKS § 60 lg-le
1 ja § 62 lg-le 1 ei anna alust väita, et korraldusest nähtub haldusakti andmise faktiline alus.
Korraldusest ei tulene, et apellandi käibemaksudeklaratsioonis esineks maksu arvestuse viga,
deklareeritud käibemaks oleks jäänud tasumata, oleks tekkinud kahtlus käibemaksu
arvutamises või käibedeklaratsioonide esitamise tähtaegsuses.

Apellant ilmus maksuhalduri juurde 09.10.2014, sest 03.10.2014 taotlust korralduse
täpsustamiseks ei olnud veel selleks ajaks lahendatud. Apellant ei andnud maksuhaldurile
selgitusi ja maksuhaldur ei esitanud apellandile ühtegi küsimust seoses kontrollitavate
asjaoludega, mistõttu ei anna see alust pidada korraldust täidetavaks. Vaidlustatud korraldusega
piirati Megatek Eesti OÜ ettevõtlusvabadust, koormates teda täiendavalt tõendite esitamise
kohustusega. Ekslik on halduskohtu järeldus, et apellant oleks ise pidanud aimama, millised
dokumendid ja teave omavad kontrolli jaoks tähendust. Lisaks tähendanuks kogu
dokumentatsiooni esitamine revisjoni läbiviimist apellandi suhtes.

8. MTA palub jätta apellatsioonkaebus rahuldamata, halduskohtu otsus muutmata ja
menetluskulud apellandi kanda. Vastustaja jääb halduskohtus esitatud väidete juurde.
Maksude arvestamise ja tasumise kontrollimine on maksuhalduri kohustus ning maksuhalduri
tegevuse üheks eesmärgiks on maksumaksja maksuarvutuse õigsuse kontrollimine. Seega
otsustab maksuhaldur kaalutlusõiguse alusel ise, milliseid isikuid ja perioode ta kontrollib ega
pea oma valikut kontrollitavale põhjendama või maksukohustuslast enne kontrollimenetluse
faktilist alustamist kaasama.

Maksuhaldur alustas kaebaja suhtes kontrolli, mis hõlmas käibemaksu arvestamise ja
deklareerimise õigsust maksustamisperioodil juuli kuni august 2014. Maksuhalduri MKS § 10
lg 2 p-st 1 tulenev üldine kontrollipädevus ning MKS § 60 lg-st 1 tulenev teabe nõudmise õigus
dokumentide esitamise nende asjaolude kohta, mille kogumise ja säilitamise kohustus on
maksukohustuslasel raamatupidamisarvestuses niikuinii, ei ole ülemääraselt põhiõigusi piirav
(Riigikohtu halduskolleegiumi 28.10.2014 otsuse nr 3-3-1-46-14 p-d 10–11).
Käibemaksuarvestuse kontrollimenetluses on isiku enda huvides esitada maksuhaldurile kõik
nõutud ja asjakohased maksumenetlust puudutavad dokumendid.




                                                                                           4(6)
                                                                                     3-14-53202

Kaebaja suhtes alustati kontrollimenetlust üksikjuhtumi kontrollimenetluse, mitte revisjonina.
Revisjoni ja üksikjuhtumi kontrolli sisuline eristamine sõltub hinnangust, kas tegemist on enam
koormava kontrollimisega ning kui asjaolud ja tõendid on erisuunalised, on oluline see, kuidas
maksuhaldur kontrolli vormistas ja kuidas menetlus toimub (Riigikohtu halduskolleegiumi
06.06.2005 otsuse nr 3-3-1-20-05 p 15). Alustatud maksumenetluse puhul ei nähtu kontrolli
vormistamisest, et see toimuks revisjoni vormis.


RINGKONNAKOHTU PÕHJENDUSED
9. Apellatsioonkaebus tuleb jätta rahuldamata ja Tallinna Halduskohtu 10.11.2015 otsus
muutmata. Ringkonnakohus nõustub halduskohtu otsuse põhjendustega ega pea vajalikuks neid
täies ulatuses korrata halduskohtumenetluse seadustiku (HKMS) § 201 lg-st 4 tulenevalt.
10. MKS § 60 lg 1 kohaselt on maksuhalduril õigus saada maksumenetluses tähendust omavate
asjaolude väljaselgitamiseks maksukohustuslaselt või tema esindajalt suulist või kirjalikku
teavet. Vajaduse korral võib maksuhaldur kohustada maksukohustuslast või tema esindajat
teabe andmiseks ilmuma maksuhalduri poolt määratud ajal maksuhalduri ametiruumidesse.
MKS § 62 lg 1 esimene lause sätestab, et maksuhalduril on õigus nõuda maksumenetluses
tähendust omavate asjaolude kindlakstegemiseks maksukohustuslaselt või kolmandalt isikult
tema valduses olevate asjade ja esitajaväärtpaberite ettenäitamist ning dokumentide esitamist.
Maksumenetluse läbiviimisel on maksuhalduril ulatuslik kaalutlusruum ning halduskohtul on
üksnes piiratud volitused kontrollimaks maksuhalduri poolt kaalutlusõiguse teostamist (HKMS
§ 158 lg 3). MTA 25.09.2014 korralduse nr 12.2-3/026152-2 andmisel ei ole kaalutlusõiguse
piire ületatud.
11. Vaidlustatud korraldus sisaldab selle andmise aluseks olevat faktilist alust. Maksuhaldur on
põhjendanud, et Megatek Eesti OÜ suhtes alustatakse käibemaksu arvestamise ja
deklareerimise õigsuse kontrolli maksustamisperioodil juuli kuni august 2014 ja jätkub kontroll
juuli 2014 käibedeklaratsiooni esitamisel tekkinud tagastusnõude õigsuse osas. Kuna
käibemaksu arvestamise ja deklareerimise ning tagastusnõude õigsuse osas konkreetsete
tehingute lõikes saab teha järeldusi pärast äriühingu poolt tehingute kohta andmete esitamist,
on vaidlustatud korralduses välja toodud faktiline alus piisav. Ringkonnakohus nõustub MTA
seisukohaga, et alles pärast majandustehinguid kajastava dokumentatsiooni esitamist on
võimalik kindlaks teha, milliseid konkreetseid tehinguid on käibedeklaratsioonides kajastatud
ning milliste tehingute osas tuleks konkreetne kontroll läbi viia. Seega ei oma asja lahendamisel
tähtsust Megatek Eesti OÜ poolt viidatud teabe nõudmise korraldused, milles on teavet nõutud
konkreetsete tehingute lõikes. Lisaks on viidatud korralduste puhul Megatek Eesti OÜ kaasatud
maksumenetlusse kolmanda isiku, mitte maksukohustuslasena.
Vastuses kaebusele on MTA selgitanud, et kahtlus, et Megatek Eesti OÜ ei ole esitanud kõiki
vajalikke dokumente, tekkis seetõttu, et kaebaja on erinevates maksumenetlustes viidanud
erinevatele tegevusaladele, lepingutele ja sularahas tasumistele. Asjaolu, et seda kahtlust ei ole
sõnaselgelt kajastatud vaidlustatud korralduses, ei anna alust korralduse tühistamiseks. MKS §
11 lg 2 ja § 59 lg 1 ls 2 kohaselt otsustab maksuhaldur kaalutlusõiguse alusel ise, milliseid
maksustamisperioode ta kontrollib ning milliseid tõendeid peab vajalikuks konkreetses asjas
koguda ega pea seda täiendavalt kontrollitavale põhjendama. Maksuhaldur võib planeerida
konkreetse kontrolli läbiviimist ja täiendava teabe nõudmist ka varasemate maksumenetluste
käigus saadud informatsiooni põhjal.
12. Maksuhaldur on vaidlustatud korralduses märkinud, millist liiki dokumentide esitamist
soovitakse. Lisaks on MTA 17.10.2014 vastuses selgitatud, et kontrollitakse kõiki

                                                                                             5(6)
                                                                                   3-14-53202

käibemaksarvestust puudutavaid tehinguid korralduses märgitud perioodil. Samuti tõi
maksuhaldur vastuses välja, millised dokumendid on Megatek Eesti OÜ esitanud perioodil
juuni kuni august 2014 toimunud tehingute osas ning näited dokumentidest, mis on
maksuhalduri hinnangul esitamata (tl 16p).
Maksuhaldur on korralduses märkinud, et varem esitatud dokumente täiendavalt esitama ei pea.
Seega on põhjendamatud Megatek Eesti OÜ väited paralleelselt toimuvate maksukontrollide
raames esitatud dokumentide esitamise kohustuse kohta. Halduskohus on õigesti märkinud, et
kaebajal endal oli võimalus maksuhaldurile selgitada, millised dokumendid on juba eelnevate
maksumenetluste raames esitatud. Juhul, kui äriühingul puudusid täiendavad dokumendid
lisaks juba esitatule, oli kaebajal võimalik korralduse täitmiseks sellele asjaolule viidata.
Ringkonnakohtu hinnangul ei olnud Megatek Eesti OÜ-l keeruline välja selgitada juba esitatud
dokumentide mahtu. Sellekohase selgituse andmist ei saa pidada maksukohustuslase jaoks ka
üleliia koormavaks, mis annaks alust pidada korraldust õigusvastaseks. Kaebaja ei ole praegusel
juhul ka väitnud, et tal maksuhalduri nõutud dokumendid puuduvad.
13. Eelneva põhjal leiab ringkonnakohus, et vaidlusalune korraldus on piisavalt selge ning
täidetav. Korralduses nõutud dokumentide esitamist ja selgituste andmist ei saa pidada
maksukohustuslase jaoks koormavaks määral, mis piiraks ebaproportsionaalselt äriühingu
ettevõtlusvabadust.
Megatek Eesti OÜ väited revisjoni läbiviimise kohta ei ole põhjendatud. Üksnes asjaolu, et
maksuhaldur nõuab täiendavate dokumentide esitamist, ei anna alust pidada läbiviidava
maksumenetlust revisjoniks. Korraldus konkreetse perioodi kohta kõigi sooritatud
majandustehingute kohta teabe andmiseks on võimalik anda ka üksikjuhtumi kontrolli raames.
Välistatud ei ole mitme samaaegse üksikjuhtumi kontrolli läbiviimine.
14. Kaebaja on ringkonnakohtult taotlenud apellatsiooniastme menetluskulude väljamõistmist
summas 607,80 eurot. HKMS § 108 lg 1 alusel jäävad kaebaja menetluskulud tema enda kanda.
MTA ei ole menetluskulude väljamõistmist taotlenud, mistõttu jäävad ka vastustaja võimalikud
menetluskulud tema enda kanda.


 (allkirjastatud digitaalselt)   (allkirjastatud digitaalselt)   (allkirjastatud digitaalselt)
         Oliver Kask                   Villem Lapimaa                   Kaire Pikamäe




                                                                                           6(6)

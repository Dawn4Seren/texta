                                                                                           1

                                                                   Kriminaalasi nr 1-09-9600




                             KOHTUMÄÄRUS

Kohus                          Viru Maakohus

Määruse tegemise aeg ja koht 26. aprill 2016, Rakvere kohtumaja

Kriminaalasja number           1-09-9600

Kohtunik                       Heli Väinaste

Kohtuistungi sekretär          Enjar Malm

Tõlk                           Svetlana Hamaza

                               Viru Vangla materjalid Vjatšeslav Pampuse vangistusest
Kohtuasi
                               tingimisi enne tähtaega vabastamiseks

Süüdimõistetu                  VJATŠESLAV PAMPUS, isikukood 37609202249, Eesti
                               Vabariigi kodanik, keskeriharidus, elukoht xxxx

                               Karistuse kandmise algus 29.12.2008 ja lõpp 29.12.2017



RESOLUTSIOON
Jätta VJATŠESLAV PAMPUS vangistusest tingimisi enne tähtaega vabastamata.

Kohtumääruse peale on õigus esitada Viru Maakohtule määruskaebus 15 päeva jooksul,
alates päevast, mil isik sai vaidlustatavast kohtumäärusest teada või pidi teada saama.


Asjaolud

Viru Vangla esitas 17.03.2016 Viru Maakohtule materjalid kinnipeetava Vjatšeslav Pampuse
vangistusest tingimisi enne tähtaega vabastamiseks.

Viru Maakohtu kohtuotsusega nr 1-09-9600 08.09.2009 tunnistati Vjatšeslav Pampus süüdi KarS
§ 114 p 1 järgi ja Tartu Ringkonnakohtu kohtuotsusega 14.05.2010 mõisteti talle karistuseks 9
aastat vangistust. Karistuse kandmise aja alguseks loeti 29.12.2008.
                                                                                                 2

Kinnipeetavat on kriminaalkorras karistatud 2 korral, reaalset vangistust kannab ta esimest
korda. Esimene karistus oli varguse eest, praegune kuritegu oli vägivaldne, mille käigus ta tappis
inimese eriti piinaval või julmal viisil. Varasem kuritegu oli toime pandud grupis ning pigem
mõjutatavusest, praeguse kuriteo puhul tegutses isik üksi. Kuritegude toimepanemise
soodusteguriks oli alkohol. Vangistuse jooksul on kinnipeetav töötanud majandustöödel
üldkasutatavate ruumide koristajana, juuksurina ja köögitöölisena ning xxxx puidutsehhis
abitöölisena. Samuti on ta töötanud väljaspool vanglat xxxx OÜ-s abitöölisena ja alates
18.01.2016 töötab ta xxxx AS mööblitootmise ettevõttes. Kinnipeetav on läbinud
sõltuvusvõõrutusprogrammid Usk ja teadmine ning Igapäevane valik, sotsiaalprogrammid
Agressiivsuse asendamise treening ja Eluviisitreening ning osalenud selle jätkutegevuses. Lisaks
on ta omandanud riigikeele A2 ja B1 taseme. Alates 30.04.2015 kannab Vjatšeslav Pampus
karistust avavanglaosakonnas, kus paiknedes on ta käinud üle kahe kuu lühiajalistel väljasõitudel
ema ja poja juures.

Käesolevaks ajaks on kinnipeetav talle mõistetud karistusest ära kandnud enam kui 7 aastat 3
kuud ning kanda jääb tal veel enam kui 1 aasta 8 kuud vangistust.

Kinnipeetaval puuduvad kehtivad distsiplinaarkaristused.

Vabanemisel soovib Vjatšeslav Pampus elama asuda ema I P korterisse aadressil xxxx, kus
elavad ema ja alaealine poeg. Tegemist on kolmetoalise korteriga, kus kodukülastuse teinud
ametniku sõnul on elamiseks tingimused olemas ning millel võlgasid ei ole. Isik omandas
põhihariduse xxxx (xxxx). Seejärel jätkas ta õpinguid xxxx, kus omandas tisleri eriala.
Kinnipeetav suudab mõistetavalt suhelda eesti keeles. Isiku sissetulekuks enne vangistust oli
töövõimetuspension ja juhutöödest saadud tulu. Kinnipeetaval on tasumata võlanõudeid K-raha
andmetel 4296,89 euro ulatuses, mida ta soovib tasuda. Peale vabanemist tahab kinnipeetav
pühenduda poja kasvatamisele. Vabanedes on isikul võimalik edasi tööle jääda praegusesse
ettevõttesse xxxx, mida kinnitas ettevõtte personalispetsialist telefoni teel. Kinnipeetava ema
töötab ning on nõus poega vanglast vabanemisel materiaalselt toetama.

Kinnipeetava perekonda kuuluvad ema I P ja viimasest kooselust sündinud alaealine poeg J P,
kes on hetkel ema eestkostel. Samuti on tal vend M B, kes elab xxxx ja õde J B, kes elab xxxx.
Isik on lahutatud, abielust O P sündis 1997.a tütar V J, kes elab koos emaga xxxx. Isik suhtleb
oma lähedastega kirja, telefoni ja lühiajaliste väljasõitude teel. Kinnipeetava sõnul oli tema
elustiil enne vangistust pigem stabiilne, mitte riskeeriv. Probleeme tekitas vaid joobeseisund.
Kinnipeetav pani toime raske isikuvastase kuriteo, olles alkoholijoobes. Ta oli teadlik sellest, et
ta ei tohiks alkoholi tarvitada. Teda on selle eest korduvalt väärteokorras karistatud, trahvid on
osaliselt tasumata. Vangistuses on ta palju programmilistes tegevustes osalenud. Väidetavalt on
ta vajalikud järeldused teinud ning suudab vabanemisel alkoholist hoiduda. Kinnipeetaval ei ole
meditsiiniosakonna andmetel sõltuvust diagnoositud. Isiku enda sõnul proovis ta varem erinevaid
narkootikume: kanep, amfetamiin, ecstasy. Viimane tarvitamine oli aastal 2005. Vanglas
sõltuvust diagnoositud ei ole. Kinnipeetav väidab, et ta on käinud kasiinodes, kuna sealt on
võimalik väikese kulu eest saada suurt tulu, kuid enda sõnul sõltuvuses kasiinost ei olnud.
Kinnipeetav on invaliid seljatrauma tõttu. Talle on määratud 60% töövõimetust. Vägivaldsust on
esinenud üksikjuhtumil, enesevalitsuse kaotamine oli tingitud alkoholi tarvitamisest. Vangistuse
jooksul ei ole vägivaldsust täheldatud. Enne vangistust põgenes isik probleemide eest alkoholi
abil. Hetkel on kinnipeetav eesmärgiks seadnud töötamise ja lapsega koosolemise. Ta väärtustab
perekonda ning teeb pingutusi, et saaks pojaga kokku vähemalt üle kahe kuu lühiajalisel
kokkusaamisel. Praeguseks on isik ametnikega suhtlemisel muutunud viisakamaks ning
probleeme ei ole enam esinenud (varasemalt on teda korduvalt distsiplinaarkorras karistatud).
                                                                                                 3

Kinnipeetav ei ole olnud kriminaalhooldusel. Ta on seadnud endale realistlikud pikaajalised
eesmärgid. Üldiselt mõistab ta ühiskonnaliikmeks olemise vastutust ja taunib kuritegelikku
käitumist. Kinnipeetava puhul on ohustatud isikud, kellega ta koos alkoholi tarvitab ning kellega
tekib konfliktsituatsioon. Üldise korduva kuriteo toimepanemise tõenäosus 2 aasta jooksul on
32%, vägivaldse kuriteo toimepanemise tõenäosus sama aja jooksul on 20%. Vangla toetab
kinnipeetava ennetähtaegset vanglast vabastamist. Juhul, kui kohus peab otstarbekaks Vjatšeslav
Pampuse vabastamist tingimisi enne tähtaega, teeb vangla ettepaneku määrata talle katseaeg kuni
vangistustähtaja lõpuni, s.o kuni 29.12.2017 ning tulenevalt tema ohtlikkuse tasemest ja uue
kuriteo toimepanemise tõenäosusest käitumiskontroll pikkusega 14 kuud. Käitumiskontrolli
ajaks on otstarbekas määrata Vjatšeslav Pampusele KarS § 75 lg 2 p 2,21,4,8 sätestatud
kohustused.

Kriminaalhooldusametnik oma arvamuses märgib, et vanemad lahutasid abielu, kui kinnipeetav
oli 11-aastane. Tema enda abielu oli lühiajaline (ca 9,5 kuud) ning abielu lahutati 1997. aastal, 3
kuud peale tütre sündi. 2008. aastal sündis vabaabielulisest suhtest poeg, kelle eestkostjaks,
kohtulahendi alusel kuni 08.08.2016 on I P. Ema väitel on Vjatšeslav Pampuse suhted
lähisugulastega jätkuvalt head. Vjatšeslav Pampus oma lapsi kasvatanud ei ole, ka praeguseks 7-
aastast poega J, kellega ta igapäevaselt peaks hakkama suhtlema tingimisi ennetähtaegse
vabastamise järgselt. Telefonivestluses ei osanud I P nimetada Vjatšeslav Pampusele negatiivset
mõju avaldada võivaid isikuid vabaduses. Ema sõnul oli Vjatšeslav Pampus juba noorena oma
otsustes iseseisev ega lasknud end teistest mõjutada. Kriminaalhoolduse infosüsteemi andmete
põhjal võib väita, et vangistuse eelselt Vjatšeslav Pampuse suhtlusringi kuulus
mitteseadusekuulekaid isikuid, sh tema poja ema oma eluajal oli narkootiliste ainete tarvitaja.
Telefonivestluses I P väitis, et ta lubab Vjatšeslav Pampusel oma korterisse elama asuda,
kolmele inimesele elamiseks ruumi jätkub. I P garanteerib Vjatšeslav Pampusele ülalpidamise
ning selleks on tal vahendid olemas stabiilse sissetuleku näol, kuid sellele vaatamata peab ta
oluliseks, et Vjatšeslav Pampus asuks tööle ning teeniks enesele elatist seaduslikul viisil.
Vabanemise järgselt garanteerib kinnipeetavale töökoha Lääne-Virumaal xxxx vallas xxxx külas
asuv ettevõtte xxxx AS, kus Vjatšeslav Pampus praegugi väljaspool vanglat töötab. Kontaktisiku
sõnul asus Vjatšeslav Pampus selles ettevõttes tööle hiljuti, jaanuari lõpus. Töötajate ja vanglast
väljas töölkäivate kinnipeetavatele vedu tööle ja tagasi toimub tööandja poolt sama transpordiga.
Vjatšeslav Pampusega ei ole probleeme ilmnenud seoses tema töötamisega. Garantiikirja tööle
võtmise kohta ennetähtaegse vabastamise järgselt ei ole, kuid kontaktisiku väitel tööandja on
huvitatud Vjatšeslav Pampusest kui töötajast just tema tööalastest oskustest tulenevalt.
Vjatšeslav Pampusel on hagisid tasutud ca 2500 euro ulatuses ning vabanemisfondis on 1041,04
eurot, mis võimaldab vabaduses esialgu hakkama saada. Juhul, kui kohus peab otstarbekaks
Vjatšeslav Pampuse vabastamist tingimisi enne tähtaega, teeb kriminaalhooldusametnik
ettepaneku määrata talle katseaeg kuni vangistustähtaja lõpuni, s.o kuni 29.12.2017 ning
tulenevalt tema ohtlikkuse tasemest ja uue kuriteo toimepanemise tõenäosusest käitumiskontroll
pikkusega 14 kuud. Käitumiskontrolli ajaks on otstarbekas määrata Vjatšeslav Pampusele KarS §
75 lg 2 p 2,21,4,8 sätestatud kohustused.

Vjatšeslav Pampus kinnitas kohtuistungil, et soovib vangistusest tingimisi enne tähtaega
vabaneda. Esimese karistuse sai ta trahvi näol. Apellatsioonikohus leidis käesolevas asjas, et oli
enesekaitsepiiride ületamine ja välistas julma viisi, kuid tunnistas raskendavaks asjaoluks kuriteo
toimepanemise joobeseisundis. Kinnipeetav tahab vabaneda, et kasvatada oma poega, kelle ema
on surnud. Ta töötab ettevõttes xxxx AS. Nüüd tehti temaga tähtajatu tööleping ja on olemas
garantiikiri, et talle võimaldatakse seal töökoht abitöölisena.
                                                                                                  4

Abiprokurör Elle Karm on edastanud kohtunikule oma seisukoha elektrooniliselt ning lähtudes
KrMS § 432 lg 33 teatanud, et ei soovi võtta osa Vjatšeslav Pampuse tingimisi enne tähtaega
vangistusest vabastamise küsimuse läbivaatamisest. Viru Vangla poolt 04.02.2016 koostatud
iseloomustuses nõustutakse kinnipeetava enne tähtaega vangistusest vabastamisega, kuid
prokuratuuri arvates ei ole V. Pampuse ennetähtaegne vabastamine käesoleval ajal põhjendatud.
KarS § 76 lg 4 kohaselt arvestab kohus isiku vangistusest tingimisi enne tähtaega vabastamisel
kuriteo toimepanemise asjaolusid, süüdimõistetu isikut, varasemat elukäiku ning käitumist
karistuse kandmise ajal, samuti tema elutingimusi ja neid tagajärgi, mida võib süüdimõistetule
kaasa tuua tingimisi enne tähtaega karistusest vabastamine. Nad ei ole kõik ühe kaaluga ning
juhul, kui positiivseid asjaolusid esineb arvuliselt isegi rohkem, ei ole automaatselt tagatud
kinnipeetava vangistusest tingimisi ennetähtaegne vabanemine. Tegemist on kohtu
kaalutlusotsusega ning iga tingimisi enne tähtaega vabastamise otsustamisel tuleb lähtuda
konkreetset asja iseloomustavatest positiivsetest ja negatiivsetest argumentidest, mis omavad
erinevat kaalu. Lisaks sellele on vältimatu tähele panna ühiskonna arusaamu õiglasest
karistusest, s.o seda, et rasked kuriteod väärivad rangelt ühiskonna hukkamõistu. Seega on
kohtul õigus jätta süüdlane vabastamata ka vaid kuriteo raskuse motiivil. V. Pampus kannab
karistust I astme isikuvastase kuriteo - mõrva eest. Prokurör arvab, et sedavõrd raske eluvastase
kuriteo toimepanemise korral ei ole üldjuhul süüdimõistetu ennetähtaegne vabastamine
põhjendatud. Teise inimese tapmise toimepanemine ei ole tolereeritav ning toob endaga kaasa
tugeva riigipoolse sanktsiooni, mis väljendub pikaajalises vangistuses ning eelduslikult selle täiel
määral ära kandmises. Kuriteo tehiolude kohaselt löödi kannatanut haamri, noa ja klambrilööjaga
umbes 30 korda pea ja ülakeha piirkonda ja tekitati hulgaliselt haavu. Arvestades toimepandud
kuriteo vägivaldsust ning selle tagajärgede pöördumatust on need vabastamise küsimuse
lahendamisel kaalukamad kui süüdimõistetu võimalused vabaduses (kindla elukoha olemasolu,
lähedaste toetus jm). Sellise isiku ennetähtaegse vabastamise korral saaks ühiskonna ja
kannatanu lähedaste õiglustunne tugevalt riivata. Enne vangistust oli kinnipeetaval probleeme
alkoholi kuritarvitamisega. Iseloomustuse kohaselt on V. Pampus ohtlik avalikkusele ja tema
poolt üldise korduva kuriteo ja vägivaldse kuriteo toimepanemise tõenäosus järgmise 2 aasta
jooksul on vastavalt 32% ja 20%. Seega on V. Pampuse puhul olemas arvestatav uue kuriteo
toimepanemise tõenäosus. Senises kohtupraktikas on peetud ennetähtaegse vabastamise oluliseks
eelduseks distsiplinaarrikkumiste puudumist. V. Pampusel kehtivaid distsiplinaarkaristusi ei ole.
Sellest aga ei saa järeldada, et õigusrikkumiste puudumine iseenesest omab märgilist tähendust
isikuomaduste üle otsustamisel, sest õiguskuulekas käitumine peaks olema normiks ka
kinnipidamisasutuses. Ennetähtaegse vabastamise otsustamisel ei saa lähtuda ainult isiku
rahuldavast käitumisest vangistuse ajal ning jätta kõrvale toimepandud kuritegude raskus ning
isiku varasem ükskõikne suhtumine teiste inimeste turvatundesse ja isikupuutumatusse.
Prokurör peab vajalikuks märkida, et karistuse tervikuna ärakandmine on reegliks ja sellest
tingimisi ennetähtaegne vabastamine selgelt erandiks. Mida raskema kuriteo eest on
vanglakaristus mõistetud, seda erandlikumad peavad olema asjaolud, et õigustada kinnipeetava
ennetähtaegset vabastamist. Nimetatud vangistatu puhul selliseid erandlikke asjaolusid ei esine.
Lähtudes eeltoodust on prokuratuur Vjatšeslav Pampuse vangistusest ennetähtajalisele
vabastamisele vastu.

KarS § 76 lg 4 sätestab, et tingimisi enne tähtaega vangistusest vabastamise otsustamisel
arvestab kohus kuriteo toimepanemise asjaolusid, süüdlase isikut, varasemat elukäiku ning
käitumist karistuse kandmise ajal, samuti tema elutingimusi ja neid tagajärgi, mida võib
süüdlasele kaasa tuua tingimisi enne tähtaega karistusest vabastamine.

Kohus, kuulanud ära süüdimõistetu, tutvunud prokuröri arvamusega ning Viru Vangla poolt
esitatud materjalidega, leiab, et süüdimõistetu Vjatšeslav Pampus ei kuulu vangistusest tingimisi
                                                                                                5

enne tähtaega vabastamisele. Kinnipeetavat on kriminaalkorras karistatud 2 korral ning ta
kannab oma esimest vanglakaristust. Väärib märkimist, et Vjatšeslav Pampus kannab karistust
esimese astme raskeima isikuvastase kuriteo, s.o mõrva eest KarS § 114 p 1 järgi. Kohus peab
ennetähtaegse vabastamise korral võtma arvesse kuriteo toimepanemise asjaolusid. Kinnipeetav
tappis ühise alkoholitarvitamise ajal isiklikel ajenditel tekkinud tüli käigus julmal viisil
kannatanu, lüües teda haamri, noa ja klambrilööjaga vähemalt 30 korda pea ning ülakeha
piirkonda. Tartu Ringkonnakohus on oma 14.05.2010 otsuses märkinud, et erinevate murdude,
rebendite ja lömastuste tekitamiseks on vajalik rakendada suhteliselt tugevat jõudu, mis
iseloomustab Vjatšeslav Pampuse eesmärki ja jõhkrat viisi tapmise toimepanemiseks. Lisaks
märkis teise astme kohus, et hulgivigastuste paiknemine elutähtsates piirkondades on käsitletav
brutaalse tapmisviisina. Arvestades Vjatšeslav Pampuse poolt toimepandud kuriteo raskust ja
tema süü suurust ning seda, et tema karistusaja lõpuni on jäänud rohkem kui 1 aasta 8 kuud, ei
vastaks kohtu hinnangul käesoleval ajal tema vabastamine vangistusest tingimisi enne tähtaega
ühiskonna ja kannatanu lähedaste õiglustundele, samuti karistuse mõistmise eesmärkidele ning
oleks ilmselgelt ennatlik. Lisaks oli kinnipeetaval enne vangistust probleeme alkoholi
kuritarvitamisega, sest alkoholijoobes olles kaotas ta enesevalitsuse. Kohus nõustub prokuröriga
selles osas, et mida raskem on toimepandud kuritegu ja pikem kandmata karistuse osa, seda
erandlikumad peavad olema kinnipeetava ennetähtaegset vabastamist õigustavad asjaolud.
Kohus leiab, et Vjatšeslav Pampuse puhul selliseid erandlikke asjaolusid käesoleval ajal ei esine.

Positiivsena võib kinnipeetava puhul välja tuua selle, et tal puuduvad kehtivad
distsiplinaarkaristused ning ta on olnud tööga hõivatud nii vanglas kui ka väljaspool vanglat.
Lisaks on ta osalenud erinevates sotsiaal- ja sõltuvusvõõrutusprogrammides, omandanud
riigikeele B1 tasemel. Alates 30.04.2015 kannab ta karistust avavanglaosakonnas. Vabanedes on
kinnipeetaval olemas kindel elu- ja töökoht ning lähedaste, eelkõige ema toetus. Kohtu
hinnangul ei kaalu kinnipeetavat positiivselt iseloomustavad asjaolud üles negatiivseid, millel
kohus eelnevalt peatus ning milliseid peab kohus kaalukamateks KarS § 76 lg-s 4 sätestatud
asjaolude kogumis.

Kohus lähtus määrust tehes eeltoodust ja juhindus KarS § 76; KrMS § 426, 432, 384, 387.

/allkirjastatud digitaalselt/

Heli Väinaste
Kohtunik

                           KOHTUOTSUS
                                EESTI VABARIIGI NIMEL


Kohus                            Tallinna Ringkonnakohus

Otsuse tegemise aeg ja koht      29. veebruar 2016, Tallinn, kirjalik menetlus

Väärteoasja number               4-15-10924

Kohtukoosseis                    Orvi Tali, Ivi Kesküla, Andres Parmas

Väärteoasi                       Nikolai Grigorjevi väärteoasi NPALS § 151 lg 1 järgi

Apelleeritud kohtuotsus          Harju Maakohtu 11. jaanuari 2016. a otsus

Kaebuse esitaja                  menetlusalune isik Nikolai Grigorjev (ik 38303020242,
                                 viibimiskoht Tallinna Vangla), apellatsioon


RESOLUTSIOON

Harju Maakohtu 11. jaanuari 2016. a otsus väärteoasjas nr 4-15-10924 jätta muutmata
ja esitatud apellatsioon rahuldamata.


Edasikaebamise kord

Kohtuotsuse peale võib esitada kassatsiooni Riigikohtule kirjalikult 30 päeva jooksul alates
otsuse avalikult teatavakstegemisest. Kassatsiooni esitamise õigus on menetlusaluse isiku
advokaadist kaitsjal, kohtuvälisel menetlejal või tema advokaadist esindajal.


ASJAOLUD JA MENETLUSE KÄIK

1. 13.11.2015 koostatud väärteoprotokollist nr AB1460313 nähtuvalt peeti 25.09.2015 kell
00:03 XXXXXXX XX maja juures kinni Nikolai Grigorjev, kelle juurest leiti minigrip
kilekott valge pulbriga, mis ekspertiisiakti nr 15E-AN1117 kohaselt oli massiga 0,58 grammi
ning sisaldas endas amfetamiini (sulfaadina) 27%, pulbris seega sisaldus amfetamiini 0,11
grammi, mistõttu koostati väärteoprotokoll selles, et menetlusalune isik ebaseaduslikult valdas
väikeses koguses, s.o 0,11 g narkootilist ainet amfetamiin ja pani sellega toime NPALS § 3 lg
1 keelu rikkumise ja NPALS §-s 151 lg-s 1 ettenähtud väärteo.



                                                                                             1
2. Harju Maakohtu 11.01.2016. a otsusega tunnistati N. Grigorjev süüdi NPALS § 151
lg-s 1 ettenähtud väärteo toimepanemises ja teda karistati arestiga 6 päeva. Otsuse kohaselt
tuleb mõistetud aresti ärakandmist arvestada alates Harju Maakohtu 12.11.2015
kohtuotsusega nr 1-15-9438 N. Grigorjevile mõistetud vangistuse ärakandmisest või karistuse
kandmiselt vabastamisest ja Harju Maakohtu otsusega nr 4-15-9751 mõistetud 15 päevase
aresti ärakandmisest.
Maakohus leidis, et N. Grigorjevi poolt NPALS § 151 lg-s 1 ettenähtud väärteo
toimepanemine on tõendamist leidnud. Maakohus ei tuvastanud karistust kergendavaid ega
raskendavaid asjaolusid. Karistuse liigi valikul lähtus kohus menetlusaluse isiku süü suurusest
ja menetlusaluse isiku isikut iseloomustavatest andmetest, millest nähtuvalt on menetlusalust
isikut varem samalaadsete väärtegude toimepanemise eest korduvalt karistatud
rahatrahvidega, mis on jäetud tasumata. Samuti on teda korduvalt karistatud varavastaste
kuritegude toimepanemise eest ning ka käesoleval ajal kannab ta järjekordset vangistust.
Seega rahatrahv kui karistusliik ei ole menetlusalust isikut õiguskuulekusele sundinud. Sellest
järeldas maakohus, et menetlusalune isik on teadlik oma käitumise õigusvastasusest, kuid ta
jätkab samalaadsete süütegude toimepanemist vaatamata tema karistamisele. Sellele viitab ka
asjaolu, et menetlusalust isikut on karistatud ka Harju Maakohtu 14.12.2015 otsusega
samalaadse väärteo toimepanemise eest arestiga 5 päeva ning nimetatud väärtegu on toime
pandud 08.11.2015. Maakohtu arvates näitab selline jätkuv õigusvastane käitumine
menetlusaluse isiku üleolevat suhtumist õiguskorda ja ükskõiksust saabuvasse tagajärge.
Sellest tulenevalt ei pidanud maakohus võimalikuks kohaldada menetlusaluse isiku suhtes
kergemaliigilist karistust ning pidas põhjendatuks aresti mõistmist. Karistuse määra valikul
leidis maakohus, et kuivõrd menetlusalust isikut süüdistatakse ühe süüteo toimepanemises,
siis on menetlusaluse isiku süü alla keskmise ning see peab tingima ka karistuse mõistmise
alla ettenähtud sanktsiooni keskmise määra. Kuivõrd menetlusalust isikut on küll varem
arestiga karistatud, kuid need karistused on kustunud ja uus arest mõisteti hilisema väärteo
toimepanemise eest, leidis maakohus, et menetlusalusele isikule võib karistuse mõista
oluliselt alla ettenähtud sanktsiooni keskmise määra.

3. Maakohtu otsusele on apellatsiooni esitanud menetlusalune isik N. Grigorjev, kes taotleb
maakohtu otsuse tühistamist. Apellant märgib, et teda karistati Harju Maakohtu 14.12.2015. a
otsusega nr 4-15-9751 arestiga 15 päeva süüteo eest, mille ta pani toime 08.11.2015.
Kohtuistungil palus ta väärteoasja ühendamist 26.09.2015. a väärteo asjaga. Apellant palub
kohaldada KarS § 65 lg-t 1 ja § 64 lg-t 1 ning lugeda antud karistus kaetuks raskeima
karistusega ehk Harju Maakohtu 14.12.2015. a otsusega mõistetud karistusega. Alternatiivselt
palub N. Grigorjev asendada talle mõistetud 6-päevane arest üldkasuliku tööga.

4. Apellant märkis apellatsioonis ringkonnakohtule, et ta ei soovi asja arutamist istungil,
saatis ringkonnakohus vastavalt VTMS § 145 lg-le 1 apellatsiooni koopia kohtuvälisele
menetlejale ning selgitas välja kohtuvälise menetleja seisukoha kaebuse suhtes. Kohtuvälise
menetleja esindaja palus väärteoasja lahendamist kirjalikus menetluses. Vastuse
apellatsioonile on esitanud kohtuvälise menetleja Põhja prefektuuri Lääne-Harju
politseijaoskonna esindaja JS, kes palub jätta maakohtu otsus muutmata ja apellatsioon
rahuldamata.

4.1. Kohtuväline menetleja märgib, et N. Grigorjev on eelnevalt väärtegude toimepanemise
eest karistatud rahatrahvidega, mis on tasumata, samuti on ta jätkanud narkootikumide
tarvitamist. Karistusregistri õiendist nähtuvalt on isikul 16 kehtivat väärteokaristust, sh on
teda ka varasemalt korduvalt karistatud NPALS § 151 lg 1 järgi rahatrahvide ja arestidega.
Karistuse kohaldamisel on maakohus õigesti tuvastanud menetlusaluse isiku käitumises


                                                                                             2
karistust kergendavate ja raskendavate asjaolude puudumise KarS §-de 57 ja 58 järgi.
Maakohus on põhjendatult arvestanud seda, et karistusregistri andmetest nähtuvalt on
N. Grigorjevit varem samalaadsete väärtegude toimepanemise eest karistatud. Seega ei ole
varem kohaldatud karistused tema puhul täitnud KarS § 56 lg-s 1 sätestatud karistuse
eesmärki – mõjutada süüdlast edaspidi hoiduma süütegude toimepanemisest. Samuti on
maakohus seejuures põhjendatult võtnud arvesse ka asjaolu, et menetlusaluse isiku käitumine
näitab tema poolt üleolevat suhtumist õiguskorda ja ükskõiksust saabuvasse tagajärge.

4.2. Kohtuväline menetleja toob välja, et N. Grigorjevi poolt toime pandud väärteo kirjeldus
sisaldub NPALS §-s 151 lg 1 ning seisneb narkootiliste ainete ebaseaduslikus käitlemises
väikeses koguses. Seega on N. Grigorjevi poolt toime pandud teod subsumeeritavad ühe
väärteokoosseisu alla, mistõttu väärtegude kogum on välistatud. Tegemist on ühe ja sama
väärteo korduva toimepanemisega. Riigikohus on oma 19.01.2005. a lahendis nr 3-1-1-106-04
asunud seisukohale, et samale väärteokoosseisule vastava teo korduva toimepanemise eest
võib isikut karistada eriosa normis sätestatud sanktsiooni ülemmäära piiresse jääva
karistusega. Seda põhjusel, et KarS §-st 63 tulenevalt loeb seadustik sama koosseisu korduvat
täitmist ühe süüteo toimepanemiseks. Mitme süüteo toimepanemisena käsitletakse ainult
olukordi, kui isik on toime pannud ühe või mitu tegu, mis vastavad eri süüteokoosseisudele.
KarS § 62 kohaselt võib ühe süüteo eest kohaldada ühe põhikaristuse ja ühe või mitu
lisakaristust. Seega võib isikut NPALS § 151 lg 1 järgi karistada faktilise korduvuse korral
üksnes kuni kolmekümnepäevase arestiga. Riigikohus märgib, et eelnev kehtib juhul, kui
karistus korduva rikkumise eest määratakse või mõistetakse ühe ja sama väärteoasja
menetluse raames. See, kas korduva rikkumise erinevaid episoode menetletakse koos või
eraldi, ei tohi aga mõjutada menetlusaluse isiku olukorda. Vastav nõue tuleneb PS § 12 lg 1
esimeses lauses sisalduvast üldisest võrdsuspõhiõigusest, mille kohaselt tuleb sarnases
olukorras olevaid isikuid kohelda ühtemoodi. Seega ei või enne esimese karistamisotsuse
tegemist toime pandud samale väärteokoosseisule vastavate tegude eest määratud või
mõistetud karistused ületada eriosa normis sätestatud sanktsiooni ülemmäära ka juhul, kui
episoode arutatakse eraldi. Peale käsitletava väärteoasja mõistis Harju Maakohus oma
14.12.2015 otsustega N. Grigorjevi NPALS § 151 lg 1 alusel süüdi ka väärteoasjas nr
4-15-9751 arestiga 15 päeva. Vaadatud kahe kohtuotsusega on N. Grigorjev karistatud kokku
seega 21 päeva pikkuse arestiga ehk N. Grigorjevile mõistetud karistus ei ületa seadusega
lubatud maksimummäära.


RINGKONNAKOHTU SEISUKOHT
5. Ringkonnakohus, olles tutvunud väärteoasja materjalide, maakohtu otsuse, esitatud
apellatsiooniga ja apellatsiooni vastusega leiab, et esitatud apellatsioon tuleb jätta
rahuldamata, kuivõrd maakohtu otsuse tühistamiseks mõistetud karistuse osas alust ei ole.

6. Apellant palub kohaldada KarS § 65 lg-t 1 ja § 64 lg-t 1 ning lugeda antud karistus
kaetuks raskeima karistusega ehk Harju Maakohtu 14.12.2015. a otsusega mõistetud
karistusega. Harju Maakohtu 14.12.2015. a otsusega mõisteti N. Grigorjev süüdi LS § 201
lg-s 2, § 242 lg-s 1 ja NPALS § 151 lg-s 1 sätestatud süütegude toimepanemises ja karistati
arestiga 15 päeva. LS § 201 lg 2 ja § 242 lg 1 järgi kvalifitseeritavate väärtegude
toimepanemise eest mõisteti N. Grigorjevile KarS § 63 lg 1 alusel 10 päeva aresti ning
NPALS § 151 lg 1 alusel kvalifitseeritava väärteo toimepanemise eest 5 päeva aresti. KarS §
63 lg 3 kohaselt, kui isik on toime pannud mitu tegu, mis vastavad mitmele eri
väärteokoosseisule, siis määratakse või mõistetakse karistus iga väärteo eest eraldi. Sellisel
juhul liitkaristust ei moodustata ning iga väärteo eest kohaldatud karistus mõistetakse või


                                                                                            3
määratakse eraldi ning need viiakse ka eraldi täide. Eeltoodust tulenevalt ei ole võimalik
N. Grigorjevile Harju Maakohtu 11.01.2016 otsusega mõistetud karistust lugeda kaetuks
Harju Maakohtu 14.12.2015. a otsusega mõistetud karistusega. KarS § 65 lg 1 sätteid
kohaldatakse ainult kuritegude kogumi korra.
Väärteoasjade ühendamine on VTMS § 63 lg 1 kohaselt kohtuvälise menetleja või kohtu
õigus, mitte kohustus. Ka pole alust eeldada, et väärteoasjade ühendamata jätmine iseenesest
tooks endaga kaasa ebaõige või põhjendamatu kohtuotsuse. Samale väärteokoosseisule
vastava teo korduva toimepanemise eest (antud juhul NPALS § 151 lg 1) võib isikut karistada
eriosa normis sätestatud sanktsiooni ülemmäära piiresse jääva karistusega. Seda põhjusel, et
KarS §-st 63 tulenevalt loeb seadustik sama koosseisu korduvat täitmist ühe süüteo
toimepanemiseks. KarS § 62 kohaselt võib ühe süüteo eest kohaldada ühe põhikaristuse ja ühe
või mitu lisakaristust. Seega võib isikut NPALS § 151 järgi karistada faktilise korduvuse
korral kuni kolmekümnepäevase arestiga. See, kas korduva rikkumise erinevaid episoode
menetletakse koos või eraldi, ei tohi mõjutada menetlusaluse isiku olukorda. Harju Maakohus
mõistis 14.12.2015 otsustega N. Grigorjevi väärteoasjas nr 4-15-9751 NPALS § 151 lg 1 järgi
süüdi ja karistas teda 5-päevase arestiga. Seega kahe kohtuotsusega on N. Grigorjev NPALS
§ 151 järgi karistatud kokku 11-päevase arestiga ehk N. Grigorjevile mõistetud karistus ei
ületa seadusega lubatud maksimummäära.

7. Alternatiivselt palub N. Grigorjev asendada talle mõistetud 6-päevane arest üldkasuliku
tööga. Ringkonnakohus selgitab, et karistuse mõistmisel tuleb KarS § 56 lg 1 kohaselt
arvestada isiku süüd, samuti võimalust mõjutada süüdlast edaspidi hoiduma süütegude
toimepanemisest ja õiguskorra kaitsmise huvisid. Arvestades N. Grigorjevi varasemat
karistatust, väärtegude jätkuvat toimepanemist ning varasemalt mõistetud karistuste täitmata
jätmist (tasumata rahatrahvid), samuti narkootiliste ainete tarvitamist, ei esine N. Grigorjevi
puhul eelduseid üldkasuliku töö edukaks sooritamiseks, samuti ei täidaks aresti asendamine
üldkasuliku tööga karistuse eesmärke. Nähtuvalt väärteoasja materjalidest, on N. Grigorjevi
mitmel korral karistatud NPALS § 151 lg 1 järgi kvalifitseeritava väärteo toimepanemise eest
ning isikul on seoses narkootiliste ja/või psühhotroopsete ainete tarvitamisega probleeme,
mistõttu võib eeltoodu takistada üldkasuliku töö reaalset täideviimist. Võttes arvesse eeltoodut
ning muuhulgas asjaolu, et isikuga seotud asjaolud võivad raskendada asenduskaristusena
üldkasuliku töö reaalset täideviimist, leiab ringkonnakohus, et aresti asendamine üldkasuliku
tööga ei ole käesoleval juhul eesmärgipärane ega sobiv.

8. Eelnevast lähtudes ja tuginedes VTMS § 147 lg 1 p-le 1 jätab ringkonnakohus maakohtu
otsuse muutmata ning esitatud apellatsiooni rahuldamata.



 /allkirjastatud digitaalselt/    /allkirjastatud digitaalselt/    /allkirjastatud digitaalselt/
           Orvi Tali                       Ivi Kesküla                    Andres Parmas




                                                                                                   4

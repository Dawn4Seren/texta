                                  TARTU HALDUSKOHUS
                                     Tartu Kohtumaja
                            KOHTUMÄÄRUS
 Kohtuasja number                   3-15-2814
 Määruse kuupäev ja koht            10. veebruar 2016, Tartu
 Kohtunik                           Maare Aloe
 Kohtuasi                    XXXi kaebus Politsei- ja Piirivalveameti vastu mittevaralise
                             kahju hüvitamiseks summas 1 000 000 eurot seoses Politsei- ja
                             Piirivalveameti vastusega pikaajalise elaniku elamisloa ja Eesti
                             kodakondsuse kohta
 Resolutsioon                1. Tagastada XXXi kaebus.
 Edasikaebamise kord ja muud 2. Määruse peale võib esitada määruskaebuse Tartu
 selgitused                      Ringkonnakohtule Tartu Halduskohtu kaudu 15 päeva
                                 jooksul arvates määruse kättesaamisest.
                             3. Määrus toimetatakse kätte kaebajale.

Asjaolud

1. XXX esitas 08.11.2015 Tartu Halduskohtule kaebuse Politsei- ja Piirivalveameti (edaspidi
PPA) vastu mittevaralise kahju hüvitamiseks summas 100 000 eurot seoses PPA vastusega
pikaajalise elaniku elamisloa ja Eesti kodakondsuse kohta. Kaebaja põhjendab, et PPA vastus viis
ta pikaajalise depressiooni ja suitsiidini.

2. Tartu Halduskohus 12.11.2015 kohtumäärusega jättis kaebuse käiguta ning andis kaebajale
puuduste kõrvaldamiseks 15 päeva alates kohtumääruse kättesaamisest. Kohus märkis, et kaebajal
tuleb täiendavalt selgitada, milles seisnes PPA õigusvastane tegevus, millega kaebajale väidetavat
kahju tekitati. Samuti tuleb kaebajal kohtule esitada tõendid, mis kinnitaksid talle tekkinud
tervisekahju, või teatada, kus tõendid asuvad.

3. 17.11.2015 esitas XXX Tartu Halduskohtule puuduste kõrvaldamise avalduse. Kaebaja
põhjendab, et hindab PPA vastusega tekitatud kahju 1 000 000 eurole. Kõik suitsiidikatset
kinnitavad tõendid asuvad Mustamäe haiglas. Samuti eksisteerib veenev iseloomustus Tartu
Vanglalt.

4. Tartu Halduskohus 21.12.2015 kohtumäärusega jättis kaebuse käiguta ning andis kaebajale
kaebuse puuduste kõrvaldamiseks 10-päevase tähtaja alates kohtumääruse kättesaamisest. Kohus
selgitas, et kuna PPA vastus seoses pikaajalise elaniku elamisloa ja Eesti kodakondsusega ei ole
seostatav kaebajale tervisekahju tekkimisega, ei ole kaebus riigilõivuvaba. Kaebajal tuleb tasuda
riigilõiv summas 750 eurot või esitada menetlusabi taotlus riigilõivust vabastuse saamiseks.

5. Kaebaja esitas 06.01.2016 ja 07.01.2016 Tartu Halduskohtule taotluse vabastada ta riigilõivu
tasumisest kaebuse esitamisel.
6. Tartu Halduskohus 13.01.2016 kohtumäärusega jättis rahuldamata kaebaja taotluse riigilõivu
tasumisest vabastamiseks kaebuse esitamisel, jättis kaebuse käiguta ja andis kaebuse puuduste
kõrvaldamiseks 5-päevase tähtaja kohtumääruse jõustumisest arvates. Kaebaja sai kohtumääruse
kätte 15.01.2016.

Kohtu seisukoht

7. Halduskohtumenetluse seadustiku (edaspidi HKMS) § 104 lg 2 teise lause kohaselt riigilõivu
määratud tähtpäevaks tasumata jätmise korral kaebus tagastatakse või jäetakse läbi vaatamata, kui
seaduses ei ole ette nähtud teisiti. HKMS § 121 lg 1 p 2 kohaselt tagastab kohus kaebuse määrusega
selle esitajale, kui kaebus ei vasta käesoleva seadustiku §-de 37-39 nõuetele, kaebaja ei ole kohtu
poolt määratud tähtaja jooksul puudusi kõrvaldanud ja puudused takistavad asja läbivaatamist.

8. Tartu Halduskohtu 13.01.2016 määrusega jäeti kaebaja riigilõivu tasumisest vabastamise
taotlus rahuldamata ning kohustati teda kaebuselt tasuma riigilõivu summas 750 eurot. Kaebajal
oli võimalik 13.01.2016 määrust vaidlustada 15 päeva jooksul alates selle kättesaamisest. Määrust
ei ole vaidlustatud. Seega on Tartu Halduskohtu 13.01.2016 kohtumäärus jõustunud ja kaebajal
tuli tasuda riigilõiv viie päeva jooksul alates määruse jõustumisest. Kuna määrus jõustus
02.02.2016, tuli riigilõiv tasuda hiljemalt 08.02.2016. Käesoleva määruse tegemise seisuga ei ole
kaebaja kohtule riigilõivu tasumist tõendavat dokumenti esitanud ning ka Kohtute Infosüsteemist
ei nähtu, et kaebuselt oleks riigilõiv tasutud.

9. Eeltoodust tulenevalt kohus tagastab kaebuse HKMS § 104 lg 2 ja § 121 lg 1 p 2 alusel riigilõivu
tasumata jätmise tõttu. HKMS § 43 lg 2 kohaselt ei võta kaebuse tagastamine õigust pöörduda
uuesti halduskohtusse. Kaebuse tagastamisel loetakse, et kaebus ei ole kohtu menetluses olnud.

/allkirjastatud digitaalselt/

Maare Aloe
kohtunik




                                                2

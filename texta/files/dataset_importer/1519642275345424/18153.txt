                              KOHTUMÄÄRUS

Kohus                                   Tartu Ringkonnakohus

Määruse tegemise aeg ja koht            18. aprill 2016, Tartu (kirjalik menetlus)

Kriminaalasja number                    1-10-8497

Kohtukoosseis                           Maarika Kuusk, Tiit Lõhmus, Mati Kartau

Vaidlustatud kohtulahend                Viru Maakohtu (Rakvere kohtumaja) 15. märtsi 2016 määrus
                                        süüdimõistetu vangistusest tingimisi enne tähtaega
                                        vabastamata jätmise kohta
Kaebuste esitajad ja kaebuse liik       Süüdimõistetu Vitaly Komarov (isikukood 37105192282),
                                        määruskaebus


RESOLUTSIOON

1.   Viru Maakohtu (Rakvere kohtumaja) 15. märtsi 2016 määrus jätta muutmata.
2.   Määruskaebus jätta rahuldamata.

Edasikaebamise kord: KrMS § 384 lg 2 ja § 387 lg 1 kohaselt võib määrusele esitada
määruskaebuse Tartu Ringkonnakohtule prokuratuur, advokaadist kaitsja või advokaadi
vahendusel teised kohtumenetluse pooled viieteistkümne päeva jooksul alates päevast, mil isik
sai vaidlustatud määrusest teada või pidi teada saama.


ASJAOLUD JA MENETLUSE KÄIK

1. Vitaly Komarov tunnistati süüdi Viru Maakohtu 13. detsembri 2011. a otsusega KarS § 184 lg 2
p-de 1,2 järgi ja teda karistati vangistusega 1 aasta 7 kuud. KarS § 65 lg 2 ja § 74 lg 5 alusel
suurendas kohus mõistetud karistust Harju Maakohtu 3. juuli 2008 otsusega mõistetud karistuse ja
Viru Maakohtu 13. märtsil 2009 mõistetud ärakandmata karistusosa võrra. V. Komarovi
liitkaristuseks jäi 7 aastat 4 kuud vangistust. KarS § 64 lg 1 ja § 65 lg 1 alusel liitis kohus mõistetud
karistuse Tartu Maakohtu 22. veebruari 2010 otsusega mõistetud karistusega, lugedes kergema
karistuse raskemaga kaetuks. Ärakandmisele kuulub 7 aastat 4 päeva vangistust. Vangistuse
lõpptähtaeg on 17. jaanuar 2017.

2.     Viru Maakohtu 15. märtsi 2016 määrusega jäeti V. Komarov vangistusest tingimisi enne
tähtaega vabastamata.

Positiivseks pidas kohus seda, et V. Komarovil on vabanemisel kindel elukoht ning tal on ka toetav
sotsiaalvõrgustik vanema venna, laste ja abikaasa näol. Viimane on nõus teda ka ennetähtaegse
vabastamise korral toetama. Kinnipeetavale on garanteeritud töökoht. Vangistuses on ta osalenud
mitmes sotsiaalprogrammis.

Arvestades V. Komarovi korduvat karistatust, on tema tutvusringkonnas ilmselgelt kriminaalkorras
karistatud isikuid, ka kuritegu on toime pandud grupis. Kriminaalse mõtteviisi, käitumise ja
taustaga isikutega läbikäimine ei soodusta kinnipeetava taasühiskonnastumist.

Negatiivselt iseloomustab V. Komarovi käitumist vanglas kehtiva distsiplinaarkaristuse olemasolu.
Vangistuse jooksul on teda korduvalt distsiplinaarkorras karistatud ning tema suhtes on rakendatud
täiendavaid julgeolekuabinõusid. Kui isik ka vanglas range järelevalve tingimustes jätkab
õigusrikkumiste toimepanemist, siis puudub kohtul alus arvata, et V. Komarovi käitumine
vabaduses saab olema seaduskuulekas.

V. Komarovi on kriminaalkorras karistatud 5 korral, väärteokorras 21 korda. V. Komarovi
kuritegude laad on muutunud raskemaks. Praegust karistust kannab ta rahvatervisevastase kuriteo
eest, mis on toime pandud materiaalse kasu saamise eesmärgil. Arvestades kinnipeetava
kriminaalset käitumist, ei ole tegu õiguskuulekusele orienteeritud isikuga. V. Komarov on varem
korra olnud kriminaalhooldusel, ent ta võeti vahi alla seoses uue kuriteo toimepanemisega.

Vangla iseloomustusest nähtuvalt ei olnud V. Komarov motiveeritud sotsiaalprogrammides osalema,
väljendas end kehakeeles agressiivselt, käitus ülbelt, teemade arutamisest osa ei võtnud ja leidis, et
programm on ajaraisk ning sellel puudus mõte. Konflikti olukordades käitub isik impulsiivselt,
ärritub kergesti ja kasutab olukorra lahendamiseks vägivalda, kordab tehtud vigu, oma tegevuse
tagajärgi näeb vaid enda jaoks positiivsest küljest, teiste tegevusi tõlgendab vaenulikult. Korduvad
kuriteod viitavad probleemide lahendamise oskamatusele. Kinnipeetaval on kõrgendatud
enesehinnang ning ta on korduvalt väljendanud, et teda ei huvita, mis seaduses on kirja pandud.
Kriminaalsed hoiakud väljenduvad korrale allumatuses ning tööst keeldumises.

Kinnipeetaval ei ole küll diagnoositud alkoholisõltuvust, ent avaliku korra rikkumised on toime
pandud alkoholijoobes. Isik ise probleemi ei tunnista.

3.     Viru Maakohtu määruse vaidlustas V. Komarov, kes taotleb lahendi tühistamist ja enda
ennetähtaegset vabastamist. Kaebuse väited on kokkuvõtlikult järgmised.

3.1    Kohtu väide, et V. Komarovi tutvusringkond on kriminaalse taustaga, on paljasõnaline.
V. Komarovi suhtlusringkonna moodustab tema pere. Kui aga kohus leiab, et kriminaalse taustaga
inimesed võivad kuuluda V. Komarovi suhtlusringkonda, saab talle panna kohustuse nendega mitte
suhelda.

3.2     Viide distsiplinaarkaristusele ei ole lubatud, kuivõrd see on vaidlustatud. Ka kohtule on seda
selgitatud ning esitatud ka dokumendid, miks V. Komarov on keeldunud tööst koristajana. Nimelt
esineb tal allergia ning vanglaarst on keelanud tolmuga kokkupuutumise (isegi märgkoristuse).
Kuna allergiat kontrolli all ei hoitud, kahtlustatakse praegu astmat.

3.3     V. Komarov soovib oma peret aidata, milleks tal vanglas võimalused puuduvad. Vabaduses
on talle aga tagatud töökoht.

3.4    V. Komarov tunnistab, et pani toime distsiplinaarrikkumisi, ent need olid tingitud raskest
perioodist tema elus – nimelt surid mõlemad tema vanemad. Ta süüdistas end, et ei saanud olla
vanematele haiguse perioodil ja viimasel hetkel toeks. Peale isa surma taotles V. Komarov enda
panemist üksikkambrisse, et ta saaks elu üle rahulikult mõelda ning suhtles praktiliselt terve aasta
vaid abikaasa ja lapsega. Ta sai aru, et on vanglas viibides kaotanud palju aega. Pika aja jooksul ei
2                                                 2
ole ta rikkumisi toime pannud, kuna on aru saanud, et peab end kontrollima ja hoiduma igasugustest
rikkumistest kõrvale. V. Komarov sai aru, et pereliikmed on tema ainsaks suureks väärtuseks.
3.5      Vaid ühe distsiplinaarkaristuse pärast ei ole põhjendatud isiku vabastamata jätmine. V.
Komarov märgib, et ka selliseid isikuid, kelle kriminaalhooldus on varem luhtunud, on kohus
tingimisi ennetähtaegselt vabastanud. Võrdse kohtlemise põhimõttest lähtuvalt tuleks ka V.
Komarovi kohelda teiste sarnastel asjaoludel vabastatud isikutega võrdselt.

3.6    V. Komarovil ei ole probleeme alkoholiga, ta ei suitseta ega tarvita narkootikume.
V. Komarov tegeleb spordiga. Kui aga kohus leiab, et V. Komarovil võivad olla probleemid
alkoholiga, võib ta panna kohustuse mitte tarvitada alkoholi.

3.7     Kohus ei süvenenud V. Komarovi poolt esitatud dokumentidesse ega selgitustesse (nt
elamispinna osas). Määruskaebuse esitaja märgib sedagi, et kinnipeetava vabastamine ei tähenda, et
ta vabastataks karistuse kandmiselt – muutub vaid karistuse kandmise viis. Täita tuleb
vabastamisega seonduvaid tingimusi ja kohustusi. Riigi poolt kohaldatavad meetmed ei peaks
piirduma vaid karistuse määramisega. Hoolitsema peaks ka selle eest, et aidata inimesel
sotsialiseeruda ning motiveerida teda uute kuritegude toimepanemisest hoiduma. Tõhusaim viis
selleks on tugevdada vangla ja kriminaalhoolduse koostööd. Samuti on oluline lähendaste moraalne
toetus. Karistus on oma eesmärgi täitnud ning olemas on ka kõik tingimused õiguskuulekale teele
asumiseks: abikaasa moraalne ja materiaalne toetus, väikeste laste kasvatamise vajadus, töö- ja
elukoha olemasolu ning võimalus ja vajadus oma perekonna eest hoolitseda.

RINGKONNAKOHTU SEISUKOHT JA PÕHJENDUSED

4.     Ringkonnakohus on seisukohal, et maakohus on põhjendatult jätnud V. Komarovi
vangistusest tingimisi enne tähtaega vabastamata.

4.1    Ringkonnakohus märgib, et tingimisi vabastamise kriminaalpoliitiline eesmärk on
vähendada reaalse vangistuse rakendusala ning säästa konkreetset isikut vangistusest. Määrav on
seejuures aga positiivne eripreventiivne prognoos – lootus, et isik ei pane vabaduses toime uut
kuritegu. Kaalutlused, millest kohus siinjuures lähtub on süüdlast puudutavad (tema käitumine
vangistuses ja tulevane elu vabaduses) ja karistuspoliitilised (kuriteo asjaolud, süüdlase isik ja tema
varasem elukäik).

4.2     Edasikaebuses      on     V.    Komarov      maakohtule     ette   heitnud     keskendumist
distsiplinaarkaristusele, milline on vaidlustatud. Samuti peab ta paljasõnaliseks kohtu väiteid enda
kriminaalsest tutvusringkonnast ja alkoholiga seotud probleemidest. V. Komarov avaldab, et ta on
aru saanud ka sellest, et kriminaalhoolduse rikkumisega kaasneb karistuse täitmisele pööramine
ning et karistus on tema puhul eesmärgi täitnud. Edaspidi kavatseb ta keskenduda perele ja
õiguskuulekusele.

4.2.1 Ringkonnakohus leiab, et määruskaebuse väited ei tingi maakohtu määruse tühistamist. Arsti
poolt töö keelamist ei kinnita patsiendi ravilugu (tlk 127). Ka vangla iseloomustuse kohaselt on
tööst keeldumine seotud pigem isiku kuritegelike hoiakutega. V. Komarov on kogu vangistuse
jooksul töötamisest keeldunud. Maakohus on välja toonud sellegi, et vangla iseloomustusest
nähtuvalt ei olnud V. Komarov motiveeritud sotsiaalprogrammides osalema, väljendas end
kehakeeles agressiivselt, käitus ülbelt, teemade arutamisest osa ei võtnud ja leidis, et programm on
ajaraisk ning sellel puudus mõte. Seetõttu puudub kindlustunne, et V. Komarovi karistus ka
tegelikkuses on oma eesmärgi täitnud ja ta on aru saanud oma probleemkäitumise põhjustest.



3                                                 3
4.2.2 Ka kohtu järeldusi V. Komarovi kriminaalsest tutvusringkonnast ei saa pidada
paljasõnaliseks, vaid need tuginevad vangla poolt isiku suhetele ja elustiilile antud hinnangule,
mille kohaselt näitab grupis toime pandud kuritegu seda, et V. Komarovi suhtlusringkonda kuulub
kriminaalse mõtteviisiga isikuid. Ka alkoholi tarvitamisega seonduvat problemaatikat on
kinnipeetavat iseloomustavas materjalis esile toodud. Samas nõustub ringkonnakohus, et
eelnimetatud riske oleks võimalik maandada vastavate lisakohustuste panemisega.

4.3     Vaatamata V. Komarovi selgitustele enda muutumise kohta, leiab ka ringkonnakohus, et
kinnipeetaval tuleb karistuse kandmist jätkata. Kinnipeetavat iseloomustavat materjali tuleb
arvestada kogumis. Ehkki V. Komarovi vabastamisjärgsed tingimused (perekonna toetus, töökoha
olemasolu) on head ning võimalikke alkoholi ja kriminaalse tutvusringkonnaga seotud riske saaks
maandada lisakohustuste panemisega, ei kaalu vabanemisjärgsed tingimused üle süüdlase varasemat
kriminaalset elukäiku (kriminaalkorras karistatud 5 korral, kuriteod on muutunud laadilt raskemaks,
viimased kaks kuritegu on toime pandud narkootiliste ainete valdamisega ja eesmärgiga saada
materiaalset kasu) ning tema isikuga seotud riske (ohtlik avalikkusele). Lisaks eeltoodule leiab
ringkonnakohus, et V. Komarovi koostöö ametnikega ei oleks ilmselt tulemuslik. Vangla
iseloomustuse kohaselt suhtub V. Komarov ametiisikutesse üleolevalt ja impulsiivselt ning
mittealluvalt.

5.     Neil asjaoludel ja nõustudes maakohtu põhjendustega, jätab apellatsioonikohus juhindudes
KrMS §-st 390 ja § 337 lg 1 p-st 1 vaidlustatud kohtumääruse muutmata ja määruskaebuse
rahuldamata.



    /allkiri/                                  /allkiri/                               /allkiri/

Maarika Kuusk                                Tiit Lõhmus                            Mati Kartau




4                                               4

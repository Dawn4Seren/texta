                        KOHTUMÄÄRUS

Kohus                             Tartu Ringkonnakohus

Kohtukoosseis                     Viivi Tomson, Triin Uusen-Nacke, Üllar Roostoja

Määruse tegemise aeg ja koht      2. november 2016, Tartu

Tsiviilasja number                2-16-12647

Tsiviilasi                        K.L. kaebus kohtutäitur Oksana Kutšmei asendaja Vladimir
                                  Kutšmei     1. augusti 2016  otsuse    peale   täiteasjas
                                  nr 084/2014/4013
Vaidlustatud kohtulahend          Tartu Maakohtu 12. septembri 2016 määrus

Kaebuse esitaja ja kaebuse liik   K.L. määruskaebus

Kohtuistungi toimumise aeg        Kirjalik menetlus

Menetlusosalised ja nende         Määruskaebuse        esitaja     (avaldaja/võlgnik): K.L.
                                  (ik: XXXXXXXXX), esindaja Gerli Luik
esindajad
                                  Vastustajad (puudutatud isikud):
                                  Kohtutäitur Oksana Kutšmei asendaja Vladimir Kutšmei
                                  Sissenõudja Swedbank AS (rk: 10060701), esindaja Külli
                                  Reinfeld


RESOLUTSIOON
1. Jätta määruskaebus rahuldamata ja Tartu Maakohtu 12. septembri 2016 määrus
muutmata.
2. Jätta menetluskulud maa- ja ringkonnakohtus K.L. kanda.
Edasikaebamise kord
Menetlusosalisel on õigus esitada määruskaebus Riigikohtule 15 päeva jooksul alates määruse
kättetoimetamisest.
Hagita menetluses võib menetlusosaline Riigikohtus menetlustoiminguid teha ning avaldusi ja
taotlusi esitada ise või advokaadi vahendusel.
Juhul, kui menetlusosaline taotleb menetlusabi, peab ta esitama tähtaja kestel määruskaebuse.
Kaebuse põhjendamiseks või riigilõivu tasumiseks või kaebuses esineva sellise puuduse
kõrvaldamiseks, mis on seotud menetlusabi taotlemisega, annab kohus mõistliku tähtaja pärast
menetlusabi taotluse lahendamist, kui nimetatud taotlus ei ole esitatud põhjendamatult või
tähtaja pikendamise eesmärgil.

ASJAOLUD
1. K.L. (avaldaja/võlgnik) esitas 19.08.2016 maakohtule kaebuse kohtutäitur Oksana Kutšmei
asendaja Vladimir Kutšmei (kohtutäitur) 01.08.2016 otsuse täiteasjas nr 084/2014/4013
tühistamiseks.
Avalduse kohaselt arestis kohtutäitur 30.06.2016 sissetuleku arestimise aktiga võlgniku
pensioni 10% ulatuses. Pension, mille suurus on 400,50 eurot, on võlgniku ainus sissetulek.
Kohtutäitur jättis 01.08.2016 otsusega võlgniku avalduse igakuise mittearestitava miinimumi
võimaldamiseks rahuldamata. Kohtutäitur põhjendas seda sellega, et võlgnik on Secolo OÜ ja
Kenvestor OÜ juhatuse liige, mõlemad on tegutsevad äriühingud, mistõttu ei ole põhjust arvata,
et võlgnik juhib neid tasuta. Võlgnik nimetatud äriühingutest sissetulekut ei saa, mistõttu on
kohtutäitur rikkunud täitemenetluse seadustiku (TMS) § 132 lg-st 1 tulenevat arestimiskeeldu.
Kohtutäituri vastusele esitatud seisukohas väitis võlgnik, et sõiduk Opel Astra Caravan on
võõrandatud, lisaks puudub sellel tehnoülevaatus ja liikluskindlustus. Korterit kasutab võlgnik
ajutiselt ning see on müügis.
2. Kohtutäitur palus jätta kaebuse rahuldamata. Kohtutäituril on tekkinud põhjendatud
veendumus, et võlgnik saab rahaliselt hinnatavaid soodustusi või muid hüvesid Secolo OÜ-lt,
mille juhatuse liige võlgnik on, või Secolo OÜ lähikondsetelt, sh Puhu Grupp OÜ-lt.
Soodustuste suuruseks hindab kohtutäitur vähemalt 100 eurot kuus. Võlgnik on Secolo OÜ
juhatuse ainus liige alates 21.01.2013. Kuigi Secolo OÜ-l ei ole kunagi olnud ühtegi töötajat,
on äriühingul olnud märkimisväärne käive ja kasum. Sellest saab järeldada, et käive ja kasum
on tekkinud võlgniku tegevuse läbi juhatuse liikmena. Võlgnik ei ole ka Secolo OÜ osanik.
Seega on mõistlik järeldada, et ta ei tegutse juhatuse liikmena tasuta. Secolo OÜ-le kuuluvad
mitmed sõidukid, sh Opel Astra Caravan, mille kasutajaks on registris märgitud võlgnik.
Võlgniku elukohaks on Puhu Grupp OÜ-le kuuluv korter. Puhu Grupp OÜ juhatuse liige on
Secolo OÜ ainuosanik. Puhu Grupp OÜ tegevusala ei ole kinnisvara rentimine ning tegemist
on äriühingu ainsa korteriomandiga. Avaldaja kasutab korterit ilma selle eest tasu maksmata.
Samuti on võlgnik Kenvestor OÜ juhatuse liige. Seega on võlgniku sissetulek vähemalt
500 eurot kuus (400,50 eurot pension ja 100 euro ulatuses rahaliselt hinnatavad
soodustused/hüved) ning võlgniku pensioni arestimine 40,50 euro ulatuses on kooskõlas
TMS § 132 lg-tes 1 ja 3 sätestatud piirangutega.
3. Sissenõudja Swedbank AS palus jätta kaebuse rahuldamata, toetades kohtutäituri seisukohti.

MAAKOHTU LAHEND
4. Tartu Maakohus jättis 12. septembri 2016 määrusega K.L. kaebuse kohtutäitur Oksana
Kutšmei asendaja Vladimir Kutšmei 1. augusti 2016 otsuse peale täiteasjas nr 084/2014/4013
rahuldamata ja menetluskulud avaldaja kanda.



                                              2
Määruse kohaselt tuleb asjas lähtudes TMS § 132 lg-s 1 sätestatud sissetuleku arestimise
keelust hinnata, kas kohtutäituri otsuse tulemusel on võlgnikule tagatud vähemalt ühe kuu
töötasu alammäära, s.o 430 euro suurune sissetulek kuus.
Võlgniku sissetulekuks on pension 400,50 eurot kuus, millest kohtutäitur on arestinud
40,05 euro suuruse osa. Seega saab võlgnik pensionist kätte 360,45 eurot. Võlgniku
sissetulekuks on TMS § 130 lg 11 kohaselt mh igasugune rahaliselt hinnatav soodustus, mida
võlgnik on saanud seoses juriidilise isiku juhtorgani liikmeks olekuga. Kohus nõustus
kohtutäituriga, et juhul kui võlgnik saab sissetulekut varjatult, saab ka varjatud sissetuleku osa,
mh võlgniku avalike sissetulekute arestimisel, arvesse võtta. Sissetuleku suuruse hindamine ei
saa siiski olla kohtutäituri suvaotsustus, vaid selleks tuleb välja selgitada, milliseid konkreetseid
rahaliselt hinnatavaid soodustusi võlgnik saab.
Eeltoodust tulenevalt kohus hindas, kas ja kui suures ulatuses saab võlgniku sissetulekuna
hinnata kohtutäituri välja toodud auto ja korteri kasutamise võimalust. Kohus leidis, et võlgniku
auto kasutajana märkimist ei saa pidada võlgnikule antavaks rahaliselt hinnatavaks
soodustuseks. Kuivõrd autol ei ole tehnoülevaatust ega liikluskindlustust, ei ole sellega liikluses
osalemine lubatud. Seega puudub autol kasutusväärtus. Võlgnikule korteri kasutamise
võimaldamine on seevastu hinnatav rahalise soodustusena Secolo OÜ juhatuse liikmena
tegutsemise eest ning seega võlgniku sissetulekuna. Võlgnik ei ole vaidlustanud, et ta kasutab
Puhu Grupp OÜ-le kuuluvat korterit. Samas ei ole ta välja toonud, et ta korteri kasutamise eest
maksaks. Võlgnik on üldsõnaliselt märkinud, et elamiskulusid aitavad tal osaliselt kanda
lähikondsed, märkimata, kes konkreetselt ja millises ulatuses. Samuti ei ole võlgnik esitanud
selle kohta tõendeid. Arvestades, et võlgnik on Secolo OÜ ainus juhatuse liige, Secolo OÜ on
kasumlikult tegutsev äriühing ning Secolo OÜ ainuosanik on Puhu Grupp OÜ juhatuse liige,
on Puhu Grupp OÜ selgelt seotud Secolo OÜ-ga ning kuivõrd võlgnik ei ole välja toonud ja
samuti kohtule ei ole teada muud põhjust, miks Puhu Grupp OÜ peaks võlgnikule andma
kasutada enda korterit, siis ilmselt on korteri võlgnikule kasutusse andmine tasu Secolo OÜ
juhatuse liikmena tegutsemise eest. Asjaolu, et korteriomand on müügis, ei tähenda, et seni kuni
võlgnikul on võimalus seda kasutada, ei saaks võlgnikule korteri kasutada andmist pidada
võlgnikule osutatavaks rahaliselt hinnatavaks soodustuseks.
Kohtutäitur on hinnanud võlgniku sissetulekuks olevate rahaliselt hinnatavate soodustuste
väärtuseks vähemalt 100 eurot kuus. Võlgnik ei ole soodustuste väärtuse kohta seisukohta
esitanud. Arvestades võlgnikule pärast pensioni aresti alles jäävat pensioni suurust
360,45 eurot, peaks korteri kasutamise väärtus olema vähemalt 69,55 eurot kuus, et võlgnikule
oleks tagatud TMS § 132 lg-s 1 nimetatud sissetulek. See summa on väiksem kohtutäituri
hinnangust. Kohus leidis, et arvestades üldteadaolevaid keskmisi üürihindu (nt kättesaadavad
internetis kv.ee) saab lugeda võlgniku saadava hüve väärtuse suuremaks kui 69,55 eurot kuus.
Seega jääb võlgnikule pärast pensioni aresti kätte sissetulek, mis on suurem kui 430 eurot kuus,
mistõttu kaebus tuleb jätta rahuldamata.

MÄÄRUSKAEBUSE ESITAJA TAOTLUS JA PÕHJENDUSED
5. K.L. esitas määruskaebuse, milles taotleb Tartu Maakohtu 12. septembri 2016 määruse
tühistamist ja uue määruse tegemist, millega K.L. kaebus rahuldada või saata asi uueks
läbivaatamiseks esimese astme kohtule.
Menetluskulud palub määruskaebuse esitaja jätta kohtutäituri kanda.
Määruskaebuse põhjenduste kohaselt:
1) eiras maakohus Riigikohtu lahendites nr 3-2-1-3-08 (p 16) ja 3-2-1-68-07 (p 13) esitatud
põhimõtteid, mille järgi on TMS § 131 ja § 132 näol tegemist erisätetega, mis prevaleerivad
TMS § 130 lg-s 11 sätestatu ees ning mille eesmärgiks on tagada võlgnikule tema suhtes


                                                 3
korraldatava täitemenetluse tingimustes ülalpidamiseks minimaalselt vajalikud vahendid.
Kohtumääruse arvestus ei taga võlgnikule alammäära ulatuses rahalisi vahendeid ja seejuures
eiratakse arestimispiirangut;
2) on ebaõige kohtu seisukoht, et võlgnik ei ole soodustuste väärtuse kohta seisukohta esitanud.
Võlgnik on väljendanud, et ei nõustu mistahes kohtutäituri suvaotsusega soodustuste väärtuse
osas, mis olid TsMS § 230 lg 1 mõistes tõendamata. Kohus on rikkunud TsMS § 442 lg-s 8
sätestatut, kuivõrd kohtu järeldused määruse p-s 8 on ebaselged ega põhine tõenditel, kuivõrd
pole teada, millistest lähteandmetest ja tõenditest tulenevalt on keskmine üürihind kujunenud.
Üldteadaolevaks asjaoluks keskmise üürihinna tuletamisel ei saa pidada pelgalt
kinnisvaraportaalile viitamist, millised järeldused ei toetu ühelegi tõendile ega arvestuslikule
meetodile. Seega ei ole korteri kasutamise väärtus soodustusena võlgniku suhtes õiguslikult
põhjendatud ja tõendatud;
3) rikkus kohus TsMS § 5 lg-s 3 ning § 477 lg-tes 5 ja 7 sätestatud asjaolude selgitamise ja
tõendite kogumise kohustust hagita asjades, sest kohus ei andnud võlgnikule võimalust (ega
kohustanud) esitada täiendavaid tõendeid võlgniku ajutise elukoha kasutamise kulude osas;
4) jättis kohus tähelepanuta võlgniku vastuväite, mille järgi ei ole tal võimalik pensionist, mis
on tema ainuke sissetulek, osta endale eluaset ja ta on läbinud eraisiku pankrotimenetluse (ei
saa pangast laenu eluaseme soetamiseks);
5) on võlgniku elukoha osas toimunud muudatus. Võlgniku elukohaks on XXXXXXXXXX,
mille osas ta on 16.09.2016 esitanud elukoha registreerimiseks avalduse Põltsamaa vallale ning
rahvastikuregistri kanne on tehtud 19.09.2016;
6) kohus ei kontrollinud ja kohtutäitur ei tõendanud asjaolu, et võlgnik ei ole äriregistri andmete
järgi Puhu Grupp OÜ ega Secolo OÜ osanik ega juhatuse liige.

VASTUSTAJATE VASTUVÄITED
6. Kohtutäitur Oksana Kutšmei asendaja Vladimir Kutšmei vaidleb määruskaebusele vastu ning
taotleb selle rahuldamata ja kohtukulude määruskaebuse esitaja kanda jätmist.
Vastuväidete kohaselt:
1) on võlgnik määruskaebuses esitanud asjaolusid, mis kohtutäituri 01.08.2016 otsuse tegemisel
ei olnud aset leidnud, mistõttu ei saanud kohtutäitur otsuse tegemisel nendega arvestada.
TMS § 218 kohase kaebuse lahendamisel kontrollib kohus kohtutäituri poolt kaebuse kohta
tehtud otsuse õiguspärasust. Seega uusi väiteid ja asjaolusid ei ole võimalik hinnata ka
ringkonnakohtul maakohtu määruse peale esitatud määruskaebuse lahendamisel. Kui
sissetuleku arvestamise aluseks olevad asjaolud muutuvad, siis muudab kohtutäitur
arestimisakti võlgniku avalduse alusel;
2) nähtub äriregistri väljavõttest, et võlgnik on olnud Secolo OÜ juhatuse ainuliige 03.05.2001–
19.01.2010 ja 21.01.2013–13.09.2016, s.o nii kohtutäiturile 09.07.2016 kaebuse esitamise,
kohtutäituri 01.08.2016 otsuse tegemise kui ka 12.09.2016 kohtumääruse tegemise ajal.
Kohtutäitur ei ole väitnud, et võlgnik on Puhu Grupp OÜ juhatuse liige ja/või osanik.
Kohtutäitur tugines sellele, et võlgnik saab Secolo OÜ juhatuse liikme ülesannete täitmise eest
rahaliselt hinnatavaid soodustusi ja/või hüvesid teiste Secolo OÜ osaniku Arvo Kaselo
juhitavate äriühingute kaudu, milleks on sh Puhu Grupp OÜ, kellele kuuluvas korteris on
võlgniku elukoht;
3) kinnitas võlgnik maakohtule esitatud kaebuses kõnealuses korteris elamist nii 09.07.2016
kohtutäiturile esitatud kaebuse kui ka kohtutäituri 01.08.2016 otsuse tegemise ajal. Seega
määruskaebuse väide, mille kohaselt 16.09.2016 elukohateade ja 19.09.2016 rahvastikuregistri
andmete päringu väljavõte tõendavad, et võlgnik ei saa Puhu Grupp OÜ-lt TMS § 130 lg 11
mõttes rahaliselt hinnatavat hüve või soodustust, ei ole asjakohane kohtutäituri 01.08.2016


                                                4
otsuse kontekstis. Lisaks on alus kahelda võlgniku väidetud asjaolude tõepärasuses, kuna
26.09.2016 on võlgnik rahvastikuregistrile esitanud andmed, mille kohaselt Puhu Grupp OÜ-le
kuuluv korter on alates 26.09.2016 uuesti tema kehtivaks sideaadressiks.

7. Swedbank AS vaidleb määruskaebusele vastu ning taotleb selle rahuldamata ja
menetluskulude määruskaebuse esitaja kanda jätmist.
Vastuväidete kohaselt:
1) nõustub sissenõudja kohtu seisukohaga, et arvestades üldteadaolevaid keskmisi üürihindu,
saab lugeda võlgniku saadava hüve väärtuse suuremaks kui 69,55 eurot kuus. TsMS § 477
lg-te 5 ja 7 alusel oli kohtu poolt põhjendatud uurida avaliku kinnisvaraportaali www.kv.ee
vahendusel üürihindasid ning kujundada vastavalt sellele seisukoht, milline on sarnaste
kinnisvaraobjektide keskmine üürihind;
2) on väär võlgniku seisukoht, et kohus ei andnud talle võimalust esitada tõendeid ajutise
elukoha kasutamisega seotud kulude osas. Tegemist on vaidluse peamise asjaoluga ning
võlgnikule olid tagatud kõik võimalused selle osas seisukohtade ja tõendite esitamiseks;
3) ei oma vaidluse lahendamisel tähendust asjaolu, et võlgnik on alates 19.09.2016 elukohta
vahetanud. Elukoha vahetuse toimumiseni sai võlgnik TMS § 130 lg 11 mõistes soodustusi ja
varalist kasu või hüve ning seetõttu on kohtumäärus seaduslik ja põhjendatud.

RINGKONNAKOHTU PÕHJENDUSED
8. Ringkonnakohus leiab, et määruskaebus tuleb jätta rahuldamata ja maakohtu vaidlustatud
määrus muutmata. Kuna maakohtu vaidlustatud määrus on seaduslik ja põhjendatud, siis
nõustudes maakohtu määruses esitatud põhjendustega, ei pea ringkonnakohus TsMS § 659 ja
§ 654 lg 6 alusel vajalikuks neid kõiki käesolevas määruses korrata.
9. Vastuseks määruskaebuses esitatud põhjendustele märgib ringkonnakohus, et ükski nendest
ei anna alust määruskaebuse rahuldamiseks ja maakohtu määruse tühistamiseks.
9.1. Põhjendatud on maakohtu seisukoht, et TMS § 132 lg 1 kohaldamisel tuleb arvestada kõiki
võlgniku sissetulekuid, sh TMS § 130 lg-s 11 märgitud rahaliselt hinnatavaid soodustusi.
Määruskaebuses esitatud väide, et TMS §-de 131 ja 132 kohaldamisel ei saa TMS § 131 lg-s 11
arvestada, on ebaõige.
9.2. TsMS § 477 lg 7 teise lause kohaselt nõuab kohus vajaduse korral avaldajalt tõendite
esitamist või kogub neid omal algatusel.
Seega oli maakohtul nimetatud sätte alusel õigus koguda tõendeid omal algatusel ning
kinnisvaraportaalis www.kv.ee avaldatud üürihindadele tuginemist keskmise üürihinna
kindlakstegemisel ei saa maakohtule ette heita. Kui määruskaebuse esitaja leidis, et maakohtu
poolt määratud üürihind (soodustuse väärtus) ei ole õige, oli tal võimalus vastupidist tõendada.
Nähtuvalt asja materjalidest ei ole määruskaebuse esitaja sellist võimalust kasutanud.
9.3. Määruskaebuse esitaja oli Secolo OÜ juhatuse liige nii kohtutäiturile 09.07.2016 kaebuse
esitamise ajal kui ka 01.08.2016 kohtutäituri otsuse tegemise, samuti 12.09.2016 maakohtu
määruse tegemise ajal. Samuti oli määruskaebuse esitaja elukohaks eelmärgitud ajal OÜ-le
Puhu Grupp kuuluv korter.
Vastavalt TMS § 218 lg-le 1 kontrollib kohus kohtutäituri otsuse peale esitatud kaebuse
lahendamisel kohtutäituri otsuse õiguspärasust. Käesoleva juhul vaidlustati maakohtus
kohtutäituri 01.08.2016 otsust ning pärast maakohtu otsuse tegemist toimunud muudatustel
(võlgniku elukoht ja Secolo OÜ juhatuse liikmeks olek) ei ole tähendust maakohtu 12.09.2016
määruse seaduslikkuse kontrollimisel.



                                               5
Sellistel asjaoludel on võlgnikul TMS § 134 lg 1 alusel õigus esitada avaldus kohtutäiturile.
10. Seoses määruskaebuse rahuldamata jätmisega jäävad menetluskulud ringkonnakohtus
TsMS § 171 lg 1 alusel K.L. kanda.




  /allkirjastatud digitaalselt/   /allkirjastatud digitaalselt/   /allkirjastatud digitaalselt/
         Viivi Tomson                 Triin Uusen-Nacke                  Üllar Roostoja




                                               6

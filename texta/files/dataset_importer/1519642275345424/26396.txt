                             KOHTUMÄÄRUS

 Kohus                            Harju Maakohus

 Kohtunik                         Vallo Kariler

 Määruse tegemise aeg ja koht     13. jaanuar 2016, Tallinn, Kentmanni kohtumaja

 Tsiviilasja number               2-16-453

 Tsiviilasi                       Tallinna kohtutäitur Katrin Velleti avaldus võlgniku
                                  XXX`i valduses olevasse korterisse sisenemiseks

 Menetlustoiming                  Avalduse lahendamine

 Menetlusosalised ja nende        Avaldaja: kohtutäitur Katrin Vellet (Rotermanni 5/Roseni
 esindajad                        10, 10111 Tallinn, e-post katrin@vellet.ee)
                                  Puudutatud isik I: võlgnik XXX (isikukood XXX, elukoht
                                  XXX, e-posti aadress puudub)
                                  Puudutatud isik II: sissenõudja Aktiva Finants OÜ
                                  (registrikood 10746479)
                                  Puudutatud isik II esindaja: Julianus Inkasso OÜ
                                  (registrikood 10686553, A.Weizenbergi 20, Tallinn
                                  10150, e-post inkasso@julianus.ee )

 Menetlustoimingu tegemise viis   Kirjalik menetlus

RESOLUTSIOON
Jätta rahuldamata kohtutäitur Katrin Velleti avaldus kohtutäituril ja kinnisasja
enampakkumisel osaleda soovijatel XXX`i (isikukood XXX) valduses olevale kinnisasjale
registriosa numbriga XXX, aadressil XXX ning seal asuvatesse ruumidesse sisenemiseks
ja viibimiseks, enampakkumise kuulutuse ilmumisest kuni enampakkumise toimumiseni,
kinnisajaga tutvumise võimaldamiseks.


Edasikaebamise kord
Määruse peale võib esitada määruskaebuse Tallinna Ringkonnakohtule Harju Maakohtu kaudu
15 päeva jooksul alates määruse kätte toimetamisele järgnevast päevast.



Asjaolud
Kohtutäitur Katrin Vellet esitas 12.01.2016 avalduse saamaks õiguse siseneda XXX`i
(isikukood XXX) valduses olevale kinnisasjale registriosa numbriga XXX, aadressil Puiestee
4-4, Valingu, Saue vald, Harju maakond 76615 ning seal asuvatesse ruumidesse,
enampakkumisel müüdava asjaga tutvumise võimaldamiseks alates enampakkumise kuulutuse
ilmumisest kuni enampakkumise toimumiseni.
Avalduse kohaselt on kohtutäitur Katrin Velleti menetluses võlgniku XXX`i vastu algatatud
täitemenetlus täiteasjas nr 031/2007/1962 võlgnevuse sissenõudmiseks. Täitemenetluste
algatamise aluseks on sissenõudja Aktiva Finants OÜ esindaja Julianus Inkasso OÜ
täitmisavaldus võlgnevuse sissenõudmiseks ja Harju Maakohtu 10.10.2006 kohtuotsus
tsiviilasjas nr 2-10-11291.
Võlgnikule on täitmisteade kätte toimetatud 02.08.2007 avalikult Ametlikes Teadaannetes
avaldamise kaudu, pärast mitmeid katseid kirja kättetoimetamiseks muudel seaduses sätestatud
viisidel.Täitedokumendis märgitud nõude vabatahtlik täitmise tähtaeg on möödunud ning
võlgnik ei ole täitemenetluses sissenõutavaid rahasummasid vabatahtlikult tasunud. 06.11.2013
koostati võlgnikule kuuluva kinnisasja registriosa numbriga XXX, aadressil XXX, arestimise
akt, mis on toimetatud võlgnikule kätte avalikult 06.11.2013 Ametlikes Teadaannetes
avaldamise kaudu, pärast mitmeid katseid kirja kättetoimetamiseks muudel seaduses sätestatud
viisidel.
16.06.2015 koostas kohtutäitur enampakkumise kuulutuse ning teate, millega teavitati
täitemenetluse osapooli enampakkumisest ja võimalusest müüdava kinnisasjaga tutvuda
kokkuleppel kohtutäituriga. Enampakkumine nurjus 13.07.2015. Kordusenampakkumine oli
välja kuulutatud kohtutäituri teatega 13.08.2015, mis samuti nurjus 14.09.2015.
Kordusenampakkumine oli välja kuulutatud kohtutäituri 05.10.2015 teatega, mis samuti nurjus
02.11.2015. Kohtutäitur pani kinnisasja uuesti enampakkumisele 30.11.2015 teatega.
Enampakkumisele pandud kinnisasja osta soovijad on pöördunud kohtutäitri poole sooviga
tutvuda müüdava kinnisasjaga. Kinnisasjaga tutvumiseks sobiliku aja kokkuleppimiseks
proovis kohtutäitur võtta võlgnikuga ühendust telefoni teel, kuid võlgnik kõnedele ei vasta.
Kohtutäituri avaldusele lisatud enampakkumise teatest nähtub, et enampakkumine viiakse läbi
alates 18.01.2016 kuni 22.01.2016 ja sellele registreerimine toimub alates 11.01.2016 kuni
15.01.2016.
Eeltoodu alusel leiab kohtutäitur, et täitemenetluse jätkamiseks on vajalik siseneda võlgniku
kinnisasjale, et võimaldada kohtutäituril ja enapakkumisel osalejatel varaga tutvuda.
Kohtumääruse põhjendused
Täitemenetluse seadustiku (TMS) § 8 kohaselt peab kohtutäitur võtma viivitamata tarvitusele
kõik seadusega lubatud abinõud täitedokumendi täitmiseks. TMS § 85 lg 1 ja 2 kohaselt on
soovijatel õigus müüdavate asjadega tutvuda alates kuulutuse ilmumisest kuni enampakkumise
alguseni. Kohtutäitur määrab asjadega tutvumiseks kindlad ajad. Kui asjad on võlgniku
valduses, on võlgnikul õigus nõuda, et tutvumine toimuks täitetoiminguteks ettenähtud aja
piires. Kohtutäitur peab arvestama omaniku huve. TMS § 28 lg 1 kohaselt võib kohtutäitur
siseneda võlgniku nõusolekul võlgniku valduses olevatesse ruumidesse või viibida tema
valduses oleval maatükil ja need läbi otsida, kui see on vajalik täitedokumendi täitmiseks. TMS
§ 28 lg 2 ja lg 3 kohaselt võib võlgniku nõusolekuta tema valduses olevatesse ruumidesse
siseneda või tema valduses oleval maatükil viibida ja need läbi otsida üksnes kohtumääruse
alusel, kusjuures läbiotsimist peavad taluma ka isikud, kelle kaas- või otseses valduses ruum
või maatükk on. Alates 01.10.2015 jõustunud TMS § 28 lg 21 sätestab, et käesoleva paragrahvi
lõikes 2 nimetatud kohtumääruse võib teha, ilma et võlgnik oleks varem keelanud kohtutäituril
tema valduses olevatesse ruumidesse ja maatükile siseneda või seal läbiotsimist teostada.
Kohus leiab, et kohtutäituri poolt kohtule esitatud avaldus pole piisavalt põhjendatud ning
seetõttu tuleb jätta rahuldamata.
TMS § 84 lg 3 kohaselt tuleb võlgnikule ja sissenõudjale enampakkumise kuulutuse sisust
teatada vähemalt kümme päeva enne enampakkumist. Kohtutäitur on avaldanud Ametlike
Teadaannete kaudu teate enampakkumisest 30.11.2015. Samas leiab kohus, et vaatamata
enampakkumise teate avaldamisest tuleb võlgnikku teavitada ka varaga tutvumise ajast.
TMS § 85 lg 2 kohaselt määrab kohtutäitur asjadega tutvumiseks kindlad ajad. Kui asjad on
võlgniku valduses, on võlgnikul õigus nõuda, et tutvumine toimuks täitetoiminguteks
ettenähtud aja piires. Kohtutäitur peab arvestama omaniku huve. Avaldusest ega sellele lisatud
dokumentidest ei nähtu, et kohtutäitur oleks määranud kindlad ajad kinnisasjaga tutvumiseks
ja oleks nendest aegadest võlgnikku teavitanud. Alates 01.10.2015 jõustunud TMS § 28 lg 21
sätte mõtteks ei saa olla olukord, kus oleks lubatav kohtumääruse alusel ükskõik millistel
juhtudel võlgniku valduses olevale kinnisasjale siseneda. Sellisel juhul puuduks kohtu
nõusolekul ja seega kohtumäärusel mõte. Kohus leiab, et asjaolu, et võlgnikku pole õnnestunud
kätte saada, ei anna alust automaatselt kohaldada TMS § 28 sätestatud meetmeid. Võlgnik peab
kohtu hinnangul olema teadlik konkreetsest ajast, millal soovitakse varaga tutvuda ja alles
seejärel saab tema keeldumisest või tema käitumisest järeldada soovimatust varaga tutvumist
võimaldada ning asuda kohaldama TMS § 28 sätestatud meetmeid. Lisaks peab tähelepanu
pöörama ka sellele, et TMS § 85 lg 2 sätestab võlgniku õiguse, mis seisneb selles, et juhul kui
asjad on võlgniku valduses, on võlgnikul õigus nõuda, et tutvumine toimuks täitetoiminguteks
ettenähtud aja piires. Konkreetsest varaga tutvumise ajast mitteteadlik olemine ei võimalda
võlgnikul oma õigusi realiseerida.
Lisaks leiab kohus, et avaldaja ei ole avalduses piisavalt põhjendanud võlgnikule täitmisteate
ja vara arestimise akti kättetoimetamise võimatust. Avaldaja on viidanud paljasõnaliselt ja
lisamata selle kohta tõendavaid dokumente, et on proovinud täitemenetluse dokumente
võlgnikule kätte toimetada muul seaduses sätestatud viisil. Millisel viisil, millal, jääb avaldusest
arusaamatuks. Seega tekib kohtul põhjendatud kahtlus, kas kohtutäitur on teinud kõik endast
oleneva ja seadusest tuleneva, et võlgnik oleks üldse teadlik täitemenetluse toimumisest.
Kohus leiab, et antud juhul pole avaldaja piisaval määral suutnud tõendada, et võlgniku
käitumine annaks alust avaldaja taotluse rahuldamiseks.
Eeltoodu alusel jätab kohus avaldaja taotluse võlgniku kinnisasjale sisenemiseks ja seal
viibimiseks rahuldamata.


/allkirjastatud digitaalselt/
Vallo Kariler
kohtunik

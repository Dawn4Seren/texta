                            KOHTUOTSUS
                              EESTI VABARIIGI NIMEL


Kohus                              Tartu Ringkonnakohus

Kohtukoosseis                      Viivi Tomson, Andra Pärsimägi, Kersti Kerstna-Vaks

Otsuse tegemise aeg ja koht        10. juuni 2016 Tartu

Tsiviilasja number                 2-15-1516

Tsiviilasi                         V.L.i hagi Eesti Vabariigi (Sotsiaalkindlustusameti kaudu)
                                   vastu kutsehaigusest tingitud hüvitise väljamõistmiseks
Tsiviilasja hind                   6560,19 eurot

apellatsioonikohtus

Vaidlustatud kohtulahend           Tartu Maakohtu 22. veebruari 2016 otsus

Kaebuse esitaja ja kaebuse liik    V.L.i apellatsioonkaebus

Kohtuistungi toimumise aeg         Kirjalik menetlus

Menetlusosalised ja nende          Apellant (hageja): V.L. (isikukood XXXXXXX), esindaja
                                   advokaat Heiki Kuningas
esindajad
                                   Vastustaja (kostja): Eesti Vabariik (Sotsiaalkindlustusameti
                                   kaudu), esindaja Merle Magnus

RESOLUTSIOON                       1. Jätta Tartu Maakohtu 22. veebruari 2016 otsus
                                      muutmata ja V.L.i apellatsioonkaebus rahuldamata.
Menetluskulude jaotus              2. Jätta poolte menetluskuludest maakohtus 57% V.L.i ja
                                      43 % Eesti Vabariigi kanda ning kõik poolte
                                      menetluskulud ringkonnakohtus V.L.i kanda.
 Edasikaebamise kord                   Otsuse peale võib esitada kassatsioonkaebuse Riigikohtule
                                       30 päeva jooksul otsuse kättetoimetamisest.
                                       Hagimenetluses      Riigikohtus    võib    menetlusosaline
                                       menetlustoiminguid teha ning avaldusi ja taotlusi esitada
                                       üksnes vandeadvokaadi vahendusel, kui seaduses ei ole
                                       sätestatud teisiti.
                                       Juhul, kui menetlusosaline taotleb menetlusabi, peab ta
                                       esitama tähtaja kestel kassatsioonkaebuse. Kaebuse
                                       põhjendamiseks või riigilõivu tasumiseks või kaebuses esineva
                                       sellise puuduse kõrvaldamiseks, mis on seotud menetlusabi
                                       taotlemisega, annab kohus mõistliku tähtaja pärast
                                       menetlusabi taotluse lahendamist, kui nimetatud taotlus ei ole
                                       esitatud põhjendamatult või tähtaja pikendamise eesmärgil.


MENETLUSOSALISTE NÕUDED, VASTUVÄITED JA PÕHJENDUSED
1. V.L. (hageja) esitas 30. jaanuaril 2015 Tartu Maakohtule hagi Eesti Vabariigi
(Sotsiaalkindlustusameti kaudu, kostja) vastu, milles palus mõista kostjalt hageja kasuks välja
ühekordse hüvitise perioodi 25. jaanuar 2014 kuni 1. aprill 2014 eest summas 2625,46 eurot, alates
1. aprillist 2014 igakuise hüvitise 1266,32 eurot ja alates 1. aprillist 2015 hüvitise igakuiselt
indekseerituna iga aasta 1. aprillil avaldatud TTOS § 31² järgse pensioniindeksiga. Menetluskulud
palus hageja jätta kostja kanda.
Hagiavalduses märgitu kohaselt on AEK 29. jaanuari 2014 otsusega hagejale määratud
kutsehaigusest tingitud töövõime kaotus 60%. Hagejal on diagnoositud käte ja õlavöötme
ülekoormushaigus. Sotsiaalkindlustusameti Tartu büroo jättis 20. märtsi 2014 otsusega
kutsehaigusest tingitud tervisekahjustuse hüvitise määramata.
Hageja on töötanud enne sõjaväeteenistust lukksepana ja autojuhina, seejärel neli kuud kolhoosis
XXX autojuhina ja XXX sovhoosis autojuhina, traktoristina, kombainerina ning lukksepana kuni 20.
detsembrini 1980. Perioodil 14. juunist 1982 kuni 1. juunini 1993 töötas hageja XXX kolhoosis
autojuhina, 21. juulist 1993 kuni 25. oktoobrini 1993 AS-is XXX kombainerina, 19. augustist 1997
kuni 31. maini 1997 XXX Piima- ja Lihaühistus ning 2. juunist 1997 kuni 28. maini 2001 AS-is
XXXr. Hageja hinnangul on tööandjad rikkunud TööK § 147, § 153 ning TKS § 5 lg 2 p 1-3, § 7 lg
6 ja § 8 lg 2 sätteid.
Alates 1. aprillist 2014 moodustab igakuise hüvitise suurus vastavalt hagiavalduses toodud
arvestusele 1266,32 eurot. Hüvitis perioodi 25. jaanuar 2014 kuni 1. aprill 2014 eest moodustab
2625,46 eurot.
2.Kostja ei tunnistanud hagi. Hageja ei ole tõendanud tööohustusnõuete rikkumist tööandjate poolt.
Puudub põhjuslik seos kutsehaiguse ja sissetuleku kaotuse vahel. Hageja on kaotanud oma sissetuleku
enne kutsehaiguse diagnoosimist 2011. aastal üldhaigestumise tagajärjel. Hüvitise määramisel tuleb
lähtuda TsK § 448 lg-s 1 ja VÕS § 127 lg-s 1 sätestatud kahju hüvitamise eesmärgist. Antud juhul on
üheselt selge, et olenemata kutsehaiguse diagnoosimisest ei töötaks hageja käesoleval ajal
üldhaigestumise tõttu ega teeniks igakuiselt 2110,53 euro suurust töötasu.


MAAKOHTU LAHEND
3. Tartu Maakohus rahuldas 22. veebruari 2016 otsusega hagi osaliselt, mõistis kostjalt hageja kasuks
välja hüvitise ühekordse summana perioodi 25. jaanuar 2014 kuni 31. märts 2014 eest summas


                                              2
1198,55 eurot ning alates 1. aprillist 2014 igakuiselt 538,48 eurot ja alates 1. aprillist 2015 hüvitise
igakuiselt indekseerituna iga aasta 1. aprillil avaldatud TTOS § 31² järgse pensioniindeksiga.
Maakohus jättis menetluskulud 57% ulatuses hageja ja 43% ulatuses kostja kanda ning mõistis
kostjalt välja menetluskulud summas 278,64 eurot riigituludesse.
Maakohtu otsuse põhjenduste kohaselt luges maakohus tööraamatu väljavõttega tuvastatuks, et
hageja töötas alates 24. maist 1971 kuni 20. detsembrini 1980 XXX sovhoosis autojuhina,
traktoristina, kombainerina ning taimekasvatusosakonna insenerina. Perioodil 14. juunist 1982 kuni
1. juunini 1993 töötas hageja XXX kolhoosis autojuhina ja kombainerina.       21. juulist kuni 28.
oktoobrini 1993 töötas hageja AS-is XXX kombainerina ning AS-is XXX töötas hageja 2. juunist
1997 kuni 28. maini 2001. Hageja tööandjad on likvideeritud, vastutus ja kahju väljamaksmise
kohustus on üle läinud riigile.
SA Põhja-Eesti Regionaalhaigla kutsehaiguste- ja töötervishoiu keskuse teatisega on tõendatud, et
hageja on diagnoositud 16. jaanuaril 2014 kutsehaigus ülekoormushaigusena kombineeritud
vibratsiooni toime nähtudega M70.8/M75.2/G56,0/173.0/Y96. AEK 29. jaanuari 2014 otsusega on
tõendatud, et hagejal on tuvastatud töövõime kaotus 60% ulatuses ning töövõime kaotuse põhjuseks
on kutsehaigus. Püsiva töövõimetuse tekkimise ajaks on 25. jaanuar 2015.
Maakohus ei nõustunud kostjaga selles, et hageja kaotas oma sissetuleku üldhaigestumise tõttu. Kuigi
21. detsembris 2000 arstliku ekspertiisiotsusega on määratud hageja töövõimekaotuse protsendiks
80% seoses üldhaigestumisega ja ka 11. detsembri 2003 arstliku ekspertiisiotsusega on hageja
töövõimekaotuse põhjuseks üldhaigestumine 90%-se töövõimekaotusega, on hageja suhtes tehtud
hilisemate uuringute tulemusena jõutud järeldusele, et hagejal on kutsehaigus. Nähtuvalt hageja
haiguslugudest esinesid hagejal kutsehaigestumist põhjustanud haigused juba enne töösuhte
lõppemist ning ammu enne kutsehaiguse diagnoosimist ning et kutsehaigustena nimetamata haigused
on põhjustatud kutsetööst, mis kujunesid välja perioodil 1971-2001. Maakohus leidis, et hageja
üldhaigestumise tingis suuremas osas kutsehaigestumine. Hageja kaotas üle poole oma töövõimest
kutsehaiguse tagajärjel ja seega kutsehaigus suurendas ka hageja üldhaigestumist. Kostja ei ole
tõendanud, et hageja oleks üldhaigestumise tagajärjel töövõime kaotuse tõttu sissetuleku kaotanud
samas suures ulatuses kui kutsehaiguse tõttu.
Maakohus asus seisukohale, et tööandjad on rikkunud TööK § 147, § 153, § 162 lg 1 ning TKS § 5
lg 2 p 1, 2 ja 3, § 8 lg 2, § 7 lg 6 sätteid. Kostja ei ole tõendanud, et tööandjate poolt on
tööohutusnõudeid järgitud või et tööandjad ei ole tööohutusnõuete rikkumises süüdi. Samuti ei ole
kohtule esitatud tõendeid töötaja korrapärase tervisekontrolli läbiviimise kohta vastavalt TKS § 14
lg-le 2.
Maakohus ei nõustunud hageja esitatud hüvitise indekseerimisega. Maakohus leidis, et TsK § 448
lg-st 1 ja VÕS § 127 lg-st 1 tulenevalt tuleb arvestada kahju hüvitamise eesmärgiga ja hüvitist saab
indekseerida sellise indeksiga, mis kajastab kahjustatud isiku kaotatud sissetuleku võimalikku
muutumist ajas. Selliseks indeksiks võib olla hagejaga samal tegevusalal töötavate isikute keskmise
brutopalga muutust kajastav indeks. Hüvise suuruse arvestamiseks võttis maakohus aluseks hageja
töövõimetuse tekkimisele eelnenud viimase 12 kuu töötamise kalendrikuu keskmise sissetuleku.
kohtule esitatud hageja palgatõendi alusel ja valis välja need kuud, kus hageja töötas täistööajaga
(juuli 2000; oktoober, september, juuli, juuni, mai, aprill ja jaanuar 1999; oktoober, september, august
ja juuli 1998). Kokku oli hageja töötasu 12-nel töövõimetusele eelnenud kuul 77 296,21 krooni
(4940,13 eurot), mis teeb hageja keskmiseks bruto töötasuks kuus 411,68 eurot (4940,13 : 12).
Statistikaameti andmetel oli põllu- ja metsamajanduses ning kalapüügis 2014. a keskmine bruto
kuupalk 895,75 eurot. Kasvuindeks on seega 2,18 (895,75 : 411,68) ning hageja eeldatava keskmise
brutopalga suurus 2014.a 897,46 eurot (411,68 x 2,18). Arvestades hageja töövõimekaotuse protsenti
(60%) on ühe kuu hüvitiseks 538,48 eurot, mis tuleb alates 1. aprillist 2015 igakuiselt indekseerida
iga aasta 1. aprillil avaldatud TTOS § 31² pensioniindeksiga. Perioodi 25. jaanuarist 2014 kuni 31.


                                                3
märtsini 2014 eest kuulub väljamõistmisele ühekordse hüvitisena 1198,55 eurot (2 x 538,48 +
121,59).
TsMS § 163 lg 1 alusel jättis maakohus menetluskulud 57% ulatuses hageja ning 43% ulatuses kostja
kanda. 22. veebruari 2016 määrusega on rahuldatud hageja riigi õigusabi korras esindaja tasu taotlus
summas 648 eurot (sh käibemaks). Vastavalt menetluskulude jaotuse proportsioonile kuulub kostjalt
väljamõistmisele menetluskulud summas 278,64 eurot riigituludesse.


MENETLUSOSALISTE TAOTLUSED JA PÕHJENDUSED
4. V.L. esitas apellatsioonkaebuse, milles taotles Tartu Maakohtu 22. veebruari 2016 otsuse
tühistamist hüvitise arvestamise osas ja uue otsuse tegemist, millega mõista kostjalt hageja kasuks
välja ühekordne hüvitis 2666,32 eurot ning alates 1. aprillist 2014 igakuiselt 1267,39 eurot ja alates
1. aprillist 2015 hüvitis igakuiselt indekseerituna iga aasta 1. aprillil avaldatud TTOS § 31² järgse
pensioniindeksiga. Apellant palus jätta menetluskulud maa- ja ringkonnakohtus vastustaja kanda.
Apellatsioonkaebuses esitatud väidete kohaselt:
1) on maakohus hüvitise arvestamisel eiranud ajutise korra sätteid ning kohtupraktikat ja ebaõigesti
võtnud keskmise palga arvestamisel arvesse 1998. a oktoobri, kui hagejal oli vaid 18 tööpäeva ja
töötasu 3703 krooni. Täistöötatud ja arvestuse aluseks peaks olema juuli 2000, jaanuar, aprill, mai,
juuni, juuli, september ja oktoober 1999, juuni, juuli, august ja september 1998;
2) on maakohus ebaõigesti jätnud kohaldamata kasvuindeksi. Hagejal tekkis õigus hüvitisele alates
25. jaanuarist 2014. Aastal 2014 oli miinimumpalk 355 eurot, mis tuleb määruse nr 172 kohaselt
indeksi saamiseks jagada arvessevõetavate aastate 1998, 1999 ja 2000 miinimumpalkadega. AS-i
XXX 2. septembri 2014 teatises on toodud hageja töötasu töösuhtele eelnenud perioodil.         1998.
aasta indeks on 5,05, 1999. a indeks 4,45 ja 2000.a indeks 3,97. Indekseeritud keskmine töötasu oleks
1996,52 eurot (23 958,21 : 12), töövõime kaotuse määrale (60%) vastab 1197,16 eurot. Alates
1. aprillist 2014 on TTOS §-s 31² nimetatud indeksiks 1,058, seega on igakuise hüvitise suuruseks
1267,39 eurot (1996,52 x 1,058 x 0,6). Hüvitis perioodi 25. jaanuarist 2014 kuni 1. aprillini 2014
moodustab 2666,32 eurot (2 x 1197,91 + 270,50). Alates 1. aprillist 2015 on indeks 1,063 ja hüvitis
kuni 1. aprillini 2016 moodustab 1347,24 eurot;
3) tuleb hagi täielikul rahuldamisel jätta menetluskulud kostja kanda.
5. Eesti Vabariik (Sotsiaalkindlustusameti kaudu) vaidles apellatsioonkaebusele vastu ja taotles selle
rahuldamata jätmist.
Vastuväidete kohaselt:
1) viib hageja poolt esitatud arvestus tulemuseni, mis ei ole kooskõlas kahju hüvitamise eesmärgiga
(TsK § 448 lg 1, VÕS § 127 lg 1);
2) ei ole hageja hüvitise arvestamisel lähtunud ajutisest korrast. Hageja on kohaldanud kasvuindeksit
kuni 2014. aastani (k.a) ja seejärel selle veel sama 2014. a RPKS § 26 lg 6 alusel kinnitatud indeksiga
korrutanud. See viib juba iseenesest ebaõige tulemuseni;
3) on vähetõenäoline, et hageja vanust ja tervislikku seisundit arvestades oleks tema töötasu
2014. aastal 2113,20 eurot ehk rohkem kui kaks keskmist töötasu.




RINGKONNAKOHTU PÕHJENDUSED


                                               4
6. Ringkonnakohus leiab, et maakohtu vaidlustatud otsus on seaduslik ning põhjendatud ning
selle muutmiseks puudub alus. Apellatsioonkaebus tuleb jätta rahuldamata ning kõik
menetluskulud ringkonnakohtus jätta apellandi kanda.
Ringkonnakohus kontrollib maakohtu otsuse seaduslikkust ja põhjendatust üksnes osas, mille peale
on kaevatud (TsMS § 651 lg 1). Maakohtu otsust ei ole vaidlustatud osas, milles maakohus tuvastas,
et kostja vastutab hagejale tekitatud tervisekahju hüvitamise eest. Hageja on maakohtu otsust
vaidlustanud üksnes hüvitamisele kuuluva kahju suuruse, sh kahju arvutamise metoodika osas.

7. Apellatsioonimenetluses ei ole vaidluse all järgmised olulised asjaolud:

       hagejal on tuvastatud 60%-line töövõime kaotus;
       hageja kahju hüvitamise nõude üldised eeldused on täidetud ja hagejal tekkis õigus
        hüvitisele alates 25. jaanuarist 2014 kui AEK otsusega tuvastati hagejal kutsehaigusest
        tingitud töövõime kaotuse määr;
       Hageja kutsehaigus kujunes välja aastatel tööperioodil 1971-2001 ning hageja
        tööandjad on likvideeritud ning vastutus ja kahju hüvitamise kohustus on TTOS § 314
        lg 1 alusel üle läinud riigile;

8. Ringkonnakohus märgib, et kuna maakohus on hageja kutsehaiguse kujunemise ajana
tuvastanud ajavahemiku 1971-2001, tuleb tervisekahju hüvitamise otsustamisel lähtuda
eelkõige tsiviilkoodeksist. Tsiviilkoodeksi järgi lahendati tervisekahjustuse tagajärjel tekkinud
kahju hüvitamise asju lepinguväliselt, st tuginedes TsK §-dele 448 jj. Tervisekahjustusega
tekitatud kahju hüvitamist reguleeriti lähemalt TsK §-des 463-473.

Maakohtus ei olnud pooltel vaidlust, et kahju suuruse arvestamisel tuleb lähtuda Vabariigi
Valitsuse 10. juuni 1992. a määrusega nr 172 kinnitatud „Ettevõtete, asutuste ja
organisatsioonide töötajatele tööülesannete täitmisel saadud vigastuse või muu
tervisekahjustusega tekitatud kahju hüvitamise ajutisest korrast" (ajutine kord). Ajutine kord
kaotas kehtivuse 1. juulist 2002, kui jõustus võlaõigusseadus, kuid varem toimunud tegudele
saab seda kohaldada (vt ka nt Riigikohtu otsus tsiviilasjas nr 3-2-1-53-06, p 17; otsus
tsiviilasjas nr 3-2-1-145-09, p 15; otsus tsiviilasjas nr 3-2-1-55-10, p 18; otsus tsiviilasjas nr 3-
2-1-68-11, p 8). Riigikohus on leidnud, et ajutine kord ei muutnud seadust ja kannatanu võib
korrale tuginedes nõuda selles sisalduva metoodika alusel arvutatavat hüvitist, kuid kahju
tekitaja võib ka enne 1. juulit 2002 toimunud tervisekahjustuse puhul tõendada, et tegelikult
sellist kahju kannatanul ei tekkinud või et see kahju on väiksem, ning kannatanu võib tõendada,
et tema kahju on korra järgi arvutatavast suurem (vt nt Riigikohtu otsus tsiviilasjas nr 3-2-1-55-
10, p 18).

9. Apellatsioonimenetluses on vaidluse all hageja nõue töövõime vähenemise tagajärjel
kaotatud töötasu hüvitamiseks. Sellise nõude annavad hagejale nii TsK § 463 lg 1 ja § 464 lg 1
ning ajutise korra p 2 kui ka VÕS § 130 lg 1.

Hüvitist tuleb kostjal maksta nii TsK § 472 ja ajutise korra p 17 esimese lause kui ka VÕS § 136
lg 2 järgi vähemasti eelduslikult perioodiliste rahaliste maksetena (vt Riigikohtu otsus
tsiviilasjas nr 3-2-1-55-10, p 24). Pooled ei vaidle, et hüvitist tuleks maksta iga kuu. Ei
tsiviilkoodeks ega võlaõigusseadus täpsusta detailsemalt, kuidas igakuise saamata jäänud
sissetuleku hüvitamine peaks toimuma. Seega saab hüvitise arvutamisel ja maksmisel lähtuda
ajutise korra vastavast metoodikast, kuivõrd see ei lähe vastuollu seaduses sätestatud kahju
hüvitamise üldpõhimõtetega.



                                                 5
Nimelt peab kahju hüvitamine toimuma nii TsK § 448 lg 1 kui ka VÕS § 127 lg 1 järgi täies
ulatuses, st hageja tuleb asetada olukorda, mis on võimalikult lähedane olukorrale, milles ta
oleks olnud siis, kui ta ei oleks kutsehaiguse tõttu töövõimet osaliselt kaotanud (vt Riigikohtu
otsus tsiviilasjas nr 3-2-1-55-10, p 19).

10. Ajutisest korrast lähtudes saab hüvitise määramisel lahendada küsimuse, kuidas arvutada
välja hüvitise määramise aluseks olev hageja sissetulek ning kas ja kuidas oleks õige näha ette
selle perioodiline muutumine. Hageja ei ole väitnud, et talle tekitatud kahju hüvitis tuleb
arvutada muu metoodika järgi, kui on ette nähtud ajutises korras, v.a kahjuhüvitise
indekseerimise osas. Kostja ei ole ajutisest korrast lähtumist iseenesest samuti vaidlustanud,
v.a arvestuse aluseks oleva keskmise töötasu arvutamise ja ja hüvitise indekseerimise osas.
Seega saab ka ringkonnakohus lähtuda hüvitise suuruse määramisel ajutises korras ettenähtud
põhimõtetest, eelkõige ajutise korra p-des 6 ja 7 ettenähtud metoodikast, mh kannatanu
töövõime kaotuse astme arvestamisest.

11. Maakohus on hüvise arvestamisel kõigepealt määranud need 12 kuud, mille sissetulek tuleb
võtta arvesse keskmise töötasu arvestamisel. Hageja vaidlustab maakohtu otsust osas, milles
maakohus on hüvise arvutamisel võtnud mh arvesse oktoobri 1998 töötasu 3703 eurot, väites,
et selles kuus oli hagejal vaid 18 tööpäeva. Tõendist nähtuvalt oli hageja oktoobris 1998 kolm
päeva puhkusel. Selle asemel tuleb hageja arvates võtta arvesse juuni 1998 töötasu 7369,25
eurot ning seetõttu arvestas maakohus hageja keskmise töötasu ebaõigesti. Võttes 12 kuu
valikusse juuni 1998, on 12 kuu töötasu kokku 5645,42 eurot ja keskmine hageja kuutöötasu
on 470,45 eurot.
Keskmise kuusissetuleku kindlaksmääramisel jäetakse ajutise korra p 12 esimese lause järgi
kuud, mille kestel töötaja haiguse, vallandamise või seaduses ettenähtud muude töölt
vabastamise juhtude tõttu tegelikult ei töötanud või töötas mittetäieliku arvu tööpäevi,
kannatanu soovil arvestusest välja ning asendatakse teiste, neile vahetult eelnenud kuudega.
Ringkonnakohus nõustub hagejaga, et maakohus oleks pidanud keskmise töötasu arvestamisel
võtma arvestusse ka juuni 1998 töötasu ning jätma välja oktoober 1998 töötasu, mistõttu on
põhjendatud hageja seisukoht, et ajutise korra järgi arvutades oleks tema keskmine töötasu 470,
45 eurot kuus.
Samas ei muuda selline ebaõige arvestus maakohtu lõppotsust hageja kasuks väljamõistetava
hüvise suuruse osas ebaõigeks.
12. Hageja on võtnud keskmise sissetuleku indekseerimisel aluseks ajutise korra, mille p 1
kohaselt indekseeritakse hüvise määramisel aluseks võetava keskmise kuusissetuleku
arvutamiseks kõigi arvessevõetavate kuude sissetulek. Juhendi p 2 järgi arvutatakse indeks
kehtiva miinimumpalga ja arvessevõetava ajavahemiku iga kuu miinimumpalga suhtena ning
p 3 järgi korrutatakse kuusissetulekud vastava indeksiga, summeeritakse ja saadud kogusumma
jagatakse arvessevõetavate kuude arvuga.

Riigikohus on tsiviilasjas nr 3-2-1-15-16 märkinud, et selline indekseerimine põhineb
tõenäoliselt eeldusel, et miinimumpalga tõusuga kaasneb kõigi töötasude tõus. Selline
indekseerimine on mehaaniline ega pruugi vastata kahju hüvitamise eesmärgile. Üksnes
miinimumpalka teenivate töötajate puhul on sellise indeksi kohaldamine automaatselt
eelduslikult põhjendatud. Muul juhul tuleb kohtul hüvitise aluseks võetava keskmise töötasu
indekseerimist täiendavalt põhjendada. Indekseerimise tulemusel ei või hüvitise aluseks võetav
kannatanu keskmine töötasu olla suurem, kui ta oleks tervisekahjustuseta teeninud.




                                               6
Riigikohus on varem leidnud, et kutsehaigusega põhjustatud tervisekahju perioodiliselt
makstavat hüvitist saab indekseerida sellise indeksiga, mis kajastab kahjustatud isiku kaotatud
sissetuleku võimalikku muutumist ajas, ning selliseks indeksiks võib olla nt üldise keskmise
brutopalga või kahju kannatanud isikuga samal tegevusalal töötavate isikute keskmise
brutopalga muutust kajastav indeks (vt nt Riigikohtu otsused tsiviilasjas nr 3-2-1-106-14, p 11;
tsiviilasjas nr 3-2-1-19-15, p 13).

Maakohus määras kasvuindeksi suuruseks 2,18, jagades selleks keskmise töötasu põllu-ja
metsamajanduses ning kalanduses 2014 aastal 895,75 eurot hageja keskmise töötasuga enne
kutsehaigestumist. Maakohus on seejuures lähtunudki Riigikohtu praktikast ja on põhjendatult
võtnud hagejale hüvise määramisel aluseks hüvise määramise vajaduse tekke aja 2014. aasta
keskmise brutopalga põllumajanduses, metsamajanduses ja kalanduses 895,75 eurot.

Maakohtu poolne eksimus hageja kutsehaigestumisele eelneva keskmise töötasu arvestamisel
ei oma sisulist tähtsust. Arvestuse aluseks võetava keskmise palga suurenemisel 470, 45 euroni
väheneb kasvuindeks küll 2,18-lt 1,9-le, kuid see indeks ei leia asjas korduvkasutust, kuna
hageja ise taotleb alates 1. aprillist 2015 hüvise indekseerimist TTOS § 312 järgse indeksiga,
maakohus on ka selliselt otsustanud ning apellant ei ole maakohtu otsust selles osas
vaidlustanud.
13. Hageja poolt soovitava indekseerimisega tekiks olukord, kus hagejale makstav hüvitis
ületaks oluliselt temaga sarnasel ametikohal töötava tervisekahjustuseta isiku töötasu
käesoleval ajal. Hageja ei ole asjas tõendanud, et ilma tervisekahjustuseta oleks tema töötasu
sarnasel ametikohal töötades ületanud valdkonna keskmist ja ulatunud 2014. aastal 1996,52
euroni ja 2015. aastal 2112,32 euroni. Sissetuleku indekseerimine ei või viia hageja
rikastumiseni seeläbi, et talle määratud hüvitis ületaks töötasu, mida ta eelduslikult võinuks
hüvitise saamise ajal teenida. See oleks vastuolus kahju hüvitamise eesmärgiga (TsK § 448
lg 1, VÕS § 127 lg-d 1 ja 5).

Põhjendatud on kostja seisukoht, et hageja on oma arvestustes kohaldanud kasvuindeksit kuni
2014. aastani (kaasaarvatud) ning siis saadud tulemuse korrutanud veel RPKS § 26 lg 6 alusel
kinnitatud indeksiga, st et hageja soovib 2014. aasta osas topeltindekseerimist, mis ei ole
põhjendatud.

Ringkonnakohus juhib tähelepanu Riigikohtu seisukohale, et Sotsiaalkindlustusameti
makstavaid perioodilisi makseid tööst põhjustatud tervisekahjustusega tekitatud kahju
hüvitisena TTOS § 314 alusel maksab riik sisuliselt toetusena, kompensatsiooniks selles
valdkonnas puuduva kindlustuse asemel. Seega võib see hüvis olla ka piiratud ega pea tagama
kogu kahju hüvitamist (Riigikohtu otsus tsiviilasjas nr 3-2-1-15-16 p 29, 43).

14. Kuna apellatsioonkaebus jääb rahuldamata, tuleb kõik menetluskulud jätta apellandi/hageja
kanda. Pooled ei ole asjas ringkonnakohtu poolt määratud tähtajaks menetluskulude nimekirju
esitanud, mistõttu ringkonnakohus menetluskulude rahalist suurust kindlaks ei määra.

Viivi Tomson                         Andra Pärsimägi                 Kersti Kerstna-Vaks
/allkirjastatud digitaalselt/        /allkirjastatud digitaalselt/   /allkirjastatud digitaalselt/




                                               7

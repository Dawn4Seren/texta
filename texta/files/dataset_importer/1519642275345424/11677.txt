                        KOHTUMÄÄRUS
  Kohus                                  Tallinna Ringkonnakohus

  Kohtukoosseis                          Gaida Kivinurm, Margo Klaar, Tiit Kollom

  Määruse tegemise aeg ja koht           28.06.2016, Tallinn

  Tsiviilasja number                     2-16-5115

  Tsiviilasi                             OÜ ARKNA MÕIS hagi KV vastu võla saamiseks

  Vaidlustatud kohtulahend               Harju Maakohtu 12.05.2016 määrus hagi menetlusse
                                         võtmisest keeldumise kohta

  Kaebuse esitaja ja kaebuse liik        OÜ ARKNA MÕIS määruskaebus

  Menetlusosalised ja nende              Hageja: OÜ ARKNA MÕIS (registrikood 10612081,
  esindajad                              asukoht Arkna küla, Rakvere vald, 44305 Lääne-Viru
                                         maakond), lepinguline esindaja Alar Salu
                                         Kostja: KV (isikukood XXXXXXXXXXX, elukoht
                                         XXX)

  Menetluse liik                         Kirjalik menetlus



RESOLUTSIOON:
  1. Harju Maakohtu 12.05.2016 määrus jätta muutmata ja määruskaebus
     rahuldamata.
  2. Menetluskulud jätta hageja kanda.


Edasikaebamise kord
Kohtumääruse peale võib esitada määruskaebuse Riigikohtule 15 päeva jooksul alates määruse
ärakirja kättetoimetamisest.

Selgitused
Vastavalt tsiviilkohtumenetluse seadustiku (TsMS) § 187 lg-le 6 juhul, kui määruskaebuse
esitaja taotleb menetlusabi, peab ta seaduses sätestatud tähtaja järgimiseks tegema tähtaja kestel
ka menetlustoimingu, mille tegemiseks ta menetlusabi taotleb, eelkõige esitama kaebuse.
Kaebuse põhjendamiseks või kaebuses esineva sellise puuduse kõrvaldamiseks, mis on seotud
menetlusabi taotlemisega, annab kohus mõistliku tähtaja pärast menetlusabi andmise taotluse
                                                                                                 2

lahendamist, kui nimetatud taotlus ei olnud esitatud põhjendamatult või tähtaja pikendamise
eesmärgil. See ei välista menetlustähtaja ennistamist.

Menetluse käik
  1. OÜ ARKNA MÕIS (hageja) esitas 31.03.2016 Harju maakohtule hagiavalduse KV
      (kostja) vastu võla saamiseks.
  2. Hagiavalduse kohaselt sõlmisid hageja ja Arturius TMI 06.09.2012 laenulepingu, mille
      alusel hageja laenas Arturius TMI–le 130 000 eurot. Laenulepingu p 4 kohaselt on kostja
      Arturius TMI poolt võetud laenu käendajaks. Pooltevaheline käendusleping on sõlmitud
      06.09.2012. Arturius TMI ega kostja tähtaegselt laenu ei tagastanud.
  3. Laenulepingu p-i 6.1. ja käenduslepingu p-i 5.3. kohaselt on pooled kokku leppinud
      kokkuleppelise kohtualluvuse, milliseks on Harju Maakohus. Käenduslepingu p-s 1.1.
      kirjeldatud nõuded, mis tulenevad samas punktis nimetatud laenulepingust, sätestavad
      võlaõigusseaduse (VÕS) § 143 lg 2 kohase vastutuse maksimumi.

Esimese astme kohtu määrus
   4. Harju Maakohtu 12.05.2016 määrusega keelduti hagi menetlusse võtmast ja jäeti
       menetluskulud hageja kanda.
   5. Maakohus leidis, et tsiviilasi ei allu Eesti kohtule.
   6. Vastavalt Euroopa Parlamendi ja nõukogu määrus (EL) nr 1215/2012, 12.12.2012,
       kohtualluvuse ning kohtuotsuste tunnustamise ja täitmise kohta tsiviil- ja
       kaubandusasjades (Brüsseli I (uuesti sõnastatud) määrus) art 4 p-le 1 esitatakse hagi
       isikute vastu, kelle alaline elukoht on liikmesriigis, selle liikmesriigi kohtusse sõltumata
       nende kodakondsusest. Sama määruse art 5 p-i 1 kohaselt võib isikute vastu, kelle
       alaline elukoht on liikmesriigis, esitada hagi teise liikmesriigi kohtusse üksnes
       käesoleva peatüki 2.-7. jaos sätestatud korras.
   7. Hagiavalduse kohaselt on kostja elukoht XXX, Soome Vabariik. Sama aadress on
       märgitud kostja elukohaks käenduslepingus. 08.04.2016 telefonivestluses kinnitas
       kostja isa kohtule, et kostja elab Soome Vabariigis. Seega on kostja elukoht Soome
       Vabariigis.
   8. Vastavalt Brüsseli I (uuesti sõnastatud) määruse art 25 p-le 1 võib sõltumata kostja
       alalisest elukohast esitada hagi selle liikmesriigi kohtusse, mille kasuks on poolte vahel
       sõlmitud kohtualluvuse kokkulepe, välja arvatud juhul kui see kokkulepe on tühine.
       Hageja nõude aluseks on poolte vahel 06.09.2012 sõlmitud käendusleping.
       Käenduslepingu p-s 5.3 on pooled kokku leppinud, et kokkuleppe mittesaavutamisel
       lahendatakse vaidlused Harju Maakohtus. Seega on poolte vahel sõlmitud
       kohtualluvuse kokkulepe Harju Maakohtu kasuks.
   9. Maakohtu hinnangul ei ole käenduslepingu p-s 5.3 sisalduv kohtualluvuse kokkulepe
       kooskõlas Eesti seadustega ning on TsMS § 106 lg 1 p 1 alusel tühine. Nimelt võib
       TsMS § 104 lg 1 kohaselt kohtualluvuse kokkuleppe sõlmida üksnes vaidluseks, mis on
       seotud mõlema poole majandus- või kutsetegevusega või kui leping on seotud ühe poole
       majandus- või kutsetegevusega ja teiseks pooleks on riik, kohaliku omavalitsuse üksus
       või muu avalik-õiguslik juriidiline isik või kui mõlemaks pooleks on avalik-õiguslik
       juriidiline isik. Praegune vaidlus ei ole seotud kostja majandus- või kutsetegevusega.
       Vastavalt VÕS § 143 lg-le 1 on tegemist tarbijakäenduslepinguga. Kohtualluvuse
       kokkuleppe tühisust ei välista praeguses asjas ka TsMS § 104 lg 3.
   10. Vastavalt Brüsseli I (uuesti sõnastatud) määruse art 4 p-le 1 tuleb hagi kostja vastu
       esitada kostja alalise elukoha järgi Soome Vabariigi kohtule. Lisaks vastavalt TsMS §
       79 lg-le 1 võib füüsilise isiku vastu hagi esitada tema elukoha järgi. Kohtule ei ole
       esitatud tõendeid, et pärast vaidluse tekkimist on pooled kokku leppinud, et vaidlus
                                                                                                3

       lahendatakse Harju Maakohtus. Seega tulenevalt üldisest kohtualluvusest, tuleb esitada
       hagi füüsilise isiku elukoha järgi. Kuna kostja elukoht on Soome Vabariigis, tuleb hagi
       kostja vastu esitada Soome Vabariigi pädevale kohtule.
   11. Maakohus jättis menetluskulud hageja kanda (TsMS § 168 lg 1). Maakohus märkis, et
       hagejal on TsMS § 150 lg 1 p 2 alusel õigus taotleda kohtult tasutud riigilõivu
       tagastamist.

Määruskaebus
  12. Hageja palub maakohtu määruse tühistada ja võtta hagiavaldus menetlusse.
  13. Laenuleping ja käendusleping on sõlmitud 06.09.2012 ehk varem kui jõustus Brüsseli I
      (uuesti sõnastatud) määrus. Pooled omasid kohtualluvuse kokkulepet sõlmides
      õiguslikku ootust ja õiguskindlust, et kohtualluvuse kokkulepe on õiguspärane ja
      kooskõlas kehtivate õigusnormidega. Kohtualluvuse kokkulepet sõlmides lähtusid
      pooled muuhulgas TsMS § 104 lg-st 2.
  14. Maakohus on asunud piirama poolte lepinguvabadust, kuna on leidnud, et pooltel
      puudub õigus vabalt valida kokkuleppelist kohtualluvust.
  15. Laenuleping, selle lisad ja käendusleping on sõlmitud ja laenu andmise kohustus on
      täidetud Eesti Vabariigis. Seega võib kohtualluvuse määramisel lähtuda TsMS § 89 lg-
      st 1.
  16. Kostja näol on tegemist Eesti Vabariigi kodanikuga, kelle sisuline majandustegevus ja
      püsiv elukoht on Eesti Vabariigis. Samuti on tal mitmed muud, sh lepingulised sidemed
      Eesti Vabariigi juriidiliste isikutega, nt sideteenused. Kahjuks puudub hagejal õiguslik
      alus sellekohase teabe hankimiseks, st eelmainitud väidete tõendamise võimalus
      puudub. Samas ei saa välistada, et kostja kasutab oma sidemete varjamiseks variisikuid.
      Hagejal on kahtlusi, et kostja kasutab ja esitleb oma sissekirjutusjärgset elukohta pelgalt
      pahatahtlikul eesmärgil kohustustest vabanemiseks, st ei saa välistada kelmust
      karistusseadustiku mõttes.

Menetluse edasine käik
  17. Maakohus võttis määruskaebuse menetlusse, jättis rahuldamata                     ja   saatis
      TsMS § 663 lg 5 alusel läbivaatamiseks Tallinna Ringkonnakohtule.

Ringkonnakohtu seisukoht
   18. Tsiviilkolleegium, tutvunud toimiku materjaliga, leiab, et määruskaebuse väited ei anna
       alust maakohtu määruse tühistamiseks. Kooskõlas TsMS §-ga 659 ja § 657 lg 1 p-ga 1
       jätab ringkonnakohus maakohtu määruse muutmata ning määruskaebuse rahuldamata.
       Vastuseks määruskaebuse väidetele märgib ringkonnakohus järgmist.
   19. Maakohus on õigesti leidnud, et hagi ei allu Eesti kohtule. Maakohus on seejuures
       viidanud õigesti Brüsseli I (uuesti sõnastatud) määruse art 25 p-le 1, mille kohaselt tuleb
       Eesti õiguse alusel hinnata, kas poolte vahel sõlmitud kohtualluvuse kokkulepe on
       kehtiv. Pooled pidid kohtualluvuse kokkuleppe sõlmimisel Harju Maakohtu kasuks
       arvestama Eesti õigusega. Maakohus on õigesti viidanud, et TsMS § 104 alusel ei ole
       kohtualluvuse kokkulepe kehtiv. Seejuures ei ole hageja vaidlustanud seda, et kostja
       puhul ei oleks tegemist tarbijaga ning ei ole kohtu ette toonud asjaolusid, millest
       tulenevalt võiks asuda seisukohale, et kostja tegutses oma majandus- ja kutsetegevuses.
   20. Hageja väide selle kohta, et kohtualluvuse kokkulepe sõlmiti enne Brüssel I (uuesti
       sõnastatud) määruse jõustumist ning on seega kehtiv, ei ole asjakohane, kuna
       kohtualluvuse kokkuleppe tühisuse alus tuleneb TsMS-st, mitte Brüssel I (uuesti
       sõnastatud) määrusest. Kolleegium toob lisaks välja, et TsMS § 104 kehtis ka
       kohtualluvuse kokkuleppe sõlmimise ajal (s.o alates 01.01.2006).
                                                                                                4

 21. Hageja hinnangul lähtusid pooled kohtualluvuse kokkulepet sõlmides TsMS § 104 lg-
     st 2. TsMS § 104 lg 2 sätestab, et kohtualluvuse kokkuleppe võib sõlmida ka juhul, kui
     ühe või kummagi poole elu- või asukoht ei ole Eestis. Ringkonnakohus toob välja, et
     nimetatud sätet tuleb tõlgendada kooskõlas TsMS § 104 lg-ga 1. Seega võib
     kohtualluvuse kokkuleppe sõlmida ka juhul, kui kummagi poole elu- või asukoht ei ole
     Eestis, aga ainult siis, kui vaidlus on seotud mõlema poole majandus- või
     kutsetegevusega või kui leping on seotud ühe poole majandus- või kutsetegevusega ja
     teiseks pooleks on riik, kohaliku omavalitsuse üksus või muu avalik-õiguslik juriidiline
     isik või kui mõlemaks pooleks on avalik-õiguslik juriidiline isik. Hageja ei ole välja
     toonud TsMS § 104 lg-s 1 sätestatud eeldusi, millest tulenevalt oleks kohtualluvuse
     kokkulepe kehtiv. TsMS § 104 lg 2 eraldiseisev tõlgendamine, arvestamata seejuures
     TsMS § 104 lg-t 1, ei ole koosõlas TsMS § 104 mõttega kaitsta tarbijat kui nõrgemat
     poolt.
 22. Ringkonnakohus ei nõustu, et antud asjas saaks kohtualluvuse määramisel kohaldada
     TsMS § 89 lg-t 1. Brüssel I (uuesti sõnastatud) määruse art 18 p 1 kohaselt võib teine
     lepingupool algatada menetluse tarbija vastu üksnes selle liikmesriigi kohtutes, kus on
     tarbija alaline elukoht. Seega, kuna praegusel juhul on tegemist tarbijakäendusega, siis
     kohalduvad tarbijat kaitsvad sätted ning nende kohaselt saab hagi esitada vaid tarbija
     elukohariigis. Ka tuleneb Brüssel I (uuesti sõnastatud) määruse põhimõtetest, et
     määruse eesmärk on kaitsta tarbijat kui nõrgemat lepingupoolt. Nimelt ütleb Brüssel I
     (uuesti sõnastatud) määruse preambula p 18, et kindlustus-, tarbija- ja töölepingute
     puhul tuleks nõrgemat poolt kaitsta soodsamate kohtualluvuse eeskirjadega kui üldised
     eeskirjad. Määruse preambula p 19 lisab, et kui tegemist ei ole kindlustus-, tarbija- või
     töölepinguga, mille puhul on pädeva kohtu kindlaksmääramise vabadus piiratud, tuleks
     austada poolte lepinguvabadust, kui käesolevas määruses sätestatud erandliku
     kohtualluvuse alustest ei tulene teisiti.
 23. Kui hageja tahab tugineda väidetele, et kostja sisuline majandustegevus ja püsiv elukoht
     on Eesti Vabariigis, siis peab ta neid ka tõendama. Hageja seda teinud ei ole. Hageja ei
     ole selliseid väited toonud esile ka hagiavalduses, vaid on märkinud hagiavalduses
     kostja elukohaks Soome Vabariigi.
 24. Kaebuse esitamisest tingitud menetluskulud jäävad kaebuse esitaja kanda (TsMS § 171
     lg 1).


/allkirjastatud digitaalselt/   /allkirjastatud digitaalselt/   /allkirjastatud digitaalselt/
      Gaida Kivinurm                    Margo Klaar                      Tiit Kollom

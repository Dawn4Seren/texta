                                 MÄÄRUS
Kohus                              Tartu Ringkonnakohus
Kohtukoosseis                      Maili Lokk, Tiina Pappel ja Tanel Saar
Otsuse tegemise aeg ja koht        26. mai 2016, Tartu
Haldusasja number                  3-16-883
Haldusasi                          Raagini Mody, Chirag Mody, Shalini Mody-Pauts, Naresh
                                   Mody, OÜ Aspin-Tartu, OÜ Pustak, OÜ Hiid, OÜ
                                   Viadukt, OÜ Mody, OÜ Külli-Tartu, OÜ Hiid KVB, OÜ
                                   Realtor ja OÜ Rosenkranz kaebus Tartu Linnavalitsuse
                                   3. mai 2016. a ehitusloa nr 04/2016 tühisuse
                                   tuvastamiseks või alternatiivselt Tartu Linnavalitsuse 3.
                                   mai 2016. a ehitusloa nr 04/2016 tühistamiseks
Vaidlustatud kohtulahend           Tartu Halduskohtu 12. mai 2016. a määrus
Menetluse alus ringkonnakohtus     Tartu linna määruskaebus
Asja läbivaatamine                 Kirjalik menetlus
Menetlusosalised                   Kaebaja Raagini Mody, Chirag Mody, Shalini Mody-
                                   Pauts, Naresh Mody, OÜ Aspin-Tartu, OÜ Pustak, OÜ
                                   Hiid, OÜ Viadukt, OÜ Mody, OÜ Külli-Tartu, OÜ Hiid
                                   KVB, OÜ Realtor ja OÜ Rosenkranz
                                   esindaja adv Raul Keba
                                   Vastustaja Tartu linn
                                   Kolmas isik TTK Kultuurikesus OÜ
                                   Kolmas isik OÜ HOTELL PALLAS

RESOLUTSIOON

 Rahuldada Tartu linna määruskaebus ja tühistada Tartu Halduskohtu 12. mai 2016. a
 määrus. Teha uus määrus, millega jätta kaebajate esialgse õiguskaitse taotlus
 rahuldamata.

EDASIKAEBAMISE KORD
Määrus ei ole edasi kaevatav (HKMS § 252 lg 7).


ASJAOLUD JA MENETLUSE KÄIK
       1.     Kaebajad on Tartu linnas Aleksandri tänav 1 paiknevas kortermajas asuvate
       kinnistute omanikud. Kortermaja piirneb Aleksandri tänavaga lõigul Riia tänav kuni
       Soola tänav.
       2.     25. aprillil 2016 esitas TTK Kultuurikeskus OÜ tee ehitusloa taotluse avalikult
       kasutatava tee Aleksandri tn Soola-Riia tänavate vahelise lõigu ümberehitamiseks.
       3.      3. mai 2016. a korraldusega nr 407 otsustas Tartu Linnavalitsus väljastada
       ehitusloa Aleksandri tänava ümberehitamiseks. Korralduse kohaselt on Tartu
       Linnavalitsuse arhitektuuri ja ehituse osakonnale esitatud Aleksandri tänava lõigus Riia
       tn kuni Soola tn ümberehituse põhiprojekt, millega nähakse ette tänava lõigu muutmine
       peamiselt jalakäijate alaks ning Aleksandri tn 1 poolsele küljele on projekteeritud
       Aleksandri tn 1, Aleksandri tn 1a ja Riia tn 4 kinnistuid teenindavate sõidukite liikluse ja
       jalakäijate ala.
       4.    3. mail 2016 andis Tartu Linnavalitsus välja tee ehitusloa nr 04/2016 Aleksandri tn
       T1 ümberehitamiseks lõigus Riia tänav kuni Soola tänav vastavalt ehitusprojektile 12-16-
       TP.
       5.     Kaebajad esitasid Tartu Linnavalitsuse 3. mai 2016 tee ehitusloa nr 04/2016 peale
       kaebuse, milles palusid tuvastada nimetatud ehitusloa tühisus või alternatiivselt tühistada
       ehitusluba.
Koos kaebusega esitasid kaebajad ka esialgse õigusekaitse taotluse, milles palusid peatada 3. mai
2016. a ehitusloa nr 04/2016 kehtivus kuni kohtulahendi jõustumiseni käesolevas haldusasjas.
Kaebajad märkisid, et ehitusluba annab õigusliku aluse alustada Aleksandri T1 kinnistul
ehitustegevusega, mis loob kaebajate õigusi rikkuvaid tagajärgi, mille kõrvaldamine pärast
kohtuotsuse jõustumist ei ole enam mõistlikul viisil võimalik, ning seetõttu esineb reaalne
vajadus esialgse õiguskaitse järele. Kaebajad pidasid tõenäoliseks, et pärast vaidlusaluse
ehitusprojekti elluviimist ei ole endise olukorra taastamine ning alternatiivsete lahenduste
elluviimine enam võimalik. Ehitustöödega alustamisel muutub faktiline olukord ning kaebuse
eesmärgi saavutamine kohtuotsusega muutuks esialgse õiguskaitse kohaldamata jätmisel oluliselt
raskendatuks või hoopis võimatuks. Kaebajate hinnangul ei saa esialgse õiguskaitse kohaldamine
tuua kaasa kolmanda isiku subjektiivsete õiguste ülemäärast riivet, kuna Aleksandri T1 asuva
tänava kasutamist saab jätkata ehitustöid tegemata. Kaebajad lisasid, et vastustaja ei ole senises
menetluses detailplaneeringu täpsustamisega seotud avalikku väljapanekut korraldanud ega
avalikku huvi välja selgitanud. Ehitusloa kiire realiseerimine ilma eelneva kohtuliku kontrollita
ei saa kujunenud olukorras olla avalikes huvides.
       6.     Tartu Halduskohus rahuldas 12. mai 2016. a määrusega kaebajate esialgse
       õiguskaitse taotluse ning peatas Tartu Linnavalitsuse 3. mai 2016. a korralduse nr 407
       alusel väljastatud tee ehitusloa nr 04/2016 kehtivuse kuni haldusasjas lõpliku
       kohtulahendi jõustumiseni.
Halduskohtu hinnangul on kaebajatel kaebeõigus HKMS § 44 lg 1 kohaselt. Kaebajad on
Aleksandri tn 1 kinnistu omanikud ning nende omandiõigusi võib rikkuda kinnistuga piirneva tee
ümberehitus. Avalik võim tohib isikute omandiõigust piirata seadusega ettenähtud raamides.
Halduskohus leidis, et kaebajatel on õigus antud ehitusluba vaidlustada ning seega on esialgne
õiguskaitse taotlus lubatav.
Halduskohus märkis, et kaebajate esialgse õiguskaitse taotluse eesmärgiks on saavutada
ehitustegevuse peatumine Aleksandri tänaval T1 ning avaliku huvi välja selgitamine enne
vaidlusaluse ehitusprojekti elluviimist. Halduskohus nõustus kaebajate seisukohaga, et pärast
ehitustööde lõppu on endise olukorra taastamine ja alternatiivsete lahenduste elluviimine
oluliselt raskendatud või võimatu. Eeltoodust tulenevalt leidis halduskohus, et kaebajatel esineb
esialgse õiguskaitse vajadus. Halduskohus märkis, et piiratud ajaressursi tingimustes ei ole
kohtul esialgse õiguskaitse kohaldamise otsustamisel võimalik ammendavalt hinnata kaebuse
eduväljavaateid. Seetõttu saab esialgse õiguskaitse kohaldamist takistada üksnes kaebuse


                                              2
ilmselge perspektiivitus. Halduskohus leidis, et praeguses menetlusstaadiumis ei ole kaebus
perspektiivitu.
Kaaludes ühelt poolt avalikku huvi ja ettenähtavaid tagajärgi menetlusosaliste jaoks esialgse
õiguskaitse kohaldamisel ning teiselt poolt kaebaja õigusi, nende rikkumise tõenäosust ja raskust
ning pöördumatu tagajärje saabumise tõenäosust ja raskust, leidis halduskohus, et kaebaja
õigused kaaluvad praegusel juhul muud võimalikud huvid üles.
Halduskohus pidas vajalikuks selgitada välja kõigi Aleksandri tänav T1 ümberehitust
puudutavate isikute õiguste võimalik riive ja huvid enne ehituse valmimist ehk ehitusloa täitmist,
et võimaluse korral säiliks võimalus teha muudatusi. Selleks oli halduskohtu hinnangul
ainuvõimalik peatada käesoleval hetkel toimuv ehitustegevus ning ehitusloa nr 04/2016 kehtivus.
MENETLUSOSALISTE PÕHJENDUSED
       7.    Tartu linn esitas 17. mail 2016 määruskaebuse, milles palub tühistada Tartu
       Halduskohtu 12. mai 2016. a määrus
       8.      Tartu linna hinnangul ei ole halduskohus määruse tegemisel arvestanud HKMS §
       249 lg-s 3 nimetatud asjaoludega ning on eksinud esialgse õiguskaitse määruse tegemisel.
       Tartu linn on seisukohal, et ehitusloa nr 04/2016 kohaselt tehtavate ehitustööde
       peatamise, st esialgse õiguskaitse rakendamise vastu on suur avalik huvi. Vastustaja
       märkis, et Riia tn 2 kinnistul avatakse 21. mail 2016 kaubanduskeskus, mis toob kaasa
       suure jalakäijate hulga Aleksandri tänavale. Lõplikult väljaehitamata tänav tekitab
       jalakäijatele, jalgratturitele ja autodele ebamugavusi ning ohtlikke olukordi, kui osa
       tänavast tuleb piirata poolelioleva ehitustegevuse tõttu. Aleksandri tänaval lendleb
       lõpetamata ehitustööde tõttu tolm, tänava esteetiline väljanägemine ei ole linnasüdamele
       kohane ning juba alustatud ehitustööde tõttu ei ole tänaval tänavavalgustust, kuna vana
       tänavavalgustuse osa on lammutatud. Tänavapinnale on välja toodud elektrikaablite
       otsad, mille konserveerimine toob kaasa täiendavaid kulusid ning tänavavalgustuseta
       tänav tekitab probleeme avaliku korra tagamisel.
       9.      Esialgse õiguskaitse kohaldamine riivab kolmandate isikute õigusi, kuna pooleli
       olev tänav ei võimalda normaalset liiklemist määramata ajal. Samuti mõjutab ehitustööde
       seiskamine negatiivselt Aleksandri 1A garaažide omanikke, kellel on takistatud oma
       varale juurdepääs. Tartu linna hinnangul ei vasta tõele kaebaja väide, et liikluskoormus
       Aleksandri tänaval kasvab. Aleksandri 1A ning Riia tn 4 kinnistute teenindamise maht
       tänavaehitusega ei suurene ning nimetatud kinnistutele ei looda juurde
       parkimisvõimalusi. Aleksandri tänavalt kaovad 23 parkimiskohta, mis seni olid vabalt
       kastutatavad      igaühe     poolt.    Aleksandri       tänava    liiklemist    piiratakse
       liikluskorraldusvahenditega selliselt, et liiklemine on lubatud üksnes konkreetseid
       hooneid teenindaval transpordil ning teistel liiklejatel puudub Aleksandri tänaval autoga
       liiklemise õigus. Vaidlusalusele tänavalõigule on ettenähtud aeglane ja rahustatud liiklus,
       kus sõidukite liiklemine on piiratud. Aleksandri tänavale kavandatud tammed ei varja
       ülemääraselt Aleksandri tn 1 valgust ja vaadet. Tartu linn märgib, et kõrghaljastus
       paikneb korterelamu suhtes põhjaküljel ning seega ei mõjuta puud Aleksandri tn 1 hoone
       valgustatust. Pigem varjavad valgustust Aleksandri tn 1 kasvavad puud ning uus Kvartali
       keskus.
       10.     Tartu linna hinnangul on ekslik halduskohtu seisukoht, et kaebus ei ole
       perspektiivitu. Vaidlusalune ehitusluba ei ole tühine ning on antud kehtiva ehitusmääruse
       alusel. Lisaks ei ole ehitusluba vastuolus detailplaneeringuga. 2002. aasta Riia tn
       detailplaneering näeb Aleksandri tänava ette tänavana, kus on nii kõnnitee kui ka sõidutee
       osa. Detailplaneeringu ülesanne ei ole määrata detailideni liikluskorraldust. Liikluse
       reguleerimiseks on kohalikul omavalitsusel muud meetmed. Seega on ekslik seisukoht, et

                                              3
detailplaneeringus nimetatud kahesuunalist liiklust ei oleks võimalik detailplaneeringut
muutmata ümber korraldada. Korraldusega nr 425 antud projekteerimistingimused ei
täpsusta detailplaneeringut, vaid on projekteerimise lähteülesandeks, võttes kokku kõik
olulise Riia tn 2 kinnistuga külgnevate tänavate projekteerimisel. Aleksandri tänava osas
ei ole projekteerimistingimustes spetsiifilisi nõudeid, mis erineks detailplaneeringus
sätestatust ning täpsustused on tehnilised. Seega on projekteerimistingimused
planeeringuga kooskõlas ning puudub vajadus täiendavate projekteerimistingimuste
andmiseks käesoleval ajal kehtiva ehitusseadustiku kohaselt.
11.     Tartu linn on seisukohal, et esialgse õiguskaitse määramisel on negatiivsed
tagajärjed nii Aleksandri tänaval liiklejaile kui ka Riia tn 2, 4 ja Aleksandri tn 1A
omanikele või valdajatele. Kaebajale tegelikku kahju ehitustöödega ei teki.
12.    Vastuses määruskaebusele on kaebajad seisukohal, et Tartu Halduskohtu 12. mai
2016. a määrus on õiguspärane ning Tartu linna määruskaebuses toodu ei anna alust selle
tühistamiseks.
13.     Kaebajad märkisid, et vastustaja viidatud olukord, kus osa tänavamaast tuleb
piirata poolelioleva ehitustegevuse tõttu ning juba alustatud ehitustööde tõttu ei ole
tänaval tänavavalgustust, on põhjustatud kolmanda isiku ebaseaduslikust tegevusest ning
vastustaja tegevusetusest.
14.    Kaebajate hinnangul on kolmas isik alustanud ehitustöödega ebaseaduslikult enne
ehitustööde alustamise õiguse tekkimist. Oluline on siinjuures veel ka asjaolu, et
Aleksandri T1 kinnistul vahetult kaebajatele kuuluva hoone ees algasid ehitustööd 13.
mail, s.o pärast seda, kui kohus oli kohtumäärusega ehitusloa kehtivuse peatanud ning
teinud vastustajale ülesandeks tagada ehitustööde peatamine.
15.    Eeltoodust tulenevalt on kaebajad seisukohal, et Aleksandri T1 kinnistul tehtud
ehitustööd on suures osas teostatud ehitusloa ja kohtumääruse tingimusi rikkudes.
Kolmas isik ja tegevusetu olnud vastustaja on seeläbi võtnud riski, et juba teostatud tööd
tuleb konserveerida, isegi kui see toob kaasa täiendavaid kulusid või ebamugavusi.
Kaebajad rõhutasid, et ehitusloa kiire realiseerimine ilma eelneva kohtuliku kontrollita ei
saa kujunenud olukorras olla avalikes huvides.
16.     Vastustaja on määruskaebuse p 4.2 viidanud, et Aleksandri tänaval muudetakse
oluliselt liikluskorraldust, sealjuures kaovad 23 parkimiskohta, mis varasemalt olid vabalt
kasutatavad muuhulgas kaebajate poolt. Seega on kaebajate hinnangul vastustaja ise
nõustunud, et ehitusprojektiga nähakse ette varasemast (kehtivast detailplaneeringust)
erinev liikluslahendus ja kaotatakse parkimine, mis mõjutab oluliselt kaebajate
elukorraldust.
17.    Vastustaja väited liikluse vähenemisest, aeglasest ja rahustatud liiklusest ei ole
kaebajate hinnangul veenvad. Kaebajaid ei ole piisavalt kaasatud nende jaoks oluliste
otsuste langetamisse, neile ei ole esitatud vastavaid uuringuid ega muid tõendeid.
18.    Planeerimisalane tegevus on avalik ning selle käigus tagatakse huvitatud isikute
võimalus kaitsta oma huve. Menetluse käigus valmib detailplaneeringu lahendus, mis on
avalik ühiskondlik kokkulepe, mis peaks endas kandma ka õiguskindlust selles osas, et
selles kokkulepitut ei rikuta. Kaebajad on seisukohal, et Aleksandri tn 1 kinnistuga
piirnevas osas tuleb Aleksandri tänav säilitada olemasoleval kujul, s.t tänav koos
mõlemapoolsete      jalakäijate   lõikudega,   senises    laiuses    ning     sõidukite
parkimisvõimalustega.
19.     Kaebajad nõustuvad kohtumääruses tooduga, et 4 m laiune sõidutee ei ole
liiklusohutuse tagamiseks piisav ning ei vasta standardis toodud nõuetele. Samuti ei ole

                                       4
    veenev konstateering, et sõidukijuhid suudavad omavahel kokku leppida sõidueesõiguses
    alal, kus kaks sõidukit teineteisest mööda ei mahu. Hinnanguliselt on tegemist
    suurusjärgus rohkem kui 50 m pikkuse tänavalõiguga.
    20.    Kaebajad on seisukohal, et Aleksandri tänaval kulgev nn teenindava transpordi
    raja kasutamine osutub paljude sõidukijuhtide jaoks ebamugavaks ning läbisõiduks
    hakatakse veelgi rohkem kasutama Aleksandri tn 1 hoonetagust parklat, mis on kaebajate
    jaoks vastuvõetamatu ning nende õigusi riivav.
    21.    Kaebajad ei nõustu ka ehitusprojektis kavandatud haljastusega, mis hakkab
    piirama vaateid Aleksandri tn 1 hoone akendest ning vähendab loomulikku valgustust.
    22.     Kokkuvõttes leiavad kaebajad, et ehitusprojektis kavandatu tulemusel tõuseb
    oluliselt liikluskoormus Aleksandri tn 1 hoone ees. Lisaks on reaalne oht, et sõidukid
    satuvad Aleksandri tn 1 haljasalale, asutakse läbisõiduks kasutama Aleksandri tn 1
    hoonetagust parklat, väheneb parkimisvõimalus ning kavandatav haljastus piirab vaateid
    hoone akendest ja halvendab valgustingimusi. Vastavad asjaolud vähendavad kaebajate
    igapäevast heaolu ja elukeskkonda ning vara väärtust.
    23.    Kaebajad peavad tõenäoliseks, et pärast vaidlusaluse ehitusprojekti elluviimist ei
    ole endise olukorra taastamine ning alternatiivsete lahenduste elluviimine enam võimalik.
    Ehitustöödega alustamisel muutub faktiline olukord ning kaebuse eesmärgi saavutamine
    kohtuotsusega muutuks esialgse õiguskaitse kohaldamata jätmisel oluliselt raskendatuks
    või hoopis võimatuks.
RINGKONNAKOHTU PÕHJENDUSED
    24.    Ringkonnakohus leiab, et Tartu linna määruskaebus tuleb rahuldada.
    25.    Ringkonnakohus selgitab, et esialgse õiguskaitse taotlus on lubatav eelkõige siis,
    kui kaebajal on esialgse õiguskaitse vajadus. Esialgse õiguskaitse vajadus esineb juhul,
    kui esinevad HKMS § 249 lg 1 ls-tes 1 ja 2 nimetatud alused. Kaebaja peab vajama
    esialgse õiguskaitse abinõu kohaldamist selleks, et põhivaidluse tulemuse selgumiseni
    oma õigusi kindlustada või kahjulikke mõjutusi tõrjuda.
    26.     Kaebajad on käesolevas asjas 3. mai 2016. a ehitusloa alusel teostatud
    ehitustegevuse kahjulike mõjutusena nimetanud liikluskoormuse tõusu Aleksandri tn 1
    hoone ees, parkimiskohtade vähenemist ning vaate ja valgustingimuste halvenemist
    haljastuse tõttu. Lisaks eksisteerib kaebajate väitel reaalne oht, et sõidukid satuvad
    Aleksandri tn 1 haljasalale ja läbisõiduks asutakse kasutama Aleksandri tn 1 hoonetagust
    parklat. Ringkonnakohus kaebajate väidetega ei nõustu ning põhjendab seda
    alljärgnevalt.
    27.    Ringkonnakohtu hinnangul on väide liikluskoormuse tõusust Aleksandri tn 1
    hoone ees arusaamatu ning põhjendamata. Vastustaja määruskaebusest nähtub, et
    Aleksandri tänaval piiratakse liiklemist liikluskorraldusvahenditega selliselt, et liiklemine
    on lubatud üksnes konkreetseid hooneid teenindaval transpordil ning teistel liiklejatel
    puudub õigus Aleksandri tänaval autoga liigelda. Varasemalt oli igaühel õigus
    vaidlusalusel lõigul sõidukiga liigelda. Tänavalõigule on ettenähtud kergliiklejasõbraliku
    keskkonnaga tänavaruum ning aeglane ja rahustatud liiklus. Eeltoodust võib järeldada, et
    kui avalikult kasutatav tänavalõik autodele liiklemiseks suletakse, v.a teenindav transport,
    siis vaidlusalusel lõigul liikluskoormus pigem väheneb. Ringkonnakohus möönab, et
    Aleksandri tn 1 hoone eest parkimiskohtade kaotamisel võib olla mõju kaebajate
    elukorraldusele, kuid soovib juhtida tähelepanu, et sellega ei kaotata kaebajate kui
    Aleksandri tn 1 korteriomandi omanike parkimiskohti, mis asuvad Aleksandri tn 1 hoone
    taga. Lisaks puudub kaebajatel subjektiivne õigus avalikult kasutatavatele

                                            5
      parkimiskohtadele. Kaebajad ei ole väitnud, et neil olnuks ainu- või eelisõigus varasemalt
      Aleksandri tn 1 maja ees tänaval asunud parkimiskohtade kasutamiseks.
      28.     Samuti ei ole ringkonnakohtu hinnangul eluliselt usutav, et kavandatav
      kõrghaljastus, mis paikneb Aleksandri tn 1 hoone suhtes põhjaküljel, mõjutab oluliselt
      hoone valgustatust. Ringkonnakohus nõustub siinkohal vastustajaga, et pigem piiravad
      vaadet hoone ees praegugi kasvavad puud ning uus Kvartali keskus. Vastustaja selgituse
      kohaselt kavatsetakse rajatavat haljastust tulevikus piirata puude võrade tagasilõikamise
      teel. Arvestades, et Tartu linna erinevatel avalikult kasutatavatel tänavatel on puuvõrade
      tagasilõikamist ka käesoleval aastal rakendatud, ei ole põhjust vastustaja väites kahelda.
      29.     Kaebajad väidavad, et esineb reaalne oht, et sõidukid satuvad Aleksandri tn 1
      hoone ees olevale haljasalale ning läbisõiduks asutakse kasutama Aleksandri tn 1
      hoonetagust parklat. Kaebajad viitavad sealjuures asjaolule, et 4 m laiune sõidutee ei ole
      liiklusohutuse tagamiseks piisav. Samuti ei ole veenev konstateering, et sõidukijuhid
      suudavad omavahel kokku leppida sõidueesõiguses alal, kus kaks sõidukit teineteisest
      mööda ei mahu. Ringkonnakohus on seisukohal, et kaebajate väited neile eelneva tõttu
      kahjulike tagajärgede saabumise näol on oletuslikud ning ei ole eluliselt usutav, et kuigi
      teenindaval transpordil säilib liiklemise õigus ka Aleksandri tänaval, siis pelgalt kitsama
      tee tõttu asutakse kasutama Aleksandri tn 1 hoonetagust parklat. Sealjuures juhib
      ringkonnakohus kaebajate tähelepanu, et kaebajatel on võimalik piirata enda kinnistu
      kasutamist läbisõiduks vastavate vahenditega (nt tõkkepuu).
      30.      Ringkonnakohus osutab siinjuures veel sellele, et kaebajatele kuuluvad
      korteriomandi Tartu kesklinna piirkonnas asuvas hoones. Linnakeskkonnas on sõidukite
      ja inimeste liiklemise mõju paratamatult intensiivsem võrreldes äärelinna piirkonnas
      asuvate hoonetega. Käesoleval juhul ei saa aga kaebajate väidetest järeldada, et
      vaidlustatud haldusakti realiseerimisega kaasnevad tagajärjed oleks kaebajate suhtes
      eriliselt koormavad või muudaks kaebajatele kuuluvate korteriomandite kasutamist
      sedavõrd oluliselt, et ainuüksi sel põhjusel tuleks ehitusloa kehtivus kohtumenetluse ajaks
      peatada. Saabuva tagajärje ärahoidmise tähenduses ei oleks ehitusloa kehtivuse
      peatamisel kaebajatele soodustavat mõju ka sel põhjusel, et juba käesoleval ajal
      puuduvad Aleksandri tn 1 maja ees avalikult kasutatavad parkimiskohad ning piirkonda
      teenindav transport on sunnitud liiklema üksnes piiratud alal. Liiklus- ja
      parkimiskorralduse kehtestamine vaidlusalusel lõigul ei kuulu aga ehitusloa esemesse,
      mistõttu ei takista ehitusloa kehtivuse peatamine parkimiskohtade kaotamist ega tänava
      sulgemist avalikuks liikluseks.
      31.     Eeltoodust tulenevalt ei kaasne esialgse õiguskaitse kohaldamata jätmisega
      kaebajate jaoks pöördumatuid tagajärgi ning kaebajate esialgse õiguskaitse taotlus ei ole
      lubatav esialgse õiguskaitse vajaduse puudumise tõttu. Kuivõrd esialgse õiguskaitse
      taotlus ei ole lubatav, siis ei pea ringkonnakohus vajalikuks võtta seisukohta kaebuse
      perspektiivikuse osas ning kaaluda vastandlike huvisid. Ringkonnakohus tühistab Tartu
      Halduskohtu 12. mai 2016. a määruse ja teeb asjas uue määruse, millega jätab kaebajate
      esialgse õiguskaitse taotluse rahuldamata.




       Maili Lokk                     Tiina Pappel                     Tanel Saar
allkirjastatud digitaalselt        allkirjastatud digitaalselt       allkirjastatud digitaalselt




                                              6

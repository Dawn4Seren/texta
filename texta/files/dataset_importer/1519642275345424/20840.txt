                       KOHTUMÄÄRUS

Kohus                            Tartu Maakohus
Määruse tegemise aeg ja koht     18. märts 2016, Tartu kohtumaja
Kohtunik                         Rutt Teeveer
Kohtuistungisekretär             Helju Rebane
Prokurör                         kirjaliku arvamuse esitas         Ringkonnaprokuratuuri
                                 abiprokurör Meelis Juursoo
Kriminaalasja number             1-14-2431
Kriminaalasi                     süüdimõistetu tingimisi enne tähtaja          lõppemist
                                 vangistusest vabastamise otsustamine.
Kinnipeetav                      Sergei Vassilenko
                                 Isikukood 39002240290; viibimiskoht Tartu vangla;
                                 elukoht vabanemisel XXXX; töökoht vabanemisel XXXX
Kaitsja                          riigi poolt määratud korras vandeadvokaat Marina Valge
Tõlk                             Natalia Tselikova
Kohtuistungi toimumise aeg       18.03.2016


RESOLUTSIOON
   1. Vabastada Sergei Vassilenko temale Harju Maakohtu 31.03.2014 otsusega
      kriminaalasjas nr 1-14-2431 mõistetud vangistuse kandmisest tingimisi enne
      tähtaega.
   2. KarS § 76 lg 5 alusel määrata Sergei Vassilenkole katseaeg pikkusega kuni
      06.05.2018.
   3. Kohustada Sergei Vassilenkot katseajal järgima KarS § 75 lg-s 1 sätestatud
      kontrollnõudeid:
   - elama kohtu määratud alalises elukohas, vabanemise järel XXXX;
   - ilmuma kriminaalhooldaja määratud ajavahemike järel kriminaalhooldusosakonda
     registreerimisele;
   - alluma kriminaalhooldaja kontrollile oma elukohas ning esitama talle andmeid oma
     kohustuste täitmise ja elatusvahendite kohta;
   - saama kriminaalhooldusametnikult eelneva loa elukohast lahkumiseks Eesti
     territooriumi piires kauemaks kui viieteistkümneks päevaks;
   - saama kriminaalhooldusametnikult eelneva loa elu-, töö- või õppimiskoha vahetamiseks;
   - saama kriminaalhooldusametnikult eelneva loa Eesti territooriumilt lahkumiseks ja
     väljaspool Eesti territooriumi viibimiseks.
    4. KarS § 75 lg 2 p-de 2, 21, 4, 7, 9 alusel määrata Sergei Vassilenkole katseajaks
       kohustused:
   - mitte tarvitama alkoholi;
   - mitte tarvitama narkootikume;
   - asuma tööle või selle võimatuse korral võtma end töötuna Töötukassas arvele 2 nädala
      jooksul peale vabanemist (kohtumäärusega väärteoasjas nr 4-14-1858 mõistetud
      asendusaresti kandmiselt vabanemist);
   - mitte suhtlema kriminaalkorras karistatud isikutega ilma kriminaalhooldaja vastava
      loata;
   - alluma elektroonilisele järelevalvele, pikkusega 6 (kuus) kuud.
   5. KarS § 78 p 2 alusel hakata Sergei Vassilenko katseaega arvestama alates
      käesoleva kohtumääruse jõustumisest.
   6. Määrus edastada Tartu vanglale, prokurörile ning kinnipeetavale. Sergei
      Vassilenko suhtes kriminaalhoolduse teostamiseks saata määrus täitmiseks
      Tallinna Vangla vastava kriminaalhooldusosakonna vanglast vabanenute
      talitusele.
   7. KrMS § 180 lg 1 alusel välja mõista Sergei Vassilenkolt menetluskuluna
      kaitsjatasu 72 (seitsekümmend kaks) eurot. KrMS § 180 lg 3 alusel määrata, et
      väljamõistetud menetluskulu tuleb tasuda 6 (kuue) kuu jooksul kohtumääruse
      jõustumisest.
   8. Süüdimõistetu Sergei Vassilenko vabastada karistuse kandmiselt pärast käesoleva
      kohtumääruse jõustumist.


Edasikaebamise kord
Käesoleva kohtumääruse peale on kohtumenetluse pooltel, samuti menetlusvälisel isikul, kui
kohtumäärusega on piiratud tema õigusi või seaduslikke huve, õigus esitada Tartu Maakohtule
kirjalik määruskaebus 15 päeva jooksul, alates päevast, mil isik sai vaidlustatavast
kohtumäärusest teada või pidi teda saama


ASJAOLUD JA MENETLUSE KÄIK
Harju Maakohtu 31.03.2014 otsusega kriminaalasjas 1-14-2431 tunnistati Sergei Vassilenko
süüdi KarS § 184 lg 1 järgi ja talle mõisteti karistuseks 2 (kaks) aastat vangistust. Mõistetud
karistust suurendati Harju Maakohtu kohtuotsusega mõistetud karistuse ärakandmata osa võrra
ja lõplikuks karistuseks mõisteti 4 (neli) aastat 5 (viis) kuud ja 24 (kakskümmend neli) päeva
vangistust. Kohus määras, et karistusaja hulka arvata ka eelvangistuses viibitud aeg, karistuse
kandmise aja alguseks lugeda 12.11.2013.a.
Sergei Vassilenko karistusaeg algas 12.11.2013 ja karistuse täielikul ärakandmisel lõppeks see
06.05.2018. KarS § 76 lg 2 p-s 1 toodud aja oli kinnipeetav ära kandnud 09.02.2016.
Tartu Vangla toetab Sergei Vassilenko vabastamist tingimisi enne tähtaega.
Kriminaalhooldaja ettekandest nähtub, et ennetähtaegselt vabanedes asuks Sergei Vassilenko
elama aadressil XXXX. Tegemist on kahetoalise korteriga, mis kuulub kinnipeetava emale
N.V. Kinnipeetava ema on andnud nõusoleku elektroonilise valve seadme paigaldamiseks
temale kuuluvasse korterisse. Sergei Vassilenkol on head ja toetavad suhted ema N.V. ja
noorema venna D.V., kinnipeetava isa on surnud. Samuti on head suhted endise tüdruksõbraga
K.N. Kinnipeetav on omandanud keskhariduse ning lõpetanud XXXX keevitaja eriala. Sergei
Vassilenko õppis enne vangistust XXXX teisel kursusel infotehnoloogiat. Vangistuses oldud
aja jooksul on kinnipeetav omandanud riigikeele taseme A1, tase A2 ja praegu omandab
riigikeel B1taset. Enne vangistust töötas kinnipeetav suulise kokkuleppe alusel muuga sadamas
sadamatöölisena, samuti sai kinnipeetav toitjakaotuspensionit ja stipendiumit. XXXX on
esitanud garantiikirja, et on nõus Sergei Vassilenko vabanemisel pakkuma talle tööd koka
abina. Kinnipeetava vabanemisfondis on X eurot ning kinnipeetava ema on nõus poega
vabanemisel ka toetama.
KOHTUMENETLUSE POOLTE SEISUKOHAD
Sergei Vassilenko avaldas, et ta soovib enne tähtaega vabaneda ja on nõus täitma kõiki kohtu
poolt määratavaid kohustusi.
Kaitsja aplus Sergei Vassilenko ennetähtaegselt vabastada.
Prokurör pidas põhjendatuks kinnipeetav ennetähtaegselt vabastada koos tema allutamisega
elektroonilisele valvele.
KOHTU SEISUKOHT
Sergei Vassilenkole mõisteti karistus tahtliku esimese astme kuriteo toimepanemise eest. KarS
§ 76 lg 2 p 1 kohaselt võib kohus esimese astme kuriteo tahtlikus toimepanemises
süüdimõistetud isiku katseajaga tingimisi enne tähtaega vangistusest vabastada, kui
süüdimõistetu on tegelikult ära kandnud vähemalt poole mõistetud karistusajast, kuid mitte
vähem kui neli kuud ning nõustunud KarS § 75 lg 2 p 9 sätestatud elektroonilise valve
kohaldamisega. Kuna Sergei Vassilenko on nimetatud aja ära kandnud, siis on olemas
formaalne alus tema vangistusest ennetähtaegseks vabastamiseks.
Justiitsministri 22.02.2007 määrusega nr 15 kehtestatud „Elektroonilise valve täitmise ja
järelevalve korra“ § 51 lg 2 kohaselt on kinnipeetava vabanemisjärgsesse elukohta
elektroonilise valve seadmete paigaldamise eeltingimused järgmised: 1) kinnipeetaval peab
olema seaduslik alus elukoha kasutamiseks või elukoha omaniku kirjalik nõusolek selleks; 2)
elukohas peab olema tagatud elektrienergiaga varustatus; 3) elukoht peab asuma GSM-i
levialas; 4) elukohas elavad täisealised isikud peavad olema nõus elektroonilise valve seadmete
paigaldamisega ja andma selle kohta allkirja. Sama paragrahvi lg 3 kohaselt ei paigaldata
elektroonilise valve seadmeid elukohta, mille üldine seisukord seda ei võimalda, samuti juhul,
kui puudub elukoha lukustamise võimalus.
Kohtule esitatud materjalidest ilmneb, et Sergei Vassilenko soovib vabanedes asuda elama oma
emale kuuluvasse korterisse XXXX. Kinnipeetava ema on andnud oma nõusoleku poega
vabanemisel aidata. Tehnilise poole pealt (korteri üldine seisukord, elektrienergiaga varustatus
jne) vastab kõnealune korter samuti elektroonilise valve seadme paigaldamise eeltingimustele.
Seega on täidetud ka elektroonilise valve kohaldamise formaalsed eeldused.
KarS § 76 lg 4 järgi katseajaga tingimisi enne tähtaega vangistusest vabastamise otsustamisel
arvestab kohus materiaalse alusena kuriteo toimepanemise asjaolusid, süüdlase isikut,
varasemat elukäiku ning käitumist karistuse kandmise ajal, samuti tema elutingimusi ja neid
tagajärgi, mida võib süüdimõistetule kaasa tuua tingimisi enne tähtaega karistusest
vabastamine.
Sergei Vassilenko on varem korduvalt karistatud kuritegude toimepanemise eest, kuid ta on
jätkanud seadusi eiravat käitumist. Kuritegude dünaamika on muutunud raskemaks. Kuriteod
on loomult erinevad, kuid läbivaks jooneks on majandusliku kasu saamine ning impulsiivsus.
See näitab Sergei Vassilenko suutmatust end kontrolli all hoida ning ühiskonnas kehtivatest
reeglitest kinni pidada.
Samas tuleb arvestada asjaoluga, et vangistuses oldud aja jooksul on tema käitumisse tekkinud
positiivseid ilminguid. Kinnipeetav on osalenud suitsetamisest loobumise nõustamisel, samuti
osales kinnipeetav 4 kuud Tartu Vangla majandustöödel majandusabitöölisena. Sergei
Vassilenko on läbinud riigikeele A1 taseme kursuse, mille lõpetas tulemusega 99,2 %. Samuti
on kinnipeetav läbinud ka riigikeele A2 taseme kursuse, milles sai tulemuseks 95%.
Kinnipeetaval on olnud vanglas viibimise jooksul vaid üks distsiplinaarkaristus ning seegi oli
pea aasta aega tagasi. Sellised tegevused näitavad Sergei Vassilenko soovi paremini ühiskonnas
sotsialiseeruda ning liikuda õiguskuulekas suunas.
Lisaks on Sergei Vassilenkol olemas head eeldused resotsialiseerumiseks. Kinnipeetava suhted
ema ja noorema vennaga on head ja toetavad, kinnipeetav suhtleb ka oma endise tüdruksõbraga.
Sergei Vassilenkol on vabanedes kindlustatud töökoht koka abina XXXX. Samuti on Sergei
Vassilenko vabanemisfondis X eurot, mis aitab kinnipeetaval enne esimese palga saamist toime
tulla.
Seetõttu leiab kohus, et Sergei Vassilenko tuleb tingimisi enne tähtaja lõppemist vangistusest
vabastada.
KarS § 76 lg-le 5 ja § 78 p-le 2 tuginevalt kestab Sergei Vassilenko katseaeg pikkusega kuni
06.05.2018. Sellel ajal allutatakse Sergei Vassilenko KarS § 75 lg-s 1 sätestatud
käitumiskontrollile. Käitumiskontrolli pikkuseks loetakse 16 kuud. Selleks, et minimeerida
õigusrikkumiste toimepanemise riski veelgi, tuleb Sergei Vassilenkole lisaks KarS § 75 lg-s 1
sätestatud kontrollnõuetele katseajaks KarS § 76 lg 5 ja 75 lg 2 p 2 alusel määrata täiendav
kohustus mitte tarvitada alkoholi. Samuti peab kohus põhjendatuks määrata Sergei
Vassilenkole KarS § 75 lg 2 p 21 järgi kohustus mitte tarvitada narkootikume, sest
narkootikumide mittetarvitamine aitab vähendada uue kuriteo toimepanemise riski. Samuti
peab kohus põhjendatuks määrata KarS § 75 lg 2 p 4 alusel kohustuse asuda tööle või võtta end
töötuna arvele 2 nädala jooksul peale vabanemist. Kuna kinnipeetav on varasemalt sooritanud
kuritegusid grupis ning on oht, et kinnipeetav võib lasta ennast kriminaalse taustaga isikute
poolt mõjutada, siis paneb kohus Sergei Vassilenkole KarS § 75 lg 2 p 7 alusel kohustuse mitte
suhelda kriminaalkorras karistatud isikutega ilma kriminaalhooldaja vastava loata. KarS § 75
lg 2 p 9 kohaselt on Sergei Vassilenkol ka kohustus alluda elektroonilisele järelevalvele,
pikkusega 6 kuud.
/allkirjastatud digitaalselt/
Kohtunik

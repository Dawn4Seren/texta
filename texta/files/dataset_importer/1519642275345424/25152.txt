                                    MÄÄRUS

Kohus                                Tartu Ringkonnakohus
Kohtukoosseis                        Maili Lokk, Agu Timmi, Tiina Pappel
Määruse tegemise aeg ja koht         27.01.2016, Tartu
Haldusasja number                    3-16-28
Haldusasi                            Andrus Lukki kaebus Tartu Vangla vastu
                                     mittevaralise kahju hüvitamiseks summas 500 eurot
                                     seonduvalt kohtule tõele mittevastava teabe
                                     esitamisega
Menetluse alus ringkonnakohtus       Andrus Lukki määruskaebus
Vaidlustatud kohtulahend             Tartu Halduskohtu 14.01.2016. a määrus
Asja läbivaatamine                   Kirjalik menetlus
Menetlusosalised                     Määruskaebuse esitaja Andrus Lukk
                                     Vastustaja Tartu Vangla


RESOLUTSIOON

Jätta määruskaebus rahuldamata ja Tartu Halduskohtu 14.01.2016. a määrus
muutmata.


EDASIKAEBAMISE KORD
Määruse peale võib esitada määruskaebuse otse Riigikohtule 15 päeva jooksul määruse
kättetoimetamisest arvates.



 ASJAOLUD JA MENETLUSE KÄIK
 1.   Andrus Lukk esitas 05.01.2016 Tartu Halduskohtule kaebuse Tartu Vangla vastu 500 euro
 suuruse mittevaralise kahju hüvitamiseks seonduvalt kohtule tõele mittevastava teabe
 esitamisega. Esitatud kaebusele lisas A. Lukk menetlusabi taotluse riigilõivu tasumisest
 vabastamiseks.
2.   Tartu Halduskohus jättis 14.01.2016. a määrusega haldusasjas nr 3-16-28 A. Lukki
menetlusabi taotluse riigilõivu tasumisest vabastamiseks rahuldamata, esitatud kaebuse
käiguta ning andis kaebajale täiendava tähtaja puuduse kõrvaldamiseks, s.o riigilõivu
tasumiseks.
Halduskohus leidis, et kaebaja vanglasisese isikukonto väljavõttest nähtus, et taotluse
esitamisele eelnenud nelja kuu laekumiste ja mahaarvamiste pinnalt arvestatud kaebaja
kahekordne keskmine ühe kuu sissetulek on ebapiisav, mistõttu riigilõivu tasumisest
vabastamise majanduslikud eeldused olid täidetud. Siiski pidas halduskohus vajalikuks
hinnata täiendavalt ka kaebuse eduväljavaateid. Halduskohus selgitas, et A. Lukki
põhjenduste kohaselt tekitas talle mittevaralist kahju tema kohta 09.10.2015 koostatud
iseloomustuses kajastuv valeteave. Iseloomustuses oli märgitud, et Tartu Vangla on
käesolevalt algatanud väärteomenetluse karistusseadustiku § 218 lg 1 tunnustel, sest kaebaja
hoidis enda juures keelatud esemeid ja oli lõhkunud madratsi. Seega oli Tartu Vangla A. Lukki
hinnangul esitanud tõele mittevastava faktiväite, et kaebaja lõhkus madratsi. Halduskohtu
hinnangul võis kaebaja poolt kirjeldatud asjaolude põhjal kõne alla tulla mittevaralise kahju
nõudmine seoses au või hea nime teotamisega. Ka kaebaja viitas kaebuses laimamisele.
Halduskohus lisas, et Eesti Vabariigi põhiseaduse kommenteeritud väljaandes on selgitatud, et
au ja hea nime teotamise oluliseks tunnuseks on ründe pahatahtlik ja taotluslik iseloom ning
häbistav ja alandav viis. Halduskohus nõustus Tartu Vangla 15.12.2015. a kahju hüvitamise
taotluse rahuldamata jätmise otsuses nr 1-13/288-2 märgituga, et kuigi kaebaja poolt viidatud
lause sõnastus saaks olla parem, ei väidetud lauses, et kaebaja on madratsi lõhkunud, kuigi see
võis esmapilgul nii tunduda. Iseloomustuses märgitust sai aru, et väärteomenetlus oli alles
alustatud ning et selle tulemus ei olnud iseloomustuse koostamise seisuga veel selgunud.
Halduskohus asus seisukohale, et seega ei märkinud vangla teadlikult ning sihipäraselt
valeteavet iseloomustusse, mistõttu on äärmiselt ebatõenäoline, et kaebuses kirjeldatud vangla
tegevus oleks kaebaja au või hea nime teotanud. Samuti pidas halduskohus ebatõenäoliseks
kaebajale mittevaralise kahju tekkimist, kuna ei toimunud kaebaja õiguste intensiivset riivet.
Kaebaja ei põhjendanud ka ise, milles talle tekitatud mittevaraline kahju seisnes.
3.  A. Lukk esitas 20.01.2016 Tartu Halduskohtu 14.01.2016. a määruse peale
määruskaebuse.
A. Lukki väitel ei olnud väärteomenetlusega mingit pistmist faktil, et kaebaja hoidis enda
juures keelatud esemeid. Seega esitas kontaktisik kohtule negatiivseid andmeid kaebaja kohta,
et näidata teda kohtule negatiivses valguses. See kvalifitseerub selgelt taotluslikuks ja
pahatahtlikuks ründeks. A. Lukk märgib täiendavalt, et kui see, et ta oli lõhkunud madratsi on
kahtlustus, oleks seda saanud ka nii väljendada. Esitatud lause selle praegusel kujul viitab A.
Lukki hinnangul sellele, et vangla töötajad tabasid ta madratsi lõhkumiselt, mis ei vasta tõele
ning näitab teda halvas valguses. A. Lukk märgib, et pöördus kontaktisiku poole palvega
asendada vaidlusalune lause väärteomenetluse protokolli lühikirjeldusega, kuid sellest
kontaktisik keeldus. See tõendab, et tegemist on tahtliku katsega esitada negatiivseid ja
häbistavaid valepõhjusi. Seega leiab kaebaja, et Tartu Vangla on pannud toime au ja hea nime
teotamise ning intensiivselt rikkunud tema õigusi.

4.   Tartu Halduskohus võttis 21.01.2016. a määrusega A. Lukki määruskaebuse menetlusse,
jättis rahuldamata ning edastas lahendamiseks Tartu Ringkonnakohtule.




2                                             2
RINGKONNAKOHTU PÕHJENDUSED

5. Ringkonnakohus leiab, et määruskaebuse rahuldamiseks puudub alus. Ringkonnakohus
nõustub Tartu Halduskohtu 14.01.2016. a määruse põhjendustega ega pea vajalikuks neid
halduskohtumenetluse seadustiku § 203 lg-st 2 ja § 201 lg-st 4 tulenevalt korrata. Vastuseks
määruskaebusele selgitab ringkonnakohus järgmist.

6.   Ringkonnakohus leiab, et halduskohus on vaidlustatud määruses piisava põhjalikkusega
selgitanud põhjuseid, mis tingisid kaebaja riigilõivust vabastamise taotluse rahuldamata
jätmise. Ka ringkonnakohtu hinnangul puudub kaebuses kirjeldatud asjaoludel alus kahelda
selles, et kaebusel ei ole eduväljavaateid. Samuti ei ole A. Lukk toonud määruskaebuses välja
asjaolusid, mis kaebuse eduväljavaateid parandaksid.

7. Ringkonnakohtu hinnangul on halduskohus jõudnud õigele järeldusele, et kaebajale
mittevaralise kahju tekkimine on ebatõenäoline, kuna kaebaja õiguste intensiivset riivet ei ole
toimunud. Ebaõige on A. Lukki väide, et esines taotluslik ja pahatahtlik rünne, kuna
kinnipeetava iseloomustus sisaldab lisaks fakti, et kaebaja hoidis enda juures keelatud
esemeid, millel ei ole alustatud väärteomenetlusega seost. Ringkonnakohus selgitab, et kuigi
tegemist on ebatäpsusega, ei saa ainuüksi nimetatud asjaolu pinnalt teha järeldust kogu väite
esitamise iseloomu kohta. Ringkonnakohus leiab, et ebatäpsus on tingitud sellest, et
28.07.2015 koostatud ettekandes nr 3823 on märgitud nii kahjustatud madratsi kui ka keelatud
esemete, s.o viie täringu leidmine, kuivõrd need on avastatud sama läbiotsimise käigus.
Seetõttu on ka kinnipeetava iseloomustuses kirjeldatud nimetatud asjaolusid koos. Siiski ei
ole ringkonnakohtu hinnangul tegemist sellise ebatäpsusega, mis võiks kaasa tuua kaebaja
õiguste intensiivse riive ja mittevaralise kahju hüvitamise.

8. Ringkonnakohus märgib lisaks, et nii Tartu Vangla kui ka halduskohus on asunud
seisukohale, et vaidlusaluse lause sõnastus võiks olla parem. Ka ringkonnakohus nõustub
selles osas vangla ja halduskohtu seisukohaga. Siiski on nii vastustaja kui ka halduskohus
kaebajale selgitanud, miks ei esine, hoolimata lause sõnastuslikest puudujääkidest, kaebaja
õiguste intensiivset riivet. Ringkonnakohus leiab samuti, et üksnes sõnastuslik ebatäpsus ei
ole mittevaralise kahju hüvitamise taotluse rahuldamis aluseks. Lisaks on Tartu Vangla oma
vastuses esitatud kahju hüvitamise taotlusele selgitanud, et ka kaebajal oli võimalik
kinnipeetava iseloomustuses esitada omapoolseid seisukohti, mis muuhulgas hõlmavad
vaidlusaluse lause täiendava selgitamise ning võimalikele ebatäpsustele tähelepanu juhtimise
võimalust. Seega ei anna esitatud määruskaebuse rahuldamiseks alust ka asjaolu, et
kontaktisik keeldus väärteomenetluse protokolli lühikirjeldust kinnipeetava iseloomustusele
lisamast. Ringkonnakohus juhib veelkord kaebaja tähelepanu asjaolule, et A. Lukkil oli endal
võimalus anda täiendavaid selgitusi ning vajadusel väärteomenetluse protokollile viidata.

9.   Eeltoodust tulenevalt jätab ringkonnakohus määruskaebuse rahuldamata ning Tartu
Halduskohtu 14.01.2016. a määruse muutmata.




/allkirjastatud digitaalselt/   /allkirjastatud digitaalselt/   /allkirjastatud digitaalselt/
         Maili Lokk                      Agu Timmi                       Tiina Pappel




3                                               3

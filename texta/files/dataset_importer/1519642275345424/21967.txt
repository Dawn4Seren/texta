                          KOHTUOTSUS
                                  Eesti Vabariigi nimel

Kohus                             Tallinna Ringkonnakohus

Kohtukoosseis                     Reet Allikvere, Gaida Kivinurm, Ande Tänav

Otsuse tegemise aeg ja koht       07. märts 2016, Tallinn

Tsiviilasja number                2-15-9201

Tsiviilasi                        Satnam Investments Limited hagi OÜ Lõuna Park
                                  (pankrotis)   pankrotihaldur  Indrek   Lepsoo,
                                  AS Swedbank ja Harju Maavalitsuse vastu nõude
                                  tunnustamiseks OÜ Lõuna Park (pankrotis)
                                  pankrotimenetluses

Vaidlustatud kohtulahend          Harju Maakohtu 05. novembri 2015 otsus

Kaebuse esitaja ja kaebuse liik   Satnam Investments Limited apellatsioonkaebus

Tsiviilasja hind                  3500 eurot
apellatsioonimenetluses

Menetlusosalised ja nende         Hageja: Satnam Investments Limited (registrikood
esindajad                         1590439), lepinguline esindaja vandeadvokaat Kalle-
                                  Kaspar Sepper

                                  Kostja I: OÜ Lõuna Park (pankrotis) pankrotihaldur
                                  Indrek Lepsoo

                                  Kostja II: AS Swedbank (registrikood 10060701),
                                  lepingulised esindajad vandeadvokaat Toomas Vaher ja
                                  Marika Kütt

                                  Kostja III: Eesti Vabariik Harju Maavalitsuse kaudu
                                  (registrikood 70002452), volitatud esindaja Meeli Vaarik

Kohtuistungi toimumise aeg        09. veebruar 2016, avalik kohtuistung

RESOLUTSIOON:
1. Jätta Harju Maakohtu 05. novembri 2015 otsus muutmata.
2. Apellatsioonkaebus jätta rahuldamata.
3. Jätta maakohtus ja ringkonnakohtus kantud menetluskulud hageja Satnam
   Investments Limited kanda.

Edasikaebamise kord
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavaks tegemisest. Hagimenetluses Riigikohtus võib menetlusosaline
menetlustoiminguid teha ning avaldusi ja taotlusi esitada üksnes vandeadvokaadi vahendusel.
Menetlusosaline võib ise esitada Riigikohtule menetlusabi saamise taotluse, samuti esitada teise
menetlusosalise kaebuse või muu taotluse kohta seisukohti ja vastuväiteid. Menetlusabi
andmise taotlus ei peata seaduses sätestatud ega kohtu poolt määratud tähtaja kulgemist.
Seaduses sätestatud tähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb.


Hagi ja selle aluseks olevad asjaolud
1. Satnam Investments Limited esitas 17.06.2015 Harju Maakohtusse hagi OÜ Lõuna Park
   (pankrotis) pankrotihaldur Indrek Lepsoo, AS Swedbank ja Harju Maavalitsuse vastu
   5 219 515,49 euro suuruse nõude tunnustamiseks OÜ Lõuna Park (pankrotis)
   pankrotimenetluses.
2. Hagiavalduse kohaselt kuulutati 30.01.2015 määrusega tsiviilasjas 2-14-6608 välja OÜ
   Lõuna Park (pankrotis, edaspidi võlgnik) pankrot ja pankrotihalduriks nimetati Indrek
   Lepsoo. Hageja esitas 11.02.2015 võlgniku pankrotimenetluses nõudeavalduse
   5 863 416,47 euro suuruse nõude tunnustamiseks. Hageja nõue on pandiga tagatud.
   Võlausaldajate koosolekul jäi hageja nõue 5 219 515,49 euro osas tunnustamata, kuna
   kostjad vaidlesid sellele vastu.
3. Hageja esitas võlausaldajate koosolekul tunnustamiseks laenulepingust tuleneva nõude
   863 416,47 eurot, millele kostjad vaidlesid vastu 219 515,49 euro ulatuses. Laenulepingu
   p 1.2 kohaselt oli laenusumma 396 756,89 euro tagastamise tähtaeg 31.05.2014. Laenult
   kuulub tasumisele intress 9% aastas, mille arvestus algab 01.03.2014. Lepingujärgne viivise
   määr on 0,15% viivitatud summalt päevas, kui viivitus kestab vähem kui 20 päeva ja 0,5%
   juhul, kui viivitus kestab kauem kui 20 päeva. Võlgnik võlgneb hagejale laenulepingu alusel
   põhisumma 396 756,89 eurot, intressi 9000,40 eurot ja viivise 457 659,07 eurot.
4. Hageja esitas võlausaldajate koosolekul tunnustamiseks ka krediidiasutuse lepingust
   tuleneva leppetrahvi nõude suurusega 5 000 000 eurot, millele kostjad vaidlesid vastu.
   Krediidiasutuse lepingu p 13.2 kohaselt võib hageja võlgnikult nõuda juhul, kui viimane on
   rikkunud lepingu p-st 13.1 tulenevaid kohustusi, leppetrahvi 5 000 000. Lepingu kohaselt
   loetakse rikkumiseks muu hulgas asjaolu, et võlgniku suhtes algatatakse
   likvideerimismenetlus või pankrotimenetlus või kui on selge, et võlgnik ei suuda lepingu
   p-s 3.1 sätestatud tingimusi täita. Kuna võlgnik on pankrotis, ei ole ta täitnud lepingu
   p-s 3.1 sätestatud kohustusi. Leppetrahvi nõue esitati 06.02.2015. Võlgnik ei tasunud
   leppetrahvi enne pankroti väljakuulutamist.


Kostja I vastuväited
5. Kostja I vaidles hagile vastu. Hageja ei ole välja toonud oma nõude aluseks olevaid faktilisi
   asjaolusid ega õiguslikku põhjendust. Samuti ei sisalda hagiavaldus intressi- ja
   viivisenõuete arvestusi.


                                                                                              2
6. Hageja laenulepingust tulenev põhinõue 396 757 eurot on osaliselt põhjendamatu, kuna
   selle suurus tuleneb asjaolust, et varasema laenu ümbervormistamisel uueks laenuks
   muudeti varasema laenuga seotud intressinõue uue laenu põhiosaks. Seega on hagejal õigus
   nõuda intressi üksnes varasema laenu põhinõudelt, so 241 662 eurolt kokku 160 576,98
   eurot ja viivist põhinõudelt 241 662 eurot. Hageja ei ole tõendanud põhinõudest suuremat
   viivist õigustava kahju olemasolu.
7. Krediidiasutuse leping on näilik ja seetõttu tühine. Leppetrahvinõue on tekitatud kunstlikult
   pankroti olukorras eesmärgiga omandada võlgniku pankroti väljakuulutamisel kontroll
   pankrotimenetluse üle. Kõik lepingud, s.h hagejaga sõlmitud leppetrahvi tingimust sisaldav
   leping on sõlmitud ajal, mil võlgnik oli juba püsivalt maksejõuetu. Püsiva maksejõuetuse
   tekkimise kuupäevana on tuvastatud 30.06.2012. Seejuures on hageja ja võlgnik vahetult ja
   tihedalt seotud isikud. Võlgnik ei ole varasemalt leppetrahvinõudeid oma raamatupidamises
   kajastanud ja on avaldanud teistsuguse võlausaldajate ringi ning nõuete suuruse.
8. Kui tegemist ei ole näiliku tehinguga, on leppetrahvinõuet ettenägev lepingupunkt tühine
   tsiviilseadustiku üldosa seaduse (TsÜS) § 87 kohaselt, kuna on vastuolus pankrotiseaduse
   (PankrS) §-ga 35. Võlgniku maksejõuetuks muutumist ei saa pidada võlgnikupoolseks
   kohustuse rikkumiseks, mistõttu ei saa võlaõigusseaduse (VÕS) § 158 kohaselt võlgniku
   maksejõuetuks muutumine olla leppetrahvinõude tekkimise aluseks.
9. Kui leppetrahvinõue on põhjendatud, tuleb seda vähendada või jätta täielikult välja
   mõistmata, kuna leppetrahv on ebamõistlikult kõrge ja ebaproportsionaalne. Hagejale ei ole
   leppetrahvi mahus kahju tekkinud ega saagi tekkida. Leppetrahvi nõude vähendamist
   õigustab ka asjaolu, et hagejal puudus tegelikult õigustatud huvi lepingu täitmise vastu.
10. Hageja viivisenõue on asjaolusid arvestades ebamõistlikult kõrge ja ebaproportsionaalne.
    Kostja I palub viivisenõuet vähendada ulatuses, milles see ületab põhinõuet.


Kostja II vastuväited
11. Kostja II palub jätta hagi rahuldamata. Hageja leppetrahvi nõue on alusetu. Laenulepingus
    sätestatud leppetrahvi nõudeõiguse tingimus on näilik ja seega tühine, kuna see on kokku
    lepitud eesmärgiga kasutada leppetrahvi nõudeid pankrotimenetluses häälte saamiseks,
    pankrotimenetluse juhtimiseks ja tegelike võlausaldajate huvide kahjustamiseks.
    Leppetrahvi nõudeõigust sätestavad lepingupunktid on tühised, kuna seovad võlgniku vastu
    varalise nõudeõiguse tekkimise pankroti saabumisega, mis on vastuolus PankrS §-ga 35.
    Samuti on leppetrahvi nõudeõigust sätestavad lepingupunktid vastuolus pankrotimenetluse
    eesmärkidega (PankrS § 2) ning seetõttu vastuolus heade kommete ja avaliku korraga.
    Alternatiivselt tuleb laenulepingu leppetrahvi õigust ettenägevad punktid jätta kohaldamata
    tulenevalt hea usu põhimõttest.
12. Alternatiivselt tuleb leppetrahvi nõuet vähendada. Arvestades leppetrahvis kokkuleppimise
    eesmärke ja ajastust, tuleb leppetrahvi nõuet pidada tervikuna ebamõistlikuks. Esinevad
    alused nõutava leppetrahvi vähendamiseks nullini. Hageja on kaotanud õiguse nõuda
    leppetrahvi, kuna nõuet ei esitatud mõistliku aja jooksul. Leppetrahvinõuet ei saa esitada
    esmakordselt pankrotimenetluse nõudeavalduses.
13. Hageja taotleb 01.03.2014 laenulepingu alusel nõude tunnustamist põhjendamatult suures
    ulatuses. Tegelik laenulepingust tulenev nõue saab olla maksimaalselt 643 900,98 eurot.
    Hageja viivisenõue on vastuolu seaduse ja kohtupraktikaga. Viidatud laenuleping kui
    eelmist laenu refinantseeriv leping on tulenevalt VÕS § 113 lg-st 6 osaliselt või tervikuna
    tühine. Nõude suurust tuleb hinnata varasema laenulepingu alusel, mida hageja ei ole


                                                                                              3
   esitanud. Lisaks taotleb hageja põhjendamatult viise nõude tunnustamist põhinõuet ületavas
   osas. Lepingus kokkulepitud intressimäär on selgelt ebamõistlik.
14. Hageja nõude suurus on vastuolus varasemalt avaldatud nõude suurusega. Võlgnik kinnitas
    tsiviilasjas nr 2-14-6608, et tema kohustus hageja ees oli üksnes 766 210,92 eurot.


Kostja III vastuväited
15. Kostja III vaidleb hagile vastu. Laenuleping on vastuolus VÕS § 113 lg-ga 6. Hageja
    nõudest 241 662 eurot ületav osa koosneb intressidest ja viivistest. Tegemist on
    refinantseeritud laenuga, kus võlausaldaja arvestas olemasolevatelt intressidelt ja
    viivisenõudelt intressi ning viiviseid. Laenuleping on vastuolus hea usu põhimõtte ja
    mõistlikkuse printsiibiga, samuti on tegemist vastutustundetu laenamisega. Laenulepingu
    p-d 1 ja 2 võivad olla tühised vastuolu tõttu heade kommete ja avaliku korraga.
16. Mõlemale lepingu osapoolele oli 01.03.2014 laenulepingu sõlmimise ajal ja 11.10.2013
    krediidilepingu sõlmimise ajal teada, et võlgnik on maksevõimetu, kuna hageja ja võlgnik
    on seotud isikud. Viivist tuleb vähendada selliselt, et see on võrdne põhivõlaga 241 662
    eurot.
17. Puudub teave, et võlgnik oleks hagejalt faktiliselt krediidilepingu alusel krediiti võtnud.
    Leppetrahvinõue on esitatud pärast pankroti väljakuulutamist. Pankroti väljakuulutamist ei
    saa pidada võlgnikupoolseks kohustuse rikkumiseks, mistõttu ei saa pankroti
    väljakuulutamine olla leppetrahvinõude tekkimise aluseks. Leppetrahvina sõnastatud
    kohustust võib käsitleda ka näiliku kinketehinguna, mis on tühine ja mida ei tule
    pankrotimenetluses täita.


Esimese astme kohtu otsus
18. Maakohus jättis hagi rahuldamata ja menetluskulud hageja kanda.
19. Vaidlus puudub selles, et maakohtu 30.01.2015 määrusega on välja kuulutatud võlgniku
    OÜ Lõuna Park pankrot ja pankrotihalduriks on nimetatud Indrek Lepsoo; võlausaldajate
    18.05.2015 nõuete kaitsmise koosolekul esitati kaitsmisele hageja nõue 5 863 416,47 eurot,
    mis koosnes hageja ja võlgniku vahel 01.03.2014 sõlmitud laenulepingust tulenevast
    nõudest 863 416,47 eurot ja 11.10.2013 sõlmitud krediidiasutuse lepingust 5 000 000 eurot;
    kaitsmisele esitatud nõue jäi tunnustamata 5 219 515,49 euro ulatuses; hageja nõudele
    vaidlesid osaliselt vastu kõik kostjad. Pooled vaidlevad selle üle, kas hagejal on
    laenulepingust ja krediidiasutuse lepingust tulenev kehtiv nõue võlgniku
    pankrotimenetluses, mis peaks kuuluma tunnustamisele I rahuldamisjärgu nõudena.
20. Lepingute sõlmimine hageja ja võlgniku vahel on tuvastatud laenulepingu ja krediidiasutuse
    lepinguga. Leppetrahvi nõudeõiguse võlgniku püsiva maksejõuetuse tekkimisega
    sõltuvusse seadmine annab aluse arvata, et kokkulepe on sõlmitud õigusnäivuse loomiseks.
    Selline säte on ebamõistlik, kuna püsiva maksejõuetuse kujunemisel on ilmne, et võlgnikul
    esinevad makseraskused ja ta ei ole suuteline võlausaldajate nõudeid rahuldama. Sellises
    suuruses leppetrahvi tasumist ei saanud hageja võlgniku pankroti korral ka võlgnikult
    mõistlikult eeldada.
21. Tõenditest nähtuvalt ei ole võlgnik oma leppetrahvi nõudeid kunagi raamatupidamises
    kajastanud, mis toetab seisukohta, et leppetrahvinõude kokkulepe oli näilik ja ajendatud
    eesmärgist tekitada võlgnikuga seotud isikule nõudeõigust võlgniku pankrotimenetluses.
    Hageja ei ole tõendanud võlgniku poolt lepingu rikkumist (VÕS § 158 lg 1). Võlgniku


                                                                                             4
   pankroti väljakuulutamist ei saa käsitada lepingu rikkumisena ja võlgniku pankrot ei saa
   olla leppetrahvinõude tekkimise aluseks. Pankrotimenetluses ei ole võimalik tunnustada
   nõudeid, mis on tekitatud kunstlikult pankroti olukorras näilike lepingute alusel. TsÜS § 89
   lg 2 kohaselt on näilik tehing tühine. Hagejal ja võlgnikul puudus tegelikult tahe
   leppetrahvinõude tekkimise aluseks ja tehinguga sooviti tekitada üksnes õigusnäivust
   leppetrahvinõude olemasolust. Krediidiasutuse lepingu poolte huvi oli pankrotimenetluses
   kunstlikult nõuete tekitamise läbi jätta kolmandatele isikutele mulje, et leppetrahvinõue on
   tegelik ja õiguslikud tagajärjed on saabunud.
22. Hageja ja võlgniku vahel krediidiasutuse lepingus leppetrahvi puudutavad sätted on tühised
    ja hagejal ei ole seetõttu võlgniku vastu leppetrahvi nõuet. Seega ei ole vaja analüüsida teisi
    vastuväiteid nõudeõigust sätestavate lepingupunktide tühisuse aluste kohta. Näilikul
    tehingul ei ole algusest peale õiguslikke tagajärgi ja näilikku tehingut ei pea täitma.
23. Hageja laenulepingust tulenev nõue on 219 515,49 euro ulatuses tõendamata. Õige ei ole
    hageja käsitus, et laenulepingu näol on tegemist kompromissiga, millega muudeti varasem
    ebaselge võlasuhe vaieldamatuks ja määrati laenu tagastamise tähtaeg. Varasemat
    laenusuhet tõendavat lepingut või poolte põhinõude ja kõrvalnõuete ühendamist
    põhinõudeks kinnitavat kompromissi hageja esitanud ei ole. Kuna tulenevalt intressilt (s.h
    viiviselt) viivise arvestamise keelust on refinantseerimislepingus, mille järgi laenuandja ja
    laenusaaja lepivad kokku maksetähtaja pikendamise, lubatud arvestada intressi ja viivist
    üksnes esialgse laenulepingu järgselt põhivõlalt (3-2-1-169-13), on hagejal õigus intressi
    nõuda üksnes põhinõudelt, s.o 241 662 eurolt. Hageja ei ole põhinõudest suuremat viivist
    õigustava kahju olemasolu tõendanud. Põhinõuet ületavat viivise nõuet tuleb reeglina
    pidada ebamõistlikuks ning see on põhjendatud üksnes erandlikel asjaoludel (3-2-1-5-13).
    Selliste asjaolude esinemist hageja kohtu ette toonud ei ole.


Apellatsioonkaebus
24. Hageja vaidleb apellatsioonkaebusele vastu, palub jätta selle rahuldamata ja maakohtu
    otsuse muutmata. Menetluskulud palub hageja jätta kostja kanda.
25. Meelevaldne on maakohtu järeldus, et laenulepingu näol ei ole tegemist kompromissiga,
    millega muudeti varasem ebaselge võlasuhe vaieldamatuks ja määrati laenu tagastamise
    tähtaeg. Riigikohus muutis lahendiga nr 3-2-1-175-14 oma varasemat seisukohta, millele
    maakohus tugines, ja leidis, et välistatud ei ole poolte kokkuleppel kogu seniselt
    võlgnevuselt, s.h sissenõutavaks muutunud intressilt ja viiviselt, intressi nõudmine. Seadus
    ei keela arvestada sissenõutavaks muutunud intressilt ja viiviselt intressi. Seega on hageja
    intressiarvestus korrektne ja lubatud. Lisaks selgitas Riigikohus, et poolte uus kokkulepe
    võlasuhte muutmiseks on käsitletav kompromisslepinguna. Seega tuleb arvestades kostjate
    vastuväiteid hageja nõuet tunnustada 802 514,40 euro ulatuses (põhiosa 396 757 + intress
    9 000,40 eurot + viivised põhiosa ulatuses 396 757 eurot)
26. Maakohus leidis ebaõigesti, et krediidileping on näilik ja selle tõttu tühine, sest sõlmiti ajal,
    mil võlgnik oli juba maksejõuetu ja krediidileping sõlmiti lähikondsega. Võlgnik on
    algusest peale väitnud, et tema kohustuste maht on oluliselt väiksem kui ajutine haldur ja
    kohtud on arvestanud. Selleks, et väita, et võlgnik oli lepingu sõlmimise ajal maksejõuetu,
    tuleb esmalt tuvastada, kas ja millised nõuded võlgniku pankrotimenetluses tunnustatud
    saavad ning seejärel hinnata, kas need nõuded olid lepingu sõlmimise ajal olemas.
    Pankrotiavalduse aluseks oleva nõude tunnustamise menetlus ei ole aga veel lõppenud
    (tsiviilasi nr 2-15-9207). Võlgnik on vastu vaielnud nõude suurusele, nõude suuremas osas
    tasaarvestanud ja vastu vaielnud ebamõistlikele viivistele.


                                                                                                   5
27. Võlgnik ei pidanudki hageja nõuet oma raamatupidamises kajastama, kuna hageja oli
    valmis oma nõuete täitmist võlgniku tegevuse jätkumise korral mitte nõudma enne kõigi
    teiste võlausaldajate nõuete täitmist.
28. Asjaolu, et krediidilepingu osapooli saab teatud ulatuses pidada lähikondseteks, ei too
    automaatselt kaasa tehingu näilisust. Võlgniku sõlmitud lepingud, mille eesmärk oli talle
    kuuluva kinnisvaraarenduse jätkamine oma lepingupartnertite kaasabil ja vahendusel, ei
    muutu näiliseks ainuüksi selle tõttu, et nendes lepiti kokku ka leppetrahvide tasumine
    juhuks, kui võlgnik kokkuleppeid täita ei suuda.
29. Ekslik on kohtu järeldus, et hageja nõuab leppetrahvi selle eest, et võlgnik pankrotistus.
    Hageja nõuab leppetrahvi selle eest, et võlgnik oma lepingulisi kohustusi ei täida ega saa
    täita ning vastavalt võlgniku ja hageja vahelises lepingus kokkulepitule.


Vastused apellatsioonkaebusele
30. Kostjad paluvad jätta apellatsioonkaebuse rahuldamata ja maakohtu otsuse muutmata.


Ringkonnakohtu otsuse põhjendused
31. Ringkonnakohus leiab, et maakohtu otsus tuleb jätta TsMS § 657 lg 1 p 1 alusel muutmata
    ja apellatsioonkaebus rahuldamata. Maakohtu otsus on seaduslik ja põhjendatud.
32. Maakohus ei rikkunud menetlusõiguse norme ja kohaldas materiaalõiguse norme õigesti.
    Maakohus on oma seisukohti piisavalt põhjendanud. Ringkonnakohus nõustub maakohtu
    otsuse põhjendustega ja TsMS § 654 lg 6 alusel neid ei korda. Vastuseks kaebuse väidetele
    märgib ringkonnakohus järgmist.
33. Hageja ja võlgniku vahel 11.10.2013 sõlmitud krediidiasutuse lepingu p 13.2. kohaselt võib
    hageja nõuda võlgnikult leppetrahvi 5 000 000 eurot p-s 13.1 sätestatud lepingurikkumise
    korral, milleks on alapunkt e kohaselt võlgniku kohta algatatud likvideerimismenetlus või
    pankrotimenetlus või alapunkt f kohaselt võlgniku suutmatus täita p-s 3.1 sätestatud
    tingimusi (I kd 43,44). Hagiavalduses tugines hageja 5 000 000 euro tunnustamist nõudes
    sellele, et võlgnik on pankrotis ja ta ei ole täitnud lepingu p-s 3.1 sätestatud kohustusi. Seega
    ei ole õige apellatsioonkaebuse väide, et hageja ei nõudnud leppetrahvi selle eest, et võlgnik
    pankrotistus.
34. Ringkonnakohus nõustub maakohtu seisukohaga, et leppetrahvi puudutavad sätted (lepingu
    p-d 13.1 e ja f koosmõjus p-ga 13.2) on TsÜS § 89 lg 1 kohaselt tühised. Maakohus hindas
    õigesti leppetrahvi kokkulepet sisuliselt, andes muu hulgas hinnangu ka selle sõlmimise
    eesmärgile ja lepingu sõlminud isikute seotusele. Ringkonnakohus sellekohaseid
    põhjendusi ei korda.
35. Jõustunud Harju Maakohtu 30.01.2015 määrusega on tuvastatud võlgniku maksejõuetuse
    tekkimise aeg 30.06.2012 (I kd lk 84). Seega sõlmiti krediidiasutuse leping ajal, mil võlgnik
    oli muutunud püsivalt maksejõuetuks. Asja lahendamisel ei oma tähtsust
    apellatsioonkaebuse väide, et nõuete tunnustamise kohtumenetlused ei ole veel lõppenud ja
    võlgnevuste lõplik suurus ei ole käesolevaks ajaks selge.
36. Ringkonnakohus nõustub apellatsioonkaebuse väitega, et võlgnik ei pidanud leppetrahvi
    nõuet oma raamatupidamises kajastama. Teatis leppetrahvi nõude kohta on koostatud
    06.02.2015 (I kd lk 48), s.o pärast võlgniku pankroti väljakuulutamist, mil võlgnik ei saanud
    enam oma raamatupidamist korraldada. Samas ei oma see asjaolu asja lahendamisel
    määravat tähtsust.


                                                                                                   6
37. Ringkonnakohtu hinnangul leidis maakohus õigesti ka seda, et 01.03.2014 laenuleping
    (varasema laenu refinantseerimine) ei ole käsitletav VÕS § 578 lg 1 nõuetele vastava
    kompromissilepinguna. VÕS § 578 lg 1 kohaselt on kompromissileping leping õiguslikult
    vaieldava või ebaselge õigussuhte muutmise kohta vaieldamatuks poolte vastastikuste
    järeleandmiste teel. Ebaselguseks loetakse muu hulgas ka ebakindlust nõude sissenõutavuse
    suhtes. Sama paragrahvi teise lõike kohaselt eeldatakse, et kompromissilepingu tagajärjel
    loobuvad lepingupooled oma nõuetest ning omandavad kompromissilepingu alusel uued
    õigused.
38. Riigikohus leidis lahendi nr 3-2-1-175-14 p-s 17, et võlausaldajal (laenuandjal) on võimalik
    tõendada, et pooled on sõlminud just kompromissilepingu, s.t pidanud läbirääkimisi, mille
    tulemusel pooled lõpetasid varasemad võlasuhted, on teinud vastastikuseid järeleandmisi
    või muutnud ebaselge võlasuhte vaieldamatuks (n.t olukorras, kus kasvava võlakoormuse
    või mitmete võlasuhete tingimustes ei ole enam kummalgi poolel võlgnevuse koosseisust
    täpset ülevaadet). Kompromissilepingu sõlmimise eelduste täidetust peab tõendama pool,
    kes tugineb kompromissilepingule ja seega väitele, et VÕS § 113 lg 6 ei kohaldu. Hageja ei
    ole seda millegagi tõendanud ja seetõttu leidis maakohus õigesti, et antud juhul ei ole hageja
    õigustatud nõudma sissenõutavaks muutunud intressilt ja viiviselt intressi. Samuti ei ole
    hageja õigustatud nõudma põhivõlast suuremat viivist. Nimetatud laenulepingust tulenev
    nõue ei kuulu tunnustamisele suuremas ulatuses, kui seda tunnustati 18.05.2015 nõuete
    kaitsmise koosolekul, kus selle laenulepingu alusel esitatud nõudest tunnustati 643 900,98
    euro suurust nõuet (põhivõlg 241 662 eurot, intress 160 579,98 eurot ja viivis põhivõla
    suuruses 241 662 eurot) ning tunnustamata jäi nõue suurusega 219 515,49 eurot (I kd
    lk 11).
39. Maakohus määras kindlaks üksnes menetluskulude jaotuse, jättes need hageja kanda ja
    rahaliselt menetluskulude suurust kindlaks ei määranud. Apellatsioonkaebuse rahuldamata
    jätmise tõttu jäävad apellatsioonimenetluse kulud hageja kanda. TsMS § 174 lg 4 teise lause
    alusel ei määra nende rahalist suurust kindlaks ka ringkonnakohus. Menetluskulud määrab
    TsMS § 174 lg 4 esimese lause kohaselt rahaliselt kindlaks maakohus pärast kohtuotsuse
    jõustumist TsMS § 177 lg-s 2 sätestatud korras.



    Reet Allikvere                      Gaida Kivinurm                 Ande Tänav
/allkirjastatud digitaalselt/   /allkirjastatud digitaalselt/   /allkirjastatud digitaalselt/




                                                                                                7

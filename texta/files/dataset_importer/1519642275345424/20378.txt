                                                              Tsiviilasi nr: 2-15-7260




                           KOHTUOTSUS
                                 Eesti Vabariigi nimel

Kohus                         Tallinna Ringkonnakohus, tsiviilkolleegium

Kohtukoosseis                 Eesistuja Indrek Parrest, liikmed Ulvi Loonurm ja Imbi Sidok-
                              Toomsalu

Otsuse tegemise aeg ja koht   24.03.2016, Tallinn

Tsiviilasja number            2-15-7260

Tsiviilasi                    MH ja NH hagi JH vastu elatise väljamõistmiseks


Vaidlustatud kohtulahend      Harju Maakohtu 28.10.2015 otsus

Tsiviilasja hind

Kaebuse esitaja ja kaebuse    MH ja NH apellatsioonkaebus
liik

Menetlusosalised ja nende Hageja I (apellatsioonimenetluses apellant I): MH (isikukood
esindajad                 XXXXXXXXX), seaduslik esindaja NH
                          Hageja II (apellatsioonimenetluses apellant II): NH (isikukood
                          XXXXXXXXX)

                              Kostja (apellatsioonimenetluses vastustaja): JH (isikukood
                              XXXXXXXXXXX), lepinguline esindaja vandeadvokaat Ene
                              Ahas

Istungi toimumise aeg         29.02.2016

Istungil osalenud isikud      Hageja MH esindaja ja hageja NH ning kostja JH ja tema
                              esindaja Ene Ahas


RESOLUTSIOON:
  1. Võtta vastu hageja NH loobumine nõudest elatise väljamõistmiseks kostjalt
     ajavahemiku 10.11.2015-05.11.2016 eest, tühistada vastavas osas Harju
     Maakohtu 28.10.2015 otsus ning lõpetada tsiviilasja menetlus.


                                                                                    1(13)
                                                                  Tsiviilasi nr: 2-15-7260

   2. Tühistada Harju Maakohtu 28.10.2015 otsus osaliselt ka hageja MH nõuete
      rahuldamata jätmise osas ning teha vastavas osas uus otsus, millega rahuldada
      hageja MH nõue kostjalt JH elatise võlgnevuse väljamõistmiseks ajavahemiku
      01.11.2014-12.05.2015 eest 1162,10 euro ulatuses, samuti mõista kostjalt hageja
      MH kasuks alates hagi esitamisest välja 15,72 euro võrra suurem igakuine elatis.
      Muus osas jätta maakohtu otsuse resolutsioon muutmata, muutes osaliselt otsuse
      põhjendusi.
   3. Lugeda Harju Maakohtu 28.10.2015 otsuse resolutsioon tervikuna sõnastatuks
      järgmiselt:
       3.1. Hagiavaldus rahuldada osaliselt.
       3.2. Mõista JH-lt välja MH kasuks elatise võlgnevus ajavahemiku 01.11.2014-
            12.05.2015 eest summas 1162,10 eurot (üks tuhat ükssada kuuskümmend
            kaks eurot ja 10 senti).
       3.3. Mõista JH-lt välja elatis MH kasuks igakuiselt summas 215,72 eurot
            (kakssada viisteist eurot ja 72 senti) kuus, kuid mitte vähem kui 1/2
            Vabariigi Valitsuse kehtestatud kuupalga alammääras alates 13.05.2015
            kuni MH täisealiseks saamiseni, s.o 05.11.2031.
       3.4. Elatise      maksed       tuleb     tasuda    NH    pangakontole      nr
            XXXXXXXXXXXXXXXXXXX jooksva kuu eest kuu 1. päevaks.
            Maksmisega viivitamisel tuleb kostjal JH tasuda viivist võlaõigusseaduse
            § 113 lg 1 teises lauses sätestatud suuruses.
       3.5. Jätta rahuldamata elatise nõue NH ülalpidamiseks alates 13.05.2015 kuni
            09.11.2015.
       3.6. Jätta menetluskulud poolte endi kanda.

   4. Rahuldada apellatsioonkaebus hageja MH suhtes osaliselt, hageja NH nõude osas
      jätta apellatsioonkaebus rahuldamata.
   5. Jätta Harju Maakohtu 15.05.2015 määrusega rakendatud hagi tagamise abinõu
      kehtima kuni käesolevas asjas tehtava kohtulahendi jõustumiseni. Lugeda hagi
      tagamise korras tasutu alates 13.05.2015 väljamõistetud elatise nõudes (käesoleva
      otsuse resolutsiooni p 3.3) otsuse täitmiseks.
   6. Apellatsioonkaebuse esitamises tingitud poolte menetluskulud jätta poolte endi
      kanda.

Edasikaebamise kord
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavaks tegemisest. Hagimenetluses Riigikohtus võib menetlusosaline
menetlustoiminguid teha ning avaldusi ja taotlusi esitada üksnes vandeadvokaadi vahendusel.
Menetlusosaline võib ise esitada Riigikohtule menetlusabi saamise taotluse, samuti esitada
teise menetlusosalise kaebuse või muu taotluse kohta seisukohti ja vastuväiteid. Menetlusabi
andmise taotlus ei peata seaduses sätestatud ega kohtu poolt määratud tähtaja kulgemist.



                                                                                        2(13)
                                                                   Tsiviilasi nr: 2-15-7260

Seaduses sätestatud tähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb.

Hagi ja selle aluseks olevad asjaolud
  1. MH (hageja 1, laps) ja NH (hageja 2, ema) esitasid 13.05.2015 Harju Maakohtule JH
       (kostja, isa) vastu hagi elatise väljamõistmiseks.

   2. Hagiavalduse kohaselt on hageja 1 vanemateks hageja 2 ja kostja. Vanemate kooselu
      on lõppenud. Hageja 2 hinnangul lõppes kooselu 2014.a. märtsis, kostja hinnangul
      2014.a. augustis. Harju Maakohtu 6.04.2015 otsusega tsiviilasjas nr 2-14-57827
      lahutati poolte abielu. Laps on kogu aeg, ka pärast vanemate kooselu lõppu, elanud
      koos emaga. Kostja pole pikemat aega andnud lapsele ülalpidamist.

   3. Hagejad paluvad mõista kostjalt välja elatise võlgnevus alates 01.11.2014 kuni hagi
      esitamiseni kokku summas 2021,30 eurot. Lisaks paluvad hagejad mõista kostjalt
      hageja 1 kasuks elatis alates hagi esitamisest kuni hageja 2 tööle asumiseni summas
      520 eurot ja alates hageja 2 tööle asumisele järgnevast kuust igakuises summas 260
      eurot kuni lapse täisealiseks saamiseni või täisealiseks saanuna põhi- või keskhariduse
      omandamise jätkamisel põhikoolis, gümnaasiumis või kutseõppeasutuses, kuid mitte
      kauem kui 21-aastaseks saamiseni. Hageja 2 palub mõista kostjalt hageja 2
      ülalpidamiseks välja elatis alates hagi esitamisest kuni hageja 2 tööle asumiseni, kuid
      mitte kauem kui kuni 05.11.2016, summas 455 eurot kuus.

Kostja vastuväited
   4. Kostja hagi ei tunnistanud ja palus jätta see rahuldamata. Kostja on täitnud
       nõuetekohaselt lapse ülalpidamiskohustust ning lapse ema puhul pole tegemist
       isikuga, kes vajaks ülalpidamist. Kostja on püüdnud saavutada hagejaga 2
       kohtuväliselt kompromissi ning pakkunud lahendada lapsega seonduv elatise küsimus.

   5. Lapse ema teeb regulaarselt kostjale takistusi lapsega suhtlemisel. Õige ei ole hageja 2
      väide, et kostja pole pikemat aega andnud lapsele ülalpidamist. Kostja on last toetanud
      nii rahas kui teinud kulutusi asjade ostmisel. Lisaks on kostjal veel kaks alaealist last,
      kes samuti vajavad ülalpidamist. Hageja 2 nõuab kaks korda suuremaid summasid kui
      kostja maksab teistele lastele, mis ei ole kooskõlas laste võrdse kohtlemise
      põhimõttega. Kostja peab lapsele vajaminevaks põhjendatuks kuluks kokku 178 eurot.
      Lapse ema pole tõendanud, et tal puudub võimekus endale ülalpidamist hankida.
      Lapse ema on tsiviilasjas nr 2-14-60747 avaldanud, et tal on olemas majanduslik
      valmisolek ja võimekus üksinda last kasvatada, mistõttu pole ülalpidamisnõue
      põhjendatud.

Maakohtu otsus
  6. Harju Maakohus rahuldas 28.10.2015 otsusega hagi osaliselt ja mõistis kostjalt lapse
     kasuks välja elatise summas 200 eurot kuus, kuid mitte vähem kui ½ Vabariigi



                                                                                          3(13)
                                                              Tsiviilasi nr: 2-15-7260

   Valitsuse kehtestatud kuupalga alammääras alates 13.05.2015 kuni lapse täisealiseks
   saamiseni s.o 05.11.2031.

7. Otsuse põhjenduste järgi pole elatiste väljamõistmine ajavahemiku 01.11.2014-
   13.05.2015 eest põhjendatud. Puuduvad tõendid, et hageja oleks ajavahemikul
   01.11.2014-13.05.2015 nõudnud kostjalt ülalpidamiskohustuse täitmist. Elatise
   tagasiulatuv väljamõistmine paneks kostja ja tema ülalpidamisel olevad kaks alaealist
   lapst kohtu hinnangul tõenäoliselt raskesse olukorda ning oleks kostjale ebamõistlikult
   koormav. Tuleb arvestada, et kohus on mõistnud hagi tagamise korras elatise välja
   alates 15.05.2015, mis tähendab, et kostjal tekkis juba sellest märkimisväärne
   tasukohustus. Maakohus jättis elatise võlgnevuse perioodi 01.11.2014-13.05.2015 eest
   välja mõistmata.

8. Hageja 2 palk enne lapsega koju jäämist oli 1000 eurot kuus. Hetkel maksab
   Sotsiaalkindlustusamet hageja 1 esindajale igakuiselt 83 eurot. Kostja keskmine
   töötasu on 659 eurot kuus OÜ-s A. Lisaks on kostja M-s nõukogu liige, 2014. aastal
   sai kostja ettevõttest ca 2000 eurot. Maakohtu hinnangul on lapse põhjendatud ja
   mõistlikud toidukulud ühes kuus 70,00 eurot. Põhjendatud eluasemekuludeks pidas
   maakohus 253,00 eurot kuus, riietele ja jalatsitele 50,00 eurot kuus, ravimitele 12,00
   eurot ja hügieenitarvetele 10,00 eurot kuus. Mänguasjade põhjendatud kuluks hindas
   maakohus 5,00 eurot kuus.

9. Kohus jättis välja mööbli ja jalgrattaga seotud kulud, sest lähtuvalt vanemate
   võimalustest tuleb nende asjade ostmises kohtu hinnangul eraldi kokku leppida. Asja
   materjalide kohaselt on kostjal hagejast 1 vanem poeg, mistõttu on kostjal erinevas
   vanuses lapsele mänguasju. Maakohtu hinnangul puudub seega vajadus topelt asjade
   ostmiseks. Esmavajadusena pole maakohtu arvates põhjendatud kulud loovustoale
   30,00 eurot, sest elatise puhul ei kuulu arvestamisele kõikvõimalikud kulutused.
   Elatise määramisel üle seaduses sätestatud miinimummära arvestatakse lapse
   põhjendatud ja tõendatud vajadusi, et tagada lapse arenguks piisavad materiaalsed
   vahendid.

10. Lapse põhjendatud ja vajalikeks kulutusteks pidas maakohus kokku 400 eurot,
    mistõttu jääb kummagi vanema kanda 200 eurot. Kostja võttis kohtuistungil omaks
    kohustuse ainuisikuliselt tasuda lapsele sobiva voodi ja madratsi soetamise kulud.
    Maakohus mõistis kostjalt elatise lapse ülalpidamiseks 200 eurot kuus, kuid mitte
    vähem kui 1/2 Vabariigi Valitsuse kehtestatud kuupalga alammääras alates 13.05.2015
    kuni lapse täisealiseks saamiseni, so 05.11.2031.

11. Hageja 2 nõude elatise väljamõistmiseks jättis maakohus rahuldamata. Lahutatud
    abikaasa ei saa nõuda igal juhul oma endiselt abikaasalt enda tavapäraste eluvajaduste
    rahuldamiseks elatist, vaid ka lahutatud abikaasa elatisenõude esmaseks eelduseks on
    tema abivajadus, s.o võimetus ise oma sissetuleku ja vara arvel end ülal pidada.
    Lahutatud abikaasa enese ülalpidamise põhimõtet kinnitab ka perekonnaseaduse


                                                                                    4(13)
                                                                   Tsiviilasi nr: 2-15-7260

      (PKS) § 74 lg 2, mille järgi peab lahutatud abikaasa mh oma vara enda ülalpidamise
      eesmärgil võõrandama, kui see on majanduslikult otstarbekas. Hageja 2 pole kohtule
      tõendanud, et tal puudub võimekus endale ülalpidamist hankida. Hagejale 2 kuulub
      kinnistu asukohaga Harjumaa, Viimsi vald, XXXXX XXXX, XXXXXXX XXX X ja
      korteriomand Tallinnas Kesklinna linnaosas XXXXXXX XX XX korter nr XX. Asja
      materjalide kohaselt on hagejal säästud, mida ta hoiab oma ema kontol. Kohtu
      hinnangul polnud mõjuvaks põhjuseks ka see, et lapsel on probleem
      sotsialiseerumisega. Lapse varajaseks sotsialiseerumiseks on ettenähtud mitmed eriala
      spetsialistid, kes juhendavad ja abistavad lapsevanemaid juhtudel, kui lapsed
      vabatahtlikult ei soovi jääda lastesõime või lasteaeda. Ema pole selgitanud, mida ta on
      teinud selleks, et probleem lahendada. Maakohus leidis, et ema, kes on lapsega koos
      elav lapsevanem ja tunneb lapse vajadusi kõige paremini, pole kasutanud piisavalt
      võimalusi lapse kiiremaks sotsialiseerumiseks ja lasteaiaga harjumiseks, mis
      omakorda tagaks lapse emale võimaluse leida olukorras sobiv töökoht.

Apellatsioonkaebus
   12. Maakohtu otsuse peale esitasid hagejad 01.12.2015 apellatsioonkaebuse, milles
       palusid tühistada maakohtu otsuse osas, milles hagi jäi rahuldamata ning teha uus
       otsus, millega hagi rahuldada.

   13. Maakohus on hageja 2 hinnangul asunud vastupidiselt faktilistele asjaoludele
       seisukohale, et kostja on täitnud nõuetekohaselt ja lapse huvidest lähtuvalt oma
       ülalpidamiskohustust. Maakohus ei hinnanud hageja 2 esitatud tõendeid ning
       ignoreeris hageja 2 menetluslikke taotlusi tõendite kogumiseks. Kostja töökoht asub
       XXXXXXX keskuses, XXXXX XXX X, M OÜ-s ja M OÜ-s. Mõlemas ettevõttes on
       kostja ülemuseks RS. OÜ-d A juhib ja kontrollib kostja ise ning tema kasuvend EH on
       juhatuse liige variisikuna. Kostja on 2013. aastal hagejale 2 OÜ A pangaarvelt
       ülekannet teinud. Selle ettevõtte pangakaart oli ainuisikuliselt kostja kasutuses. Hageja
       2 arvates pole miinimumsummas elatis kostja jaoks märkimisväärne tasukohustus.
       Kostja on varasemalt tasunud suuremaid summasid.

   14. Maakohus ei kohelnud hageja 2 hinnangul menetlusosalisi võrdselt. Hagejal on kindel
       teadmine, et kostja teeb endisele perele lisaks elatisele ka muid makseid kingitustena
       ja ostab kõik rõivad, nutitelefonid, maksab koolimakse, palkab eraõpetajaid, tasub
       motokrossi ja poksi trennide eest. Seda ei jagata vanemate vahel pooleks. Hageja 1
       asetatakse põhjendamatult kehvemasse olukorda.

   15. Hageja 1 on arvatud alates 10.11.2015 Tallinna XXXXXXXXX Lasteaeda. 2015.
       aastal on lasteaiatasu 41,34 eurot kuus. Kuna lasteaiatasu on seotud miinimumpalgaga,
       siis selle tõusmisel alates 01.01.2016, tõuseb ka lasteaiatasu. Toidupäeva maksumus
       on 1,80 eurot.

   16. Hagejale 2 jääb mõistmatuks, miks kohus ei nõustunud kululiikidega, millega nõustus
       isa. Ema kulud lapsele on tunduvalt suuremad. Kohus märkis omaalgatuslikult lapse


                                                                                          5(13)
                                                                   Tsiviilasi nr: 2-15-7260

       toidukuluks 70 eurot kuus, kuigi isa oli istungil nõus, et lapse toidule kulub 90 eurot.
       Ainuüksi lasteaia söögitasu on umbes 40 eurot. Lapsel on diagnoositud erakordne
       naha kuivus, mis eeldab kallite kreemide ja vanniõlide kasutamist. Kostjal pole
       vanemast pojast mitte ühtegi jalgratast ega mänguasja hagejale anda. Maakohus tegi
       lõpplahendi ilma, et oleks arvestanud kohtuistungi ajal kokkulepituga.

   17. Hageja 2 ei nõustu kohtu järeldusega, et ema pole tegelenud piisavalt lapse
       sotsialiseerumisprobleemi lahendamisega. Hageja 2 oli paar esimest nädalat lapsega
       koos poole päeva kaupa lastehoius, kuid laps keeldus üksinda sinna jääma. Tsiviilasjas
       nr 2-14-60747 on kostja nõustunud, et nii väike laps ei peaks hoius käima ning et laps
       on emaga kodus ja kostja peaks elatist ka emale maksma. Väärad on väited, justkui
       kuuluks hageja 2 ema raha hagejale 2 või kostjale.

   18. Hageja 2 vaidlustab maakohtu järelduse, mille kohaselt puuduvad tõendid, et ema pole
       varem isa käest lapse kasuks elatist nõudnud. Tõendid on olemas Harju Maakohtule
       edastatud hagiavalduses.

   19. Maakohus tegi lõpplahendi ilma, et oleks hinnanud kulusid tõendavaid tõendeid
       lapsele ja emale. Samuti ei ole maakohus põhjendanud, mis asjaoludel on lapse
       huvidega kooskõlas arvestada lahendi tegemisel üksnes lapse isa poolt esitatud
       tõendeid.

   20. Maakohtu kaevatav otsus oma sisult ka hüpoteetiline. Kohus on ennatlikult asunud
       reguleerima olukorda, milleks kohtu sekkumine pole vajalik.

Vastustaja seisukoht
   21. Kostja vaidles apellatsioonkaebusele vastu ning palus jätta see rahuldamata.

Ringkonnakohtu seisukoht
   22. Hageja 2 on 29.02.2016 ringkonnakohtu istungil loobunud nõudest kostjalt elatise
       väljamõistmiseks 09.11.2015 järgneva perioodi, s.o ajavahemiku 10.11.2015-
       05.11.2016, eest (II kd, tl 148). Kolleegium leiab, et esitatud hagist loobumise avaldus
       on võimalik vastu võtta ning selles osas asjas menetlus lõpetada.
       Tsiviilkohtumenetluse seadustiku (TsMS) § 428 lg 1 p 3 järgi lõpetab kohus menetluse
       otsust tegemata, kui hageja on hagist loobunud. TsMS § 429 lg 1 järgi võib hageja
       hagist loobuda kuni hagi kohta tehtud lahendi jõustumiseni, esitades selleks avalduse.
       Seoses hagist loobumisega tühistab ringkonnakohus TsMS § 645 lg-st 1 juhindudes
       hageja 2 elatisenõude osas ajavahemiku 10.11.2015-05.11.2016 kohta tehtud esimese
       astme kohtu otsuse.

   23. Kolleegium leiab, et apellatsioonkaebuse põhjal tuleb maakohtu otsus TsMS § 657 lg
       1 p 2 alusel osaliselt tühistada hageja 1 nõuete rahuldamata jätmise osas ning teha uus
       otsus, millega rahuldada nõue elatise võlgnevuse väljamõistmiseks 1162,10 euro
       ulatuses, samuti mõista kostjalt hageja 1 kasuks alates hagi esitamisest välja 15,72


                                                                                         6(13)
                                                               Tsiviilasi nr: 2-15-7260

   euro võrra suurem igakuine elatis. Muus osas ei anna apellatsioonkaebuse väited alust
   maakohtu otsuse tühistamiseks. Osaliselt tuleb küll muuta maakohtu otsuse põhjendusi
   (TsMS § 657 lg 1 p 21). Apellatsioonkaebus kuulub hageja 1 osas rahuldamisele
   osaliselt, hageja 2 nõude osas jääb apellatsioonkaebus rahuldamata.

24. Vastavalt TsMS § 651 lg-le 1 kontrollib ringkonnakohus apellatsiooni korras esimese
    astme kohtu otsuse seaduslikkust ja põhjendatust üksnes osas, mille peale on edasi
    kaevatud. Harju Maakohtu 28.10.2015 otsust ei ole praegusel juhul vaidlustatud osas,
    millega maakohus hageja 1 nõude rahuldas. Selles osas on maakohtu otsus TsMS §
    456 lg 4 teise lause kohaselt jõustunud. Apellatsioonkaebuse sisust järelduvalt on see
    esitatud maakohtu otsuse peale osas, millega maakohus jättis hagejate nõuded
    rahuldamata, ning osas, millega maakohus jättis poolte menetluskulud nende endi
    kanda.

25. PKS § 96 järgi on ülalpidamist kohustatud andma täisealised esimese ja teise astme
    ülenejad ja alanejad sugulased. Seega on alaealise lapse vanematel ja vanavanematel
    lapse ülalpidamise kohustus. Seejuures annab lähema astme sugulane PKS § 105 lg 2
    järgi ülalpidamist enne kaugema astme sugulast, mistõttu peavad alaealist last eelkõige
    ülal pidama tema vanemad. Ülalpidamise ulatus määratakse PKS § 99 lg-te 1 ja 2 järgi
    kindlaks ülalpidamist saama õigustatud isiku (sh lapse) vajadustest ja tema tavalisest
    elulaadist lähtudes, arvestades õigustatud isiku kõiki eluvajadusi, sh tema võimete ja
    kalduvuste kohase hariduse ja kutsealase ettevalmistusega seotud kulutusi, alaealise
    ülalpeetava puhul ka tema kasvatamise kulutusi. Nende sätete sõnastusest lähtuvalt
    tuleb esmalt kindlaks teha lapse esmavajadused ning seejärel tuleb otsustada, kas ja
    kuivõrd peab elatis olema lapse tavalisest elulaadist tulenevalt lapse esmavajaduste
    rahuldamiseks vajalikust summast suurem.

26. Kolleegiumi hinnangul on maakohus lapse vajaduste tuvastamisel rikkunud
    menetlusõiguse norme, jättes osaliselt hindamata hagile lisatud tõendid (TsMS § 438
    lg 1). See on tinginud ka osaliselt ebaõige lõpplahendi. PKS § 101 lg 1 järgi ei või
    igakuine elatis ühele lapsele üldjuhul olla väiksem kui pool Vabariigi Valitsuse
    kehtestatud kuupalga alammäära. Kohtute senise praktika põhjal tuleb eeldada, et
    lapse ülalpidamiseks kulub kummagi vanema ülalpidamiskohustust arvestades
    kahekordne elatise miinimummäär (vt nt Riigikohtu 09.04.2005 otsus tsiviilasjas nr 3-
    2-1-7-05, p 20). Maakohus on õigesti osundanud, et ühe vanema tehtavate kulutuste
    suurus on PKS § 101 lg 1 järgi üldjuhul pool Vabariigi Valitsuse kehtestatud kuupalga
    alammäära ning selles ulatuses ei tule lapse vajaduste rahuldamise kulusid tõendada.
    Lapse vajaduste rahuldamiseks tehtavad suuremad kulud tuleb tõendada (vt nt
    Riigikohtu 25.05.2011 otsus tsiviilasjas nr 3-2-1-37-11, p 12, või 26.06.2013 otsus
    tsiviilasjas nr 3-2-1-78-13, p 15). Asjakohaste tõendite puudumise korral tuleb välja
    mõista n-ö miinimumelatis.

27. Praegusel juhul on esitatud nõue miinimummäärast suurema elatise väljamõistmiseks
    ning lapse vajaduste rahuldamiseks tehtavate kulude kohta on hagile lisatud mitmeid


                                                                                     7(13)
                                                              Tsiviilasi nr: 2-15-7260

   tõendeid. Maakohus on leidnud, et põhjendatud ja mõistlikud kulud hageja 1
   ravimitele ühes kuus on 12 eurot. Vaidlustatud otsusest ei nähtu samas, millel selline
   kohtu järeldus põhineb. Selles osas ei vasta otsus TsMS § 436 lg 1 ja § 442 lg 8
   nõuetele. Hageja on esitanud arstitõendi ning kuludokumendid, millest nähtub, et lapse
   tervishoiukulud on olnud keskmiselt 33,44 eurot kuus (I kd, tl-d 38-48). Lapsel on
   diagnoositud erakordne naha kuivus ja kalduvus atoopilisele nahale, mistõttu on
   kulutused nahahooldustoodetele tavapärasest suuremad. Kolleegiumi hinnangul on
   need väited hageja 1 vajaduste kohta piisavalt tõendatud. Ka kostja on sisuliselt
   möönnud, et ülalviidatud nahaprobleem hagejal 1 esineb ning nahakreeme on lapsel
   vaja. Sarnaselt on kohus leidnud, et põhjendatud ja mõistlikud kulud mänguasjadele
   on 5 eurot kuus. Samas on hageja esitanud tõendeid, millest nähtuvad oluliselt
   suuremad kulud mänguasjadele – keskmiselt 32,28 eurot kuus. Hagi ja
   apellatsioonkaebuse väidetest järelduvalt on silmas peetud ka (sünnipäevadel jmt
   üritustel) teistele lastele kingitavaid mänguasju. Kolleegium loeb eelmärgitut
   arvestades põhjendatud ja vajalikeks kuludeks mänguasjadele 15 eurot kuus.

28. Seega on mõistlikud ja põhjendatud kulud lapse ülalpidamiseks kolleegiumi hinnangul
    431,44 eurot kuus ehk maakohtu poolt leitust 31,44 euro (21,44€+10€) võrra
    suuremad. Kostja osa selles moodustab vastavalt 215,72 eurot. Muus osas on
    maakohus kulude põhjendatust ja vajalikkust õigesti hinnangud ning
    apellatsioonkaebuse väited ei anna alust teha teistsuguseid järeldusi. Ringkonnakohus
    rõhutab, et elatise nõude rahuldamisel on aluseks kulutuste mõistlikkus ja vajalikkus
    (lapse vajaduste seisukohalt), mitte üksnes vastavate kulutuste tegemine ühe vanema
    poolt. Seega on põhjendamatud apellatsioonkaebuse etteheited, nagu ei võinuks
    maakohus hinnata, mis on mõistlik kulu ja mis mitte. Vastupidi, kohus pidigi asja
    õigeks lahendamiseks vastava hinnangu andma.

29. Maakohus on leidnud, et lapse põhjendatud ja mõistlikud toidukulud on 70 eurot kuus.
    Lapse vanust ja leibkonna suurust (millesse kuuluvad hageja 1 ja hageja 2) arvestades,
    nõustub ringkonnakohus maakohtu hinnanguga. Asja materjalid ei toeta
    apellatsioonkaebuses esitatud väidet, nagu oleks kostja hageja märgitud toidukulude
    suurusega 90 eurot kuus menetluses nõustunud. Hagis välja toodud kulusid riietele ja
    jalatsitele (50 eurot) on maakohus pidanud põhjendatuks, eluasemekulude osas on
    maakohus 270,96 euro asemel põhjendatuks pidanud 253 eurot kuus. Hagis on
    käsitletud lapse kuludena eluasemele (270,96 eurot) mh kulusid televisioonile ja
    internetile keskmiselt 17,95 eurot kuus. Kolleegium ei ole veendunud, et
    viimatinimetatud kulud oleksid lapse vanust arvestades vajalikud. Seega on maakohus
    ringkonnakohtu arvates õigesti pidanud põhjendatud kuludeks elusasemele 253 eurot
    kuus. Samuti nõustub kolleegium asja materjalide põhjal maakohtuga, et kulud
    loovustoale (30 eurot kuus) ei ole lapse esmavajaduste seisukohalt põhjendatud.
    Apellatsioonkaebus ei sisalda ka põhjendusi, miks tuleks kõnealust kulu lapse arengu
    tagamiseks siiski hädavajalikuks lugeda.




                                                                                    8(13)
                                                                Tsiviilasi nr: 2-15-7260

30. Maakohus on jätnud kulude arvestusest välja mööbli ja jalgrattaga ostuga seotud
    kulud, sest lähtuvalt vanemate võimalustest tuleb nende asjade ostmises eraldi kokku
    leppida. Maakohus on märkinud, et asja materjalide kohaselt on kostjal hagejast 1
    vanem poeg, mistõttu on kostjal erinevas vanuses lapsele mänguasju, jalgrattaid on 5
    tk alates 2-15 vanusele, lisaks on erinevaid väikelapse mööbliesemeid, seega puudub
    vajadus topelt asjade ostmiseks. Ringkonnakohus nende põhjendustega osaliselt ei
    nõustu. Toimiku materjalid kinnitavad, et kokkulepete saavutamine lapsele tehtavate
    kulutuste osas on vanemate vahel seni olnud äärmiselt keeruline. Kolleegiumi
    hinnangul ei saa nende väidetavate kuludega arvestada eelkõige põhjusel, et tõenditest
    nähtuvalt ei ole vastavaid kulutusi lapse vajaduste rahuldamiseks tehtud. Samas, nagu
    eelnevalt märgitud, nõutakse hagis n-ö miinimumelatisest suuremat elatist. Hagis
    märgitud jalgrataste osas pole ka selge, et vastavaid kulutusi on tulevikus vaja teha.
    Kolleegium iseenesest nõustub maakohtuga, et kulud mööblile, jalgratastele jms
    esemetele sõltuvad ka vanemate rahalistest võimalustest. Lapse tavalise elulaadi PKS
    § 99 lg 1 mõttes kujundavad eelkõige vanemate käsutuses olevad varalised vahendid.
    Kolleegium rõhutab, et mõlemal vanemal on kohustus hankida nii enda kui ka oma
    laste vajaduste rahuldamiseks vajalikud vahendid. Eelkõige peab vanem täitma lapse
    ülalpidamise kohustust oma sissetulekute arvel, piisava sissetuleku puudumisel aga ka
    muu vara arvel. Vanemal on lapse ülalpidamise kohustusest tulenevalt kohustus
    teenida sissetulekut ning vanem ei vabane lapse ülalpidamise kohustusest üksnes selle
    tõttu, et tal ei ole sissetulekut või et tema sissetulek on liiga väike (vt nt Riigikohtu
    24.10.2012 otsus tsiviilasjas nr 3-2-1-118-12, p 15).

31. Hageja 1 on PKS § 108 alusel nõudnud elatise võlgnevuse väljamõistmist perioodi
    eest alates 01.11.2014 kuni hagi esitamiseni (13.05.2015) kokku summas 2021,30
    eurot. Maakohus on jätnud hagi vastavas osas rahuldamata. Ringkonnakohtu
    hinnangul tuleb nõue elatise tagasiulatuvaks väljamõistmiseks osaliselt rahuldada.
    Maakohus on põhjendanud kõnesoleva nõude rahuldamata jätmist sellega, et asjas
    puuduvad tõendid hageja poolt ajavahemikul 01.11.2014-12.05.2015 kostjalt
    ülalpidamiskohustuse täitmise nõudmise kohta. Samuti on maakohus leidnud, et
    elatise tagasiulatuv väljamõistmine paneks kostja ja kostja ülalpidamisel olevad teised
    kaks alaealist tõenäoliselt raskesse olukorda ning oleks kostjale ebamõistlikult
    koormav. Lisaks on kohus arvestanud sellega, et kostjalt on käesolevas asjas mõistnud
    hagi tagamise korras elatis välja alates 15.05.2015, millest kostjal on tekkinud
    märkimisväärne tasukohustus.

32. Kolleegium leiab, et ülalpidamiskohustuse täitmise nõudmata jätmine ajavahemikul
    01.11.2014-12.05.2015 ei oma asja lahendamisel õiguslikku tähtsust. PKS §-st 108
    ega ühestki teisest normist tulenevalt ei ole elatise tagasiulatuvalt väljamõistmise
    eelduseks asjaolu, et vanem on elatise maksmisest keeldunud. Oluline on tuvastada
    see, kas vanem on ülalpidamiskohustust vastaval perioodil kohaselt täitnud. Kohtu ette
    toodud asjaoludest ei nähtu, et kostja oleks ajavahemikul 01.11.2014-12.05.2015
    elanud hagejaga 1 koos. Asja materjalide põhjal ei ole kostja alates 2014. aasta
    novembrist ülalpidamiskohustust täitnud, pigem toetavad tõendid hageja 1 väidet, et


                                                                                       9(13)
                                                                Tsiviilasi nr: 2-15-7260

   ülalpidamist on antud kuni 2014. aasta oktoobrini. Seonduvalt kostja väidetega lisab
   kolleegium, et lapse ülalpidamine tähendab lapse igapäevaste vajaduste rahuldamist ja
   tema arenguks piisavate vahendite tagamist (vt nt Riigikohtu 17.05.2011 otsus
   tsiviilasjas nr 3-2-1-33-11, p 19). Kui vanem elab lapsega koos, rahuldab ta lapse
   vajadused vahetult. Kui vanem ei ela lapsega koos või ei osale lapse kasvatamises,
   täidab ta PKS § 100 lg 2 järgi ülalpidamiskohustust lapsele elatist makstes. Seejuures
   tuleb elatist maksta PKS § 100 lg 4 järgi iga kalendrikuu eest ette.
   Ülalpidamiskohustust võib täita ka muul viisil, kuid seda üksnes eeldusel, et lapse eest
   iga päev hoolitsev vanem annab selleks eelnevalt nõusoleku või kiidab sellisel viisil
   antud ülalpidamiskohustuse täitmise hiljem heaks. Praegusel juhul taoline nõusolek
   või heakskiit tuvastamist leidnud pole.

33. Eelmärgitut arvestades on PKS § 108 rakendamise eeldused kolleegiumi hinnangul
    täidetud. Siiski ei ole elatise võlgnevuse suuruseks mitte 2021,30 eurot, vaid 1162,10
    eurot. Ringkonnakohus on eelpool leidnud, et lapse ülalpidamise mõistlikeks ja
    põhjendatud kuludeks tuleb lugeda 431,44 eurot kuus. Asja materjalidest ei nähtu, et
    ülalpidamiskulud olnuks ajavahemikus 01.11.2014-12.05.2015 teistsugused. Seega
    pidanuks kostja elatist maksma 215,72 eurot kuus ning elatisevõlgnevus perioodi
    01.11.2014-12.05.2015 eest on 1162,10 eurot (s.o 5*215,72 + (215,72:31*12)).
    Hagejate käsitluse põhjal peaks kostja alates hageja 2 poolt saadud vanemahüvitise
    lõppemisest (31.03.2015) kuni tööle asumiseni kandma 100% hageja 1
    ülalpidamiskuludest. Kolleegium sellega ei nõustu. Riigikohus on tsiviilasjas nr 3-2-1-
    118-12 tehtud otsuse punktis 15 märkinud, et vanemal on lapse ülapidamise
    kohustusest tulenevalt kohustus teenida sissetulekut ning PKS § 105 lg 3 kohaldamisel
    tuleb mh hinnata vanema võimalusi sissetulekut saada, mitte aga vähendada ühe
    vanema osa üksnes selle tõttu, et tal ei ole sissetulekut või et see on väike. Käesolevas
    asjas ei ole hageja 2 tõendanud, et tal esinenuks objektiivseid takistusi tööleasumiseks
    pärast vanemahüvitise lõppemist. Enne hageja 1 sündi ning hageja 2
    lapsehoolduspuhkust oli hageja 2 palk tema enda väidete kohaselt 1000 eurot kuus.
    Hageja 2 on välja toonud raskused hageja 1 sotsialiseerumisel, mis on takistanud last
    lastehoidu jätmast. Samas tõendeid võimalike sotsialiseerumisprobleemide esinemise
    kohta asjas esitatud ega kogutud ei ole, mistõttu tuleb käsitleda väiteid
    sotsialiseerumisraskuste kohta pigem hageja 2 (subjektiivse) hinnanguna. Lisaks
    eelmärgitule võiksid kostja ülalpidamisel olevad teised kaks last hageja 1
    ülalpidamiskulude 100-protsendilise kandmise korral osutuda varaliselt
    vähemkindlustatuks kui hageja 1. Enda teistele alaealistele ülalpeetavatele maksab
    kostja kokkuleppel nendega koos elava vanemaga elatist kokku 320 eurot kuus (I kd, tl
    204).

34. Ringkonnakohus ei leia, et tagasiulatuva elatise väljamõistmine summas 1162,10 eurot
    võiks seada kostja ja kostja ülalpidamisel olevad teised kaks alaealist raskesse
    olukorda ning oleks kostjale ebamõistlikult koormav. Toimikust nähtuvalt on kostja
    varaline seisund võimaldanud enne 2014. aasta novembrit teha hagejale 1 kulutusi 500
    eurot kuus (I kd, tl 181). Kohtu ette ei ole toodud asjaolusid, et kostja


                                                                                      10(13)
                                                                Tsiviilasi nr: 2-15-7260

   ülalpidamisvõime oleks praeguseks hetkeks vähenenud. Esialgse õiguskaitse korras
   kostjalt (miinimummääras) elatise väljamõistmine alates 15.05.2015 ei oma PKS §
   108 kohaldamise seisukohalt tähtsust.

35. Kokkuvõttes rahuldab ringkonnakohus hageja 1 nõude elatise võlgnevuse
    väljamõistmiseks perioodi 01.11.2014-12.05.2015 eest 1162,10 euro ulatuses ning
    mõistab kostjalt hageja 1 kasuks välja igakuise elatise maakohtuga võrreldes 15,72
    euro võrra suuremas ulatuses.

36. Hageja 2 on esitanud nõude elatise väljamõistmiseks kostjalt enda ülalpidamiseks
    alates hagi esitamisest kuni hageja 2 tööle asumiseni, kuid mitte kauem kui kuni
    05.11.2016. Maakohus on jätnud nimetatud selle nõude tervikuna rahuldamata.
    Ringkonnakohtu menetluses on hageja 2 nõudest 09.11.2015 järgneva perioodi osas
    loobunud. Selles osas on ringkonnakohus TsMS § 428 lg 1 p 3 alusel menetluse
    lõpetanud ja TsMS § 645 lg-st 1 juhindudes maakohtu otsuse tühistanud (vt käesoleva
    otsuse põhjenduste p 22).

37. Kolleegiumi hinnangul on maakohus hageja 2 nõude muus osas õigesti rahuldamata
    jätnud. Maakohtu otsuse põhjenduste p-s 20 märgitu järgi on hagejal 2 säästud, mida
    ta hoiab oma ema kontol. Sellist järeldust toetavaid tõendeid toimikus siiski ei ole.
    Maakohus on viidanud hageja 2 poolt 08.10.2015 istungil avaldatule. Kolleegiumi
    arvates ei ole hageja 2 kostja väidet säästude kohta menetluses omaks võtnud (TsMS §
    231 lg 2) ning omaksvõttu ei ole võimalik ka eeldada (TsMS § 231 lg 4). Eelmärgitut
    arvestades tuleb põhjendused säästude olemasolu kohta maakohtu otsuse
    põhjendustest välja jätta. Nimetatu ei anna siiski alust maakohtu otsust hageja 2 nõude
    rahuldamata jätmist puudutavas osas tühistada.

38. Kolleegium nõustub maakohtuga, et hagejal 2 on vara, s.o Viimsi vallas XXXXX
    XXXX asuv kinnisasi, mille hageja 2 saab enda ülalpidamise eesmärgil võõrandada
    (PKS § 74 lg 2). Menetlus tsiviilasjas nr 2-14-61211 on apellatsioonimenetluses
    esitatud tõendite kohaselt lõppenud (II kd, tl 137-141). Seega puuduvad hagejal 2
    edaspidi mainitud kinnisasja käsutamisel eeldatavalt takistused. Samuti on kolleegiumi
    arvates õige maakohtu järeldus, et kuivõrd kostja ülalpidamisel on lisaks hagejale 1
    hetkel veel kaks alaealist last, ei ole ta varalist seisundit arvestades suuteline andma
    hagejale 2 ülalpidamist enese tavalist ülalpidamist kahjustamata (PKS § 76 lg 2).

39. Muus osas järgib ringkonnakohus maakohtu otsuse põhjendusi ega pea TsMS § 654
    lg-st 6 juhindudes vajalikuks neid üle korrata.

40. Iseenesest põhjendatud on apellatsioonkaebuses sisalduvad etteheited, et maakohus ei
    lahendanud hagejate taotlusi tõendite kogumiseks kostja varalise seisundi kohta.
    Sellega on maakohus rikkunud menetlusõiguse norme. TsMS § 392 lg 1 p-st 4, § 238
    lg-st 1, § 463 lg 1 esimesest lausest ja § 238 lg-st 4 tuleneb, et kohus peab tegema
    tõendite vastuvõtmisest keeldumise kohta määruse. Riigikohtu praktika järgi tuleb


                                                                                     11(13)
                                                                     Tsiviilasi nr: 2-15-7260

      määrus teha ka tõendite vastuvõtmise kohta. Ilma tõendite vastuvõtmise või
      vastuvõtmisest keeldumise kohta määrusi tegemata ei ole kohtul üldjuhul võimalik
      menetlusosalistele selgitada asjaolude tõendamise vajadust ja koormust, sest seni kuni
      pole teada, missugused ühe või teise poole esitatud tõendid on vastu võetud ja
      missuguste tõendite vastuvõtmisest on keeldutud, ei ole ka menetlusosalistele selge,
      kas ja missuguste vaidlusaluste asjaolude kohta on vaja esitada täiendavaid tõendeid
      (vt Riigikohtu 20.06.2014 otsus tsiviilasjas nr 3-2-1-41-14, p 10). Eelmärgitu kehtib
      ka tõendite kogumise taotluste kohta. Kolleegiumi hinnangul ei võimalda
      apellatsioonkaebuse väited samas järeldada, et see maakohtu minetus eelmenetluse
      läbiviimisel võis iseenesest tuua kaasa ebaõige lõpplahendi. Hagejad pole
      apellatsioonkaebuses põhistanud, kuidas andmete kogumine kostjaga seotud
      äriühingute kohta võimaldaks teha kostja enda varalise seisu osas maakohtu otsuses
      märgitust erinevaid järeldusi. Ülekannete tegemine OÜ A arvelduskontolt hagejale 2
      ei oma kohtu ette toodud asjaoludel iseseisvat tõenduslikku tähtsust.
      Apellatsioonimenetluses ei ole hagejad maakohtule esitatud taotlusi tõendite
      kogumiseks (uuesti) esitanud.

   41. Maakohus on 15.05.2015 määrusega rahuldanud avalduse hagi tagamiseks ning
       kohustanud kostjat hagi tagamise korras tasuma hagejale 1 igakuist elatusraha 195
       eurot alates nimetatud määruse tegemisest kuni tsiviilasjas tehtava kohtulahendi
       jõustumiseni (I kd, tl-d 71-72). TsMS § 445 lg-st 2 tuleneb, et kui hagi otsusega
       rahuldatakse, jätab kohus kohaldatud hagi tagamise abinõu jõusse kohtulahendi
       täitmist tagava abinõuna, kui see on lahendi täitmise tagamiseks ilmselt vajalik ja
       pool, kelle kasuks otsus tehti, ei taotle abinõu tühistamist. Kolleegiumi hinnangul on
       hageja 1 huvides vajalik maakohtu 15.05.2015 määrusega kohaldatud hagi tagamise
       abinõu jõusse jätta. Otsuse selguse ja täitmisel tekkida võivate probleemide
       vältimiseks märgib ringkonnakohus lahendi resolutsioonis, et hagi tagamise korras
       tasutu on ühtlasi ka alates 13.05.2015 väljamõistetud elatise nõudes otsuse täitmine.

Menetluskulude jaotus
  42. Maakohus on jätnud TsMS § 164 lg-le 1 tuginedes poolte menetluskulud poolte enda
      kanda. Ringkonnakohtu hinnangul ei esine aluseid maakohtu menetluses kantud
      menetluskulude jaotuse muutmiseks. Apellatsioonkaebuse esitamisest tingitud
      menetluskulud jätab kolleegium TsMS § 164 lg 1 alusel samuti poolte endi kanda.
      Eelmärgitut    arvestades    puudub     vajadus    menetluskulude     rahaliseks
      kindlaksmääramiseks.

   43. Hageja 2 on tasunud apellatsioonkaebuselt riigilõivu 10 eurot (II kd, tl 101).
       Arvestades riigilõivuseaduse § 22 lg 1 p-s 2 ja § 59 lg-s 15 sätestatut, ei olnud hageja
       2 nimetatud riigilõivu tasumiseks kohustatud. Hagejal 2 on õigus taotleda TsMS § 150
       lg 1 p 1 alusel tasutud riigilõivu tagastamist. TsMS § 150 lg 4 järgi tagastab riigilõivu
       kohus, kelle menetluses asi viimati oli, selle menetlusosalise avalduse alusel, kes
       riigilõivu tasus või kelle eest riigilõiv tasuti. Riigilõiv tagastatakse menetlusosalisele,
       kes selle pidi tasuma, või tema korraldusel muule isikule.


                                                                                          12(13)
                                                                   Tsiviilasi nr: 2-15-7260




/allkirjastatud digitaalselt/   /allkirjastatud digitaalselt/   /allkirjastatud digitaalselt/
   Indrek Parrest                  Ulvi Loonurm                    Imbi Sidok-Toomsalu




                                                                                          13(13)

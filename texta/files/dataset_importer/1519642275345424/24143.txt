                       KOHTUMÄÄRUS
Kohus                            Tallinna Halduskohus
Kohtunik                         Daimar Liiv
Määruse tegemise aeg ja koht     8. veebruar 2016. a, Tallinn
Haldusasja number                3-16-272
Haldusasi                        Maksu- ja Tolliameti taotlus täitmist tagavate toimingute
                                 sooritamise loa saamiseks
Menetlusosalised                 Taotleja – Maksu- ja Tolliamet, volitatud esindaja Karel
                                     Miisna
                                 Isik, kellede suhtes haldustoiminguks luba taotletakse – A.J.
                                     (isikukood: xxxxxxxxxxxx)
Asja läbivaatamise vorm          Lihtmenetlus

RESOLUTSIOON
1. Rahuldada Maksu- ja Tolliameti taotlus ning anda Maksu- ja Tolliametile luba
   taotleda Eesti Vabariigi kasuks (Maksu- ja Tolliameti kaudu):
1.1. käsutamise keelumärke seadmist A.J. (isikukood: xxxxxxxxxxx) jaK.J. (isikukood:
    xxxxxxxxxxx) ühisomandis olevatele järgmistele sõidukitele A.J.le kuuluva
    ühisomandi osa ulatuses: Ford Sierra numbrimärgiga xxxxxx (ehitusaasta 1982)
    registreeritud A.J. nimele; Ford Sierra numbrimärgiga xxxxxx (ehitusaasta 1986)
    registreeritud A.J. nimele ja Audi A6 numbrimärgiga xxxxxx registreeritud K.J.
    nimele.
1.2. kinnistusraamatusse käsutamise keelumärke seadmist, millega keelatakse A.J.l
    käsutada ühisomandis olevat kinnistut asukohaga xxxxxxxx (katastritunnus
    xxxxxxxxx), elamumaa 100%.
2. Toimetada määrus kätte Maksu- ja Tolliametile, kellel tuleb kohut viivitamata
   teavitada käesoleva loa alusel täitetoimingute sooritamisest. Seejärel toimetada
   määrus kätte A.J.le jaK.J.le.

Edasikaebamise kord
Määruse peale võivad maksuhaldur ja isik, kelle õigusi määrus puudutab, esitada Tallinna
Halduskohtu kaudu määruskaebuse Tallinna Ringkonnakohtule 15 päeva jooksul arvates
määruse kättetoimetamisest.
ASJAOLUD
1. Maksu- ja Tolliamet (MTA) esitas maksukorralduse seaduse (MKS) § 1361 lg 1 alusel
05.02.2016 Tallinna Halduskohtule taotluse täitmist tagavate toimingute sooritamiseks loa
saamiseks, paludes kohtult luba kanda käsutuskeeldu nähtavaks tegev keelumärge A.J. jaK.J.
ühisomandis olevate 1) 1982.a Ford Sierra (reg.nr xxxxxx); 2) 1986.a Ford Sierra (reg.nr
xxxxxx); 3) 2005.a Audi A6 (reg.nr xxxxxx); 4) Elamumaa 100%, xxxxxxx (katastritunnus
xxxxxxxxxx) käsutamiste keelamiseks A.J.le kuuluvale ühisomandi osa ulatuses. Taotlust
põhjendab maksuhaldur järgnevalt:
1.1. Maksuhalduri menetluses on hetkel Taskar Töötajate OÜ maksuvõlgade sissenõudmine.
Taskar Töötajate OÜ (registrikood 12550289) on äriregistris registreeritud 09.10.2013.
Äriühingu juhatuse liikmeks oli alates 09.10.2013 kuni 27.08.2015 A.J.
Seisuga 02.02.2016 on Taskar Töötajate OÜ maksu koguvõlg 77 147, 49 eurot, lisaks intress
21 256, 81 eurot. Maksuvõlg summas 77 147, 49 eurot koosneb Taskar Töötajate OÜ poolt
deklareeritud tasumata maksudest, millest maksuhaldur nõuab vastutusmenetluse võimaliku
tulemusena A.J.lt välja 76 827,81 eurot. Maksuhaldur nõuab vastutusmenetluse potentsiaalse
tulemusena Taskar Töötajate OÜ endiselt juhatuse liikmelt välja ka intressi summas 12 939, 16
eurot. See kujunes ajal, mil A.J. oli Taskar Töötajate OÜ juhatuse liige ehk kuni 27.08.2015,
kuna selle ajani pidi A.J. tagama äriühingu kohustuste täitmist. Seega nõuab maksuhaldur
vastutusmenetluse võimaliku tulemusena kokku 89 766,97 eurot.
Taskar Töötajate OÜ vastutusmenetluse kaudu A.J.lt potentsiaalselt väljanõutav summa
põhivõlana 76 827,81 eurot on tekkinud perioodil jaanuar 2014 kuni juuli 2015 deklareeritud,
kuid tasumata jäetud maksukohustustest. Eeltoodust tulenevalt on jäetud täitmata MKS § 105
lõikest 1 tulenev kohustus (koostoimes TuMS § 54 lg-ga 4 ja § 40 lg-ga 4, SMS § 9 lg 1 p-ga
4, KoPS § 11 lg 1 p-ga 4, TKindlS 10 § 42 lg 1 p-dega 2 ja 3), mille kohaselt on
maksukohustuslane kohustatud maksusumma ja maksu kõrvalkohustustest tulenevad summad
tasuma selleks määratud kontole.
1.2. Kuna äriühing maksuvõlgu tähtaegadeks ei tasunud, alustas maksuhaldur
sissenõudmistoiminguid. Maksuhaldurile teadaolevalt omab Taskar Töötajate OÜ
pangakontosid AS-s Swedbank, Svenska Handelsbanken AB Eesti filiaalis ja Eesti
Krediidipank AS-s. 27.10.2015 väljastas maksuhaldur AS-le Swedbank maksuvõla sundkorras
sissenõudmiseks korralduse äriühingu arvelduskonto arestimiseks ja pangakontolt raha
ülekandmise kohta maksuhalduri pangakontole. AS Swedbanki vastuse kohaselt oli kontojääk
27.10.2015 kella 16:11 seisuga 4,78 eurot. Pangakontode arestimiseks on saadetud korraldused
ka teistesse nimetatud krediidiasutustesse. Sealjuures on äriühingule saadetud ka intressinõue.
Hetkel on käimas Taskar Töötajate OÜ pankrotimenetluse eelne menetlus, mille raugemise
vältimiseks ning menetluse jätkamiseks tasutava deposiidina selleks ettenähtud kontole
makstava summa suuruseks on määratud 2000 eurot. Ka see ilmestab taotleja arvates selgelt
Taskar Töötajate OÜ võimetust maksuvõlga tasuda. Lisaks maksuhalduri poolt sooritatud
päringutest e-kinnistusraamatust ja X-tee kaudu ligipääsetavast Maanteeameti liiklusregistri
andmebaasist tulenevalt ei oma Taskar Töötajate OÜ piisavalt registervara, mille arvelt oleks
võimalik maksuhalduri nõuet rahuldada.
Taotluse esitamise seisuga on ülalnimetatud maksuvõlg täies ulatuses tasumata. Kuna
maksuhaldur on tuvastanud, et puudub võimalus maksuvõla täielikuks sissenõudmiseks Taskar
Töötajate OÜ registervara või majandustegevusest laekuvate rahaliste vahendite arvelt, on
maksuhalduril MKS § 96 lg 5 tuginedes olemas alus vastutusotsuse koostamiseks.
1.3. Maksuhaldur alustas kohtule esitatud taotlusega Taskar Töötajate OÜ endise juhatuse
liikme A.J. suhtes vastutusotsuse koostamisele suunatud maksumenetlust, mille võimalik
tulemus on vastutusotsuse koostamine MKS § 40 alusel. Sellest tulenevalt võib A.J. koos
Taskar Töötajate OÜ-ga solidaarselt vastutada p-s 1.1 nimetatud põhivõla ning intressivõla
tasumise eest MKS § 40 lg 1 ja MKS § 96 lg 1 tähenduses.
Taskar Töötajate OÜ maksuvõlg on tekkinud ainuisikuliselt A.J. juhatuse liikmeks oleku ajal.
Maksuhaldur on tuvastanud, et A.J. tegeles kontrollitaval perioodil juhatuse liikmena Taskar
Töötajate OÜ majandustegevuse ning raamatupidamise korraldamisega. Ta oli Taskar

                                                                                          2(7)
Töötajate OÜ seadusliku esindajana vastutav äriühingu maksukorralduse seadusest ning
maksuseadustest tulenevate rahaliste ja mitterahaliste kohustuste tähtaegse ja täieliku täitmise
eest.
Vastutusmenetluse võimaliku tulemusena koostatava vastutusotsuse tulemuseks on rahalise
nõude sissenõudmine kolmandalt isikult, kes vastutab seaduse alusel äriühingu maksuvõla eest
ehk antud juhul ka Taskar Töötajate OÜ juhatuse liikmelt A.J.lt. Seega on kontrolli võimalikuks
tulemuseks vastutuskohustus.
Maksuhaldur on seisukohal, et A.J. eesmärgiks oli hoiduda maksude tasumisest kõrvale. MTA
kontrolliosakonna kogutud tõenditest tulenevalt on leitud, et Taskar Töötajate OÜ jättis A.J.
juhtimisel enne kontrollmenetlust tahtlikult esitamata 2014.a. jaanuari- kuni oktoobrikuu tulu-
ja sotsiaalmaksu, kohustusliku kogumispensioni makse ja töötuskindlustusmakse
deklaratsioonid, mille tulemusel tasumisele kuuluv maksusumma oli väiksem maksuseaduse
alusel tasumisele kuuluvast summast, püüdes hoida maksude tasumisest kõrvale. Taskar
Töötajate OÜ esitas tasumata deklaratsioonid parandusdeklaratsioonidena alles siis, kui
äriühingus viidi läbi kontrollmenetlust. Lisaks on tema juhatuse liikmeks oleku ajal määratud
ettevõttele sunniraha (03/2014), sest Taskar Töötajate OÜ ei esitanud tähtaegselt MTA
korraldusega nõutud raamatupidamisdokumente. Samuti selgus MTA kontrollmenetluse kestel,
et Taskar Töötajate OÜ töölepingud sõlmiti enamike SAHO Tööd OÜ (12177583) endiste
töötajatega. SAHO Tööd OÜ oli varasemalt maksumenetluse käigus nõutud väljamaksed
töötajatele deklareerinud, ent äriühing lõpetas tegevuse, jättes kõik tööjõumaksud tasumata.
Taskar Töötajate OÜ on praegu niisamuti käitunud. Ettevõtete äriregistri järgne aadress on
sama ning SAHO Tööd OÜ tollane juhatuse liige on praegune Taskar Töötajate OÜ juhatuse
liige Heiki Pesti. Tema näol on tegu Salzburg Hotell OÜ, kellele Taskar Töötajate OÜ töötajaid
rentis, juhatuse liikme abikaasaga.
Maksuhalduril on põhjendatud kahtlus, et A.J. majandas Taskar Töötajate OÜ-d teadlikult
ebaratsionaalsel viisil, mis välistas nimetatud maksude tasumise tagamise.
Maksuhalduril on tekkinud põhjendatud kahtlus, et A.J. tegevuse ja Taskar Töötajate OÜ
maksuvõla tekkimise vahel on põhjuslik seos ning isik võib vastutada maksuvõla tasumise eest
solidaarselt Taskar Töötajate OÜ-ga. A.J. on tõenäoliselt Taskar Töötajate OÜ juhatuse
liikmena rikkunud MKS §-s 8 nimetatud kohustusi, mis on aluseks vastutusotsuse koostamisele
tema suhtes MKS § 40 lg 1 ja MKS § 96 lg 1 tähenduses.
Eelpoolmainitust tulenevalt on maksuhaldur seisukohal, et vastutusotsuse koostamisele
suunatud menetluse võimalikuks tulemuseks on A.J. solidaarne vastutus Taskar Töötajate OÜ
maksuvõla tasumise eest MKS § 40 lg 1 tähenduses kogusummas 89 766,97 eurot.
1.4. Maksumaksjate registrist nähtub, et A.J. 2015.a keskmiseks kuusissetulekuks on
tulumaksuga maksustatavate väljamaksete alusel 33,33 eurot, 2014.a keskmine kuusissetulek
56,67 eurot ja 2013.a keskmine kuusissetulek 60 eurot. Aasta 2012 keskmine kuusissetulek oli
13,25 eurot. Seega on A.J. viimase 4 aasta kuusissetulek olnud maksuhalduri hinnangul
ebapiisav vastutusotsusega kavandatava kohustuse täitmiseks. Järelikult esineb tõenäoliselt
vajadus tulevikus vastutusotsuse sundtäitmiseks.
A.J. varasem käitumine äriühingu majandustegevuse korraldamisel ja asjaolu, et juhatuse
liikmena pole A.J. taganud ettevõtte poolt seadusest tulenevate maksete tasumist
iseloomustavad maksuhalduri hinnangul A.J. suhtumist avalik-õiguslikesse kohustustesse.
Seega on maksuhalduri arvates üsnagi tõenäoline, et sarnaselt võidakse tema poolt suhtuda ka
vastutusotsusega määratavasse kohustusse ning sellest hoidumiseks võib ta võõrandada oma
vara. Lisaks esitas äriühing A.J. juhtimisel töötajatega seonduvaid parandusdeklaratsioone alles
siis, kui MTA ametnikud vaatluse käigus tuvastasid ettevõttel töötajaid.

                                                                                           3(7)
Ülaltoodu alusel ja arvestades maksumenetluse ning võimaliku kohtumenetluse pikkust on
maksuhaldur seisukohal, et on vajalik, proportsionaalne ja põhjendatud täitmist tagavate
toimingute sooritamine enne rahalise nõude või kohustuse määramist, kuna meetmete
mitterakendamise korral võib A.J. tegevuse tõttu haldusakti täitmine olla raskendatud või
muutuda koguni võimatuks.
1.5. Maksuhalduri hinnangul ei esine antud juhul MKS § 96 lg-s 6 sätestatud aluseid. Samuti ei
ole möödunud MKS § 98 lg-s 1 sätestatud maksusumma määramise tähtaeg, kuna vanim
maksudeklaratsioon esitati perioodi jaanuar 2014 kohta, seega MKS §-s 98 lg 1 sätestatud
maksusumma määramise minimaalne tähtaeg kolm aastat ei ole käesoleval juhul möödunud
ning MKS § 96 lõikes 6 sätestatud aluseid ei esine.
1.6. Maksuhaldur on tuvastanud, et kinnistusraamatu elektroonilise andmebaasi kohaselt
puudub A.J.l vara. A.J.l on avatud väärtpaberikonto SEB pangas, kuid väärtpabereid kontol ei
ole. Maanteeameti liiklusregistri kohaselt kuulub A.J.le: 1) 1982.a Ford Sierra; 2) 1986.a Ford
Sierra. Nimetatud sõidukitega sarnaseid sõidukeid on müüdud ümardatult 600 euroga. Selliseks
hindab maksuhaldur ka mõlema sõiduki väärtuse.
Maksuhaldur analüüsis ka Taskar Töötajate OÜ varalist seisu ning tuvastas, et:
kinnistusraamatu elektroonilise andmebaasi kohaselt Taskar Töötajate OÜ-l vara puudub;
väärtpaberikontod Taskar Töötajate OÜ-l puuduvad; maanteeameti liiklusregistri kohaselt
Taskar Töötajate OÜ-l vara puudub.
Samuti analüüsis maksuhaldur A.J. abikaasa K.J. (is.k xxxxxxxxxx) varalist seisu ning tuvastas,
et: kinnistusraamatu elektroonilise andmebaasi kohaselt on K.J.l: elamumaa 100%, xxxxxxx,
mille katastritunnus on xxxxxx. Samal tänaval asuvat kinnistut on müüdud 86 500 euroga.
Selliseks hindab maksuhaldur tinglikult ka selle kinnistu väärtuse. 22.11.1999 avalduse aluseks,
mille alusel oli K.J. kinnistu omanikuna kinnistusraamatusse 27.01.2000 sisse kantud, on
Jõelähtme vallavalitsuse maa ostueesõigusega erastamise korraldus ja ning ostu-müügileping.
VäärtpaberikontodK.J.l puuduvad. Maanteeameti liiklusregistri alusel kuulubK.J.le 2005.a.
Audi A6 reg.nr-ga xxxxxx. Sarnast sõidukit on müüdud keskmiselt 6214,33 euroga. Tinglikult
selliseks hindab maksuhaldur ka selle auto väärtuse.
Maksuhalduril on alus eeldada, etK.J. nimetatud varade näol on tegu perekonnaseaduse (PKS)
§ 25 tähenduses abikaasade ühisvaraga. A.J. jaK.J. on abielus alates 09.09.1989. PKS § 27 lg 1
alusel ei kuulu ühisvara hulka kummagi abikaasa lahusvara. Sama paragrahvi lõike 2 alusel
moodustavad abikaasa lahusvara - abikaasa isiklikud tarbeesemed; - esemed, mis olid abikaasa
omandis enne abiellumist või mille abikaasa omandas abielu kestel tasuta käsutuse, sealhulgas
kinke alusel või pärimise teel; - esemed, mille abikaasa omandab oma lahusvarasse kuuluva
õiguse alusel või hüvitisena lahusvarasse kuuluva eseme hävimise, kahjustamise või äravõtmise
eest või lahusvaraga tehtud tehingu alusel.
Ülalloetletud asjade näol abikaasa isiklike tarbeesemetega tegu ei ole. Isiklikud tarbeesemed on
sellised esemed, mis on abikaasale vajalikud tavapäraseks eluviisiks, eelkõige riided ja muud
esmatarbeesemed. Lisaks ei olnud esemedK.J. omandis enne abielu sõlmimist.K.J. ei
omandanud tõenäoliselt ülalnimetatud sõidukit ja kinnistut ka kinke või pärimise teel. Tegu
pole ka PKS § 27 lg 2 p 3 eelduste täitmisega.
PKS § 27 lg 4 alusel võib abieluvaralepinguga tunnistada ühisvaraks või lahusvaraks üksikuid
esemeid või teatavasse liiki kuuluvaid esemeid. Abieluvararegistri järgi pooltel
abieluvaralepingut sõlmitud ei ole.




                                                                                           4(7)
Vara loetakse PKS § 27 lg 6 alusel abikaasade ühisvara hulka kuuluvaks seni, kuni ei ole
tõendatud selle kuulumine abikaasa lahusvara hulka. See tähendab, et vara olemise lahusvaraks
tõendamiskoormis asub praegusel juhul maksukohustuslasel.
Maksuhaldur rõhutab, et kõigi nimetatud esemete väärtus saab olla ainult hinnanguline, kuna
eriti vallasasjadeks kvalifitseeritava registervara väärtus võib suureneda või väheneda vastavalt
läbisõidule, üldisele korrasolekule või detailide väärtusele.
Maksuhalduri hinnangul on A.J.l jaK.J.l ühisomandis registervara kokku tinglikult 93 914,33
euro väärtuses ning kummalegi kuulub sellest pool. Vastutusmenetluse võimaliku tulemusena
nõuab maksuhaldur kokku 89 766,97 eurot. Kuivõrd tegu on ühisvaraga, ületab võimaliku
kohustusena tekkiv summa A.J.le ja Taskar Töötajate OÜ-le kokku kuuluva registervara
väärtust.
Maksuhaldur taotleb luba kanda Maanteeameti liiklusregistrisse Eesti Vabariik (Maksu- ja
Tolliameti kaudu) kasuks käsutamise keelumärked A.J. jaK.J. ühisomandis olevate 1982.a ja
1986.a Ford Sierrade ning 2005.a Audi A6 käsutamiste keelamiseks A.J.le kuuluvale
ühisomandi osale ning luba kanda kinnistusraamatusse käsutamise keelumärge A.J. jaK.J.
ühisomandis olevale elamumaa 100%, xxxxxxx asuvale kinnistule (katastritunnus xxxxxxxx),
ka selle A.J. ühisomandi osale.
1.7. Tulenevalt MKS § 136¹ lg 2 p-st 3 lõpetab maksuhaldur A.J. vastu suunatud täitetoimingud,
kui A.J. on esitanud tagatise MKS § 120 lg 1 p 3 ja § 121 kohaselt. Vastutusotsusega võib
maksuhaldur esitada nõude A.J. vastu tasuda Taskar Töötajate OÜ võlgnevus kogusummas 89
766,97 eurot. Esitatav tagatis peab lisaks maksuhalduri nõudele katma ka sundtäitmiskulud,
mille suurus oleneb tagatise liigist (MKS § 122).
Kohtutäituri seaduse (KTS) § 29 lg 1 kohaselt võib kohtutäituri tasu koosneda menetluse
alustamise tasust, menetluse põhitasust ja täitetoimingu lisatasust. Menetluse alustamise tasu
on KTS § 34 kohaselt 15,97 eurot. Kuna maksuhalduri võimaliku nõude suuruseks on 89 766,97
eurot, siis on KTS § 35 lg 2 p 11 kohaselt kohtutäituri põhitasu 8 % nõude summast ehk 7181,36
eurot. Täitetoimingu lisatasu korral võib arvestada võimaliku lisatasuga enampakkumiste
korraldamise, läbiviimise ja tulemi jaotamise eest, mis on KTS § 45 lg 1 kohaselt kuni 3% vara
müügihinnast. Seega oleks kohtutäituri tasu suuruseks käesoleval juhul ca 7181,36 eurot,
millele lisanduks 3% kinnisasja ja muu registervara müügihinnast ehk ca 2817,43 eurot, kokku
10 014,76 eurot.
Kuivõrd sissenõudmiskulud võivad olla ligikaudu 10 000 eurot, hindab maksuhaldur käesoleval
juhul piisavaks asendustagatise väärtuseks ligikaudu 100 000 eurot. Kui A.J. soovib kanda
deposiidina tagatissumma, siis on kantava deposiidi väärtuseks 89 766,97 eurot.
KOHTU PÕHJENDUSED
2. Halduskohtumenetluse seadustiku (HKMS) § 264 lg 1 kohaselt annab kohus seadusega
sätestatud juhtudel haldustoimingu tegemiseks loa ja pikendab seda. Sama paragrahvi lg 2
kohaselt esitab taotluse loa saamiseks selleks volitatud haldusorgan kirjalikult koos
põhjendusega ning seaduses ettenähtud ja asja otsustamiseks vajalike tõendite ja seletustega.
Kohus võib nõuda täiendavate tõendite või seletuste esitamist. HKMS § 264 lg 4 kohaselt
otsustab kohus loa andmise viivitamatult kirjaliku määrusega ainuisikuliselt lihtmenetluses.
MKS § 1361 ei sätesta maksukohustuslase seletuse esitamist maksuhalduri täitetoimingute
sooritamiseks loa andmise menetluses. Kuna antud juhul ei näe seadus ette seletuse küsimist
isikult, kelle suhtes sooritatavaks toiminguks loa andmist otsustatakse, samuti ei tulene
seadusest kohustust otsustada asi kohtuistungil, siis otsustab kohtunik loa andmise
ainuisikuliselt, viivituseta ja kohtuistungit pidamata.


                                                                                            5(7)
3. MKS § 1361 lg 1 sätestab, et kui maksude tasumise õigsuse kontrollimisel tekib põhjendatud
kahtlus, et pärast maksuseadusest tuleneva rahalise nõude või kohustuse määramist võib selle
sundtäitmine maksukohustuslase tegevuse tõttu osutuda oluliselt raskemaks või võimatuks,
võib maksuhalduri juht või tema volitatud ametnik teha halduskohtule taotluse loa saamiseks,
et sooritada käesoleva seaduse § 130 lõikes 1 sätestatud täitetoimingud. Maksuhalduril on mh
õigus taotleda käsutuskeeldu nähtavaks tegeva keelumärke kandmist kinnistusraamatusse või
muusse vararegistrisse puudutatud isiku nõusolekuta (MKS § 130 lg 1 p 1).
4. MKS § 1361 lg-s 1 nimetatud loa andmine eeldab esiteks seda, et maksuhaldur on läbi viimas
menetlust, mille eeldatavaks tulemuseks on isiku maksukohustuse kindlaksmääramine, ning
teiseks peab esinema põhjendatud kahtlus, et pärast maksuseadusest tuleneva rahalise nõude
või kohustuse määramist võib selle sundtäitmine maksukohustuslase tegevuse tõttu osutuda
oluliselt raskemaks või võimatuks. Kohus ei kontrolli seejuures üksikasjalikult seda, kas
käimasoleva maksumenetluse tulemusena maksuhalduri poolt eelduslikult tehtav maksuotsus
oleks õiguspärane. Võimaliku maksuotsuse sisuline kohtulik kontroll on võimalik pärast sellise
otsuse tegemist esitatava kaebuse alusel. MKS § 1361 lg 1 nimetatud loa andmisel saab kohus
lähtuda maksuhalduri kinnitusest, et maksumenetlus on käimas. Taotluse rahuldamiseks ei
oleks alust, kui maksuhalduri esitatud andmete põhjal oleks kavandatava maksuotsuse või
vastutusotsuse tegemine ilmselgelt õigusvastane. Halduskohus otsustab maksuhaldurile täitmist
tagavate toimingute sooritamiseks loa andmise olukorras, kus tuleb tegutseda ennetavalt ja
puuduvad kindlad tõendid isiku käitumise kohta tulevikus. Seega on tegemist prognoosiga, kus
maksuhalduril ja halduskohtul tuleb hinnata isiku käitumise võimalikkust ja kahjulike
tagajärgede saabumise tõenäosust.
5. MKS § 1361 lg 2 kohaselt peavad taotluses olema märgitud: 1) põhjendus, millest nähtub
võimaliku maksukohustuse sissenõudmise oluline raskenemine või võimatus; 2) võimaliku
rahalise nõude või kohustuse hinnanguline suurus; 3) andmed tagatise kohta, mille esitamisel
maksuhaldur lõpetab täitetoimingud; 4) üks või mitu MKS § 130 lg-s 1 või täitemenetluse
seadustikus sätestatud täitetoimingutest ning põhjendus, miks maksuhaldur peab valitud
toimingu tegemist vajalikuks.
6. Kontrollinud taotluse lubatavust ja seaduse nõuetele vastavust leiab kohus, et taotlus vastab
MKS § 1361 lg-s 2 sätestatud nõuetele ja on vajalikul määral põhistatud. Kohtule on esitatud
taotluse lahendamiseks vajalikud tõendid ja selgitused.
7. Maksuhaldus algatas esitatud taotlusega A.J. suhtes vastutusotsuse koostamisele suunatud
maksumenetluse. Maksuhaldur leiab, et A.J. on Taskar Töötajate OÜ juhatuse liikmena
rikkunud tahtlikult maksukohustust ning vastutab seetõttu perioodil jaanuar 2014 kuni juuli
2015 deklareeritud, kuid tasumata jäetud maksukohustuste eest summas 76 827,81 eurot ning
tasumata maksusummadelt arvestatud intresside eest summas 12 939,16 eurot. Taotluses välja
toodud asjaolude pinnalt ei saa kohus väita, et vastutusotsuse tegemine A.J. suhtes oleks
välistatud või ilmselgelt võimatu. Seega on kontrolli tõenäoliseks tulemuseks rahalise nõude
või kohustuse määramine.
8. Kohus nõustub taotleja hinnanguga, et A.J. eelnevat maksuõiguslikku käitumist arvestades
võib ta hakata enda suhtes algatatud vastutusmenetlusest teadasaamisel maksukohustusest
kõrvale hoidma ja end varatuks muutma. Sellisel juhul võib vastutusotsuse sundtäitmine
muutuda võimatuks või vähemalt raskeks. Sellele viitab nimetatud isiku käitumine Taskar
Töötajate OÜ juhatuse liikmena (Taskar Töötajate OÜ jättis A.J. juhtimisel enne
kontrollmenetlust tahtlikult esitamata 2014.a. jaanuari- kuni oktoobrikuu tulu- ja sotsiaalmaksu,
kohustusliku kogumispensioni makse ja töötuskindlustusmakse deklaratsioonid, mille
tulemusel tasumisele kuuluv maksusumma oli väiksem maksuseaduse alusel tasumisele
kuuluvast summast, püüdes hoida maksude tasumisest kõrvale. Taskar Töötajate OÜ esitas


                                                                                            6(7)
tasumata deklaratsioonid parandusdeklaratsioonidena alles siis, kui äriühingus viidi läbi
kontrollmenetlust. Lisaks on tema juhatuse liikmeks oleku ajal määratud ettevõttele sunniraha
(03/2014), sest Taskar Töötajate OÜ ei esitanud tähtaegselt MTA korraldusega nõutud
raamatupidamisdokumente). Määratava maksukohustuse täitmise raskendatusele viitab ka
asjaolud, et A.J. 2015.a keskmiseks kuusissetulekuks on tulumaksuga maksustatavate
väljamaksete alusel 33,33 eurot, 2014.a keskmine kuusissetulek 56,67 eurot ja 2013.a keskmine
kuusissetulek 60 eurot. Aasta 2012 keskmine kuusissetulek oli 13,25 eurot. Seega ei ole isiku
sissetulek piisav vastutusotsusega kavandatava kohustuse täitmiseks. Taolise olukorra
tekkimise vältimiseks on vajalik anda maksuhaldurile luba võimaliku tulevase vastutusotsuse
täitmist tagavate toimingute sooritamiseks enne kohustuse kindlaksmääramist.
9. Taotleja on kirjeldanud, et Taskar Töötajate OÜ-lt ei ole enam võimalik maksuvõlga sisse
nõuda, kuna ettevõttel puudub registervara ja majandustegevusest laekuvad rahalised vahendid.
Sealjuures on hetkel käimas Taskar Töötajate OÜ pankrotimenetluse eelne menetlus, mille
raugemise vältimiseks ning menetluse jätkamiseks on määratud tasutava deposiidi suuruseks
2000 (kaks tuhat) eurot (tsiviilasi nr 2-15-15935). Taotlusest ja sellele lisatud dokumentidest
nähtuvalt ei esine MKS § 96 lg-s 6 nimetatud aluseid, mis välistaksid vastutusotsuse tegemist.
10. Kohus leiab, et valitud meede – luba kanda käsutuskeeldu nähtavaks tegev keelumärge A.J.
jaK.J. ühisomandis olevatele järgmistele sõidukitele A.J.le kuuluva ühisomandi osa ulatuses:
Ford Sierra numbrimärgiga xxxxxx (ehitusaasta 1982) registreeritud A.J. nimele; Ford Sierra
numbrimärgiga xxxxxx (ehitusaasta 1986) registreeritud A.J. nimele ja Audi A6
numbrimärgiga xxxxxx registreeritudK.J. nimele ja kinnistusraamatusse käsutamise
keelumärke seadmine, millega keelatakse A.J.l käsutada ühisomandis olevat kinnistut
asukohaga xxxxxxxxx (katastritunnus xxxxxxxx), elamumaa 100%, on taotluses märgitud
asjaoludel proportsionaalne.
Taotluse rahuldamist ei välista ka asjaolu, et tegemist on ühisvaraga. Riigikohus on oma
09.04.2013 lahendis nr 3-3-1-82-12 põhjalikult käsitlenud antud teemat ning jõudnud
järeldusele, et ühisomandisse kuuluvale kinnisasjale seatakse keelumärge nii, et selle
käsutamine keelatakse üksnes maksukohustuslasel (vt ka Riigikohtu 27.11.2012 määrus nr 3-
3-1-15-12). Kohus leiab, et viidatud praktika on kohaldatav analoogia korras ka muule
registervarale ehk sõidukitele. Küll aga juhib kohus tähelepanu sellele, et keelumärgete
seadmisel peab nende sisust üheselt nähtuma, et ühisomandi käsutamine on keelatud üksnes
A.J.l. Taotletud viisil on võimalik tagada maksuhalduri nõue ja täitekulud ning vastav
täitetoiming koormab maksukohustuslast minimaalselt. Maksuhaldur on osundanud, et lõpetab
täitetoimingud, kui A.J. esitab deposiiti tasutava tagatise summas 89 766,97 eurot.
Asendustagatise esitamisel tuleks arvestada asjaoluga, et esitatav tagatis peab lisaks
maksuhalduri nõudele katma ka sundtäitmise kulud.
11. Eeltoodust tulenevalt on taotluse rahuldamine maksuhalduri märgitud viisil ja suuruses
vajalik, proportsionaalne ja põhjendatud.
/Allkirjastatud digitaalselt/
Daimar Liiv
Kohtunik




                                                                                          7(7)

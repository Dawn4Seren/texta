                           KOHTUOTSUS
                                EESTI VABARIIGI NIMEL

 Tsiviilasja number                  2-13-34334

 Kohus                               Tallinna Ringkonnakohus

 Otsuse tegemise aeg ja koht         06.04.2016, Tallinn

 Kohtukoosseis                       Reet Allikvere, Ande Tänav, Kaupo Paal

 Tsiviilasi                          AS Eesti Keskkonnateenused hagi BTA Insurance
                                     Company SE Eesti filiaali vastu kahjuhüvitise
                                     10 623,81 euro ja viivise saamiseks
 Vaidlustatud kohtulahend            Harju Maakohtu 09.05.2014 otsus
 Tsiviilasja hind                    9159,34 eurot
 apellatsioonimenetluses
 Kaebuse esitaja ja kaebuse liik     AS Eesti Keskkonnateenused apellatsioonkaebus

 Menetlusosalised ja nende           Hageja: AS Eesti Keskkonnateenused (registrikood
 esindajad                           10277820, asukoht Artelli 15, 10621 Tallinn),
                                     lepinguline esindaja vandeadvokaat Risto Rüütel
                                     Kostja: BTA Insurance Company SE Eesti filiaal
                                     (registrikood 11223507, asukoht Lõõtsa 2B, 11415
                                     Tallinn), lepinguline esindaja Andrus Reidi

 Kohtuistungi toimumise aeg          23.03.2016


RESOLUTSIOON
   1. Harju Maakohtu 09.05.2014 otsus jätta muutmata.
   2. Apellatsioonkaebus jätta rahuldamata.


Menetluskulude jaotus
Apellatsiooniastmes ja Riigikohtus kantud menetluskulud jätta hageja AS Eesti
Keskkonnateenused kanda.

Edasikaebamise kord
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavaks tegemisest. Hagimenetluses Riigikohtus võib menetlusosaline
                                                                                             1
menetlustoiminguid teha ning avaldusi ja taotlusi esitada üksnes vandeadvokaadi vahendusel.
Menetlusosaline võib ise esitada Riigikohtule menetlusabi saamise taotluse, samuti esitada
teise menetlusosalise kaebuse või muu taotluse kohta seisukohti ja vastuväiteid. Menetlusabi
andmise taotlus ei peata seaduses sätestatud ega kohtu poolt määratud tähtaja kulgemist.
Seaduses sätestatud tähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb, eelkõige esitama kaebuse.
Kaebuse põhjendamiseks või riigilõivu tasumiseks või kaebuses esineva sellise puuduse
kõrvaldamiseks, mis on seotud menetlusabi taotlusega, annab kohus mõistliku tähtaja pärast
menetlusabi andmise taotluse lahendamist, kui taotlust ei olnud esitatud põhjendamatult või
tähtaja pikendamise eesmärgil. See ei välista menetlustähtaja ennistamist.

Hagiavalduse asjaolud ja menetluse käik
18.03.2013 esitas AS Eesti Keskkonnateenused (hageja) Harju Maakohtule BTA Insurance
Company SE Eesti filiaalile (kostja) avalduse liikluskahju hüvitamiseks. 27.05.2013 otsustas
kostja kahju mitte hüvitada. Hageja pöördus Kindlustuse vaidluskomisjoni. Kindlustuse
vaidluskomisjon rahuldas 10.07.2013 otsusega nr 7-1/13/76 hageja kaebuse osaliselt ja
mõistis kostjalt hageja kasuks välja kindlustushüvitise 8869 eurot, ekspertiisikulud 200 eurot
ja õigusabikulud summas 1535,60 eurot. Kindlustuse vaidluskomisjon asus seisukohale, et
tegemist oli segasüüga, kus mõlema veokijuhi vastutus liiklusõnnetuse põhjustamise eest oli
võrdne. Kostja ei nõustunud vaidluskomisjoni otsusega ja esitas 22.08.2013 taotluse asja
läbivaatamiseks hagimenetluses.

08.03.2013 toimus liiklusõnnetus, milles osalesid metsaveok, mille suhtes oli kohustuslik
liikluskindlustuse leping sõlmitud kostjaga, ja hagejale kuuluv prügiveok. Liiklusõnnetuse
põhjustajaks on metsaveoki juht, kes ei näidanud üles liikluses tavaliseks peetavat hoolsust.
Liiklusõnnetus toimus märtsikuus hommikul kell 9.50 ja nähtuvalt sündmuskohal tehtud
fotodest sõitis metsaveoki juht vastu päikest. Arvestades talvise päikese heledust koosmõjus
peegeldusega lumelt ja suhteliselt varast hommikutundi, pimestas päike märkimisväärselt
metsaveoki juhti. Metsaveok oli ülekoormatud, laotud ülemise ääreni palke täis.
Liiklusõnnetus toimus lumisel ja jäisel teel. Metsaveoki juht ei vähendanud sõidukiirust, kuigi
ta lähenes libedale kurvile kitsal teel.

Metsaveok peatus peale liiklusõnnetust ca 40 meetri kaugusel kokkupõrkekohast, liikudes
ülesmäge. Metsaveoki kiirus oli oluliselt suurem kui 20 km/h, vastasel korral olnuks
objektiivselt võimatu libedal teel kallakust üles saada. Kokkupõrge toimus kurvis, seejuures
möödus metsaveok prügiveokist väliskurvis. Haagise pöörderaadius erineb seda vedava veoki
pöörderaadiusest. Metsaveoki juht ei arvestanud järelhaagise suurema pöörderaadiusega
kurvis ega asjaoluga, et isegi kui kabiiniosa mahub prügiveokist mööda, ei pruugi haagiseosa
mööda mahtuda. Prügiveok oli enne õnnetust võtnud võimalikult tee paremasse serva,
keerates esiosa tee parempoolsesse lumevalli esirattaga vastu teepiirde tähisposti ning
õnnetuse ajal prügiveok juba seisis. Prügiveok oli varustatud ABS-ga.

Liiklusõnnetuse tõttu kannatada saanud prügiveoki taastamise maksumuseks on 8112,99 eurot
(hageja vähendas nõuet 13.12.2013 menetlusdokumendis). Lisaks on hageja teinud kulutusi
ekspertiisile ja kohtueelsele õigusabile kokku 2510,82 eurot. Lisaks palus hageja kostjalt välja
mõista 25.03.2014 seisuga viivise 655,61 eurot ja sealt edasi viivise võlaõigusseaduse (VÕS)
§-s 113 sätestatud määras kuni põhinõude täitmiseni.

Kostja vastuväited
Kostja vaidles hagiavaldusele vastu, palus jätta selle rahuldamata ja menetluskulud hageja
kanda. Pärast nõude vähendamist ei vaidlustanud kostja hageja veokile tehtavaid
                                                                                              2
remondikulutusi. Kostja leidis, et hageja esitatud õigusabi- ja ekspertiisikulud on
menetluskulud, mitte kahju. Lisaks on õigusabikulud põhjendamatult suured ja osaliselt
mittevajalikud.

Kostja vähendas kahjuhüvitist VÕS § 139 alusel 100%. Hageja ei ole tõendanud, et päike
pimestas metsaveoki juhti. Ei ole üldteada asjaolu, et rohkem kui ¾ ulatuva koorma korral on
metsaveok ülekoormatud. Hageja ei ole tõendanud, et metsaveoki kiirus oli suurem kui 20
km/h. Puuduvad tõendid, et prügiveok sõitis kokkupõrke vältimiseks enne lumevalli. Ei ole
üldteada asjaolu, et haagise pöörderaadius erineb seda vedava veoki pöörderaadiusest. ABS ei
toimi kiirustel alla 10 km/h, seega ei saanud prügiveok seista. Arvestades teeolusid,
vastutulnud sõiduki kiirust 20 km/h ja prügiveoki kiiret seismajäämist, on täiesti usutav, et
prügiveok sõitis minimaalse kiiruse ja blokeerunud ratastega ning ABS ei rakendunud väikse
kiiruse tõttu tööle. Vastasel juhul olnuks ka liiklusõnnetuse tekkemehhanism teistsugune ning
prügiveok ei jäänuks teeserval pidama, vaid sõitnuks teelt välja. Sellega on seletatav ka
horisontaalne nühkejälg prügiveoki rehvil ja ümberlükatud hageja väide, et sõidukid põrkasid
kokku hageja kirjeldatud viisil. See on kooskõlas nii metsaveoki juhi telefonikõne salvestise,
tema seletuse, RP arvamuse kui ka sündmuskoha fotodega.

Metsaveok on liikunud teeservas oma suunavööndis. Kahju on tekitanud prügiveoki juht, kes
eiras liiklusnõudeid ja jättis vajaliku hoolsuse järgimata. Selles kohas oli teekallak, kus
laskumisel oli prügiveok ja mäkke tõusul metsaveok. Kuigi liiklusseadus seda otsesõnu ei
sätesta, pidanuks prügiveoki juht kui laskuja kiirust vähendama, vajadusel seisma jääma ning
võimaldama mäkke tõusval raskemal sõidukil oma sõidukist mööduda. Prügiveoki juhil oli
parem ülevaade liiklussituatsioonist ja temal oli võimalik ka kahju tekkimist vältida, nähes
vastutulevat koormatud järelhaagisega sõidukit.

Maakohtu otsus
09.05.2014 otsusega jättis Harju Maakohus hagi rahuldamata ja menetluskulud hageja kanda.

Hageja tugines hagiavalduses liiklusõnnetuse asjaoludele, mille üle ei vaieldud: 08.03.2013
kella 10.00 paiku toimus Rapla maakonnas Märjamaa vallas Velise külas Velise-Sillaotsa
Talumuuseumi tee 1. km-l avarii, milles põrkasid omavahel kokku hagejale kuuluv
jäätmeveosõiduk Scania, registrimärgiga 170 MGB, mida juhtis AK, ning metsaveosõiduk
Scania, registrimärgiga 099 BFM, mida juhtis AS. Vaidluse all ei ole ka asjaolu, et hageja
prügiveok sai liiklusõnnetuses kahjustada. Kostja ei vaidlustanud kahju suurust, v.a OÜ
Lettore arves (vaidluskomisjoni tl 89) toodud konsultatsioonikulu.

Asjatundja RP arvamuse järgi põhjustas liiklusõnnetuse prügiveoauto Scania juht, kelle
juhitud auto kaldus vastassuunavööndisse ja põrkas kokku seal liikunud metsaveoki
haagisega. Samale järeldusele on jõudnud liiklusekspert, vastates kohtu küsimustele
liiklusõnnetuse tekkemehhanismi kohta. Hageja esitas dokumentaalse tõendina asjatundja AL
18.06.2013 arvamuse, mis ei ole aga kohtu hinnangul kooskõlas teiste tõenditega. Hageja
väiteid, nagu olnuks metsaveoki kiirus oluliselt suurem kui 20 km/h, ei kinnita ükski tõend.

Liiklusõnnetuses osalenud juhtide ütlustest saab üheselt järeldada, et tee oli libe, kitsas ja
lumine ning nähtavus oli hea. Tunnistaja AS ütluste, RP arvamuse ja EKEI ekspertiisakti
eksperdiarvamusega on tõendatud, et metsaveok sõitis oma sõidureas, prügiveok ei seisnud
kokkupõrke hetkel, vaid liikus, kaldudes vastassuunavööndisse, misjärel põrkas kokku
metsaveoki haagisega. Kohus luges ekspertiisiaktis nr 14E-LL0004 toodud arvamusega
tõendatuks, et prügiveoki ja metsaveoki kokkupõrge toimus olukorras, kus prügiveok oli
liikumas metsaveoki vasaku külje poole, s.t veokite kokkupõrge toimus prügiveoki liikumise
                                                                                            3
tagajärjel. Kohtu arvates on võimalik järeldada, et tee äärde ei hoidnud prügiveoki juht ja see
viitab otseselt tema teeolusid mittearvestavale käitumisele. Kohus leidis esitatud tõendite
põhjal, et avarii põhjustas ainuüksi kannatada saanud prügiveoki juhi raske eksimus, kes
pidurdas ega hoidnud tee äärde. Hagis esile toodud väited metsaveoki juhi poolt kahju
põhjustamise kohta on täielikult tõendamata ning kahjuhüvitist tuleb vähendada 100%.

Apellatsioonkaebus
06.06.2014 esitatud apellatsioonkaebuses palus hageja tühistada Harju Maakohtu 09.05.2014
otsuse ja teha uue otsuse, millega hagi rahuldada ja jätta kõik menetluskulud kostja kanda.

Kostja ei ole tõendanud, et kahju tekkis ainuüksi kannatanu raske eksimuse tõttu, mis oleks
täielikult elimineerinud metsaveokist tulenevad riskid. Ei ole tõendatud, et prügiveokijuhi
osalus liiklusõnnetuses või prügiveokist objektiivselt lähtuvad riskid oleksid olnud
märkimisväärselt suuremad kui metsaveokil. Puuduvad tõendid selle kohta, et prügiveokist
oleks objektiivselt potentsiaalselt lähtunud suurem oht, kui metsaveokist, mis saanuks sõltuda
nt prügiveoki suuremast massist, mõõtudest, liikumiskiirusest, tehnilisest korrasolekust,
ohutusvarustusest vms. Tegemist on olulise asjaoluga, mille hindamiseta ei ole VÕS § 139
aluste kindlakstegemine võimalik. Kohtule esitatud tõenditest kogumis järeldub metsaveokist
lähtuv objektiivselt suurem oht ning seega pidanuks metsaveoki juht näitama liiklemisel üles
äärmist ettevaatust ja seda suuremal määral kui prügiveoki juht.

Tõendatud ei ole, et prügiveoki mõni konkreetne manööver oleks olnud objektiivselt ohtlik ja
põhjustanud liiklusõnnetuse. Kohus ei ole hinnanud ega analüüsinud tõendeid, millest nähtub,
et: prügiveoki juht pidurdas (eesmärgiga vältida üldse metsaveokiga kohakuti jõudmist),
prügiveoki rool oli keeratud välja paremal, so tee serva, metsaveoki juht jätkas liikumist
(sellega tekitas just metsaveok olukorra, kus veokid peavad teineteisest mööda mahtuma),
veokite kabiiniosad mahtusid teineteisest mööda. Eeltoodust tulenevalt ei ole tõendatud ka
otsuses esitatud järeldus, justkui prügiveok ei liikunud teeserva läheduses. Kohus tugineb
siinkohal eksperdi oletusele. Kohtuotsuse põhjendustes märgib kohus, et eksperdil puudusid
andmed sõidutee sõidetava osa laiuse, teekõvera raadiuse ja sõidukite paiknemise kohta ning
arvutuslikku analüüsi ega liiklussituatsiooni modelleerimist ei ole teostatud. Sama nähtub ka
ekspertiisiaktist.

Tõendamata on, et prügiveok oleks kaldunud vastassuunavööndisse. Nähtuvalt
kohtuekspertiisi aktist oli metsaveoki haagiseosa telgjoonele lähemal kui kabiiniosa, samas ei
ole eksperdile teada prügiveoki liikumistrajektoor. Ekspert on ka märkinud, et tal puudub
informatsioon tee laiuse jm kohta. Seega ei ole välistatud, et kokkupõrge toimus telgjoonel ja
kumbki sõiduk ei asunud vastassuunavööndis. Kohus on jätnud täpsustamata, milline
juhtimisvõte oli ebaõige ja millised tõendid selle (ebaõige) juhtimisvõtte kasutamist
tõendavad. Otsuses esitatud väide, et tõendamata olevat metsaveoki juhi vale juhtimisvõte, ei
oma antud asja lahendamisel tähtsust, kuna kahjuhüvitise vähendamise aluseks VÕS § 139
tähenduses saaks olla just prügiveokijuhi vale juhtimisvõte. Ei ole tõendatud ega nähtu
otsusest, et prügiveoki juht oleks jätnud järgimata käibes vajaliku hoolsuse ja oleks rikkunud
liiklusnõudeid. Samas on tõendatud, et metsaveoki mõõtmed, mass ja kiirus olid oluliselt
suuremad kui prügiveokil ning seega ka nõuded käibes vajaliku hoolsuse määral olid
suuremad just metsaveokijuhile.

Otsuses on ebaõigesti märgitud, nagu oleks oletuslik (tõendamata) hageja väide, et päike
pimestas metsaveoki juhti. Tõendeid kogumis hinnates on ilmne, et varakevadine ere päike
paistis metsaveokijuhile otse vastu.


                                                                                             4
Asjaolu, et prügiveoki rool oli paremale välja keeratud tähendab, et lumevalli sõitmine oli
teadlik ning sellise manöövri ainus eesmärk saab siiski olla kokkupõrke vältimine. Muud
eesmärki pidanuks kohus otsuses selgitama.

Kostja ei ole tõendanud kahjuhüvituse vähendamise aluste olemasolu (VÕS § 139 mõttes),
mistõttu tuleb metsaveoki juhi kui suurema ohu allika valitseja poolt tekitatud kahju hüvitada
täies ulatuses. Juhtide osalus õnnetuse põhjustamisel on eeldatavasti võrdne (seejuures
metsaveokist lähtuv spetsiifiline risk on suurem) ja kahju kuulub hüvitamisele täies ulatuses.

Vastus apellatsioonkaebusele
Kostja palus jätta apellatsioonkaebuse rahuldamata ja menetluskulud hageja kanda.

Ringkonnakohtu otsus
12.12.2014 otsusega tühistas Tallinna Ringkonnakohus Harju Maakohtu 09.05.2014 otsuse ja
tegi uue otsuse, millega rahuldas hagi osaliselt. Ringkonnakohus mõistis kostjalt hageja
kasuks välja 9159,34 eurot (põhivõlg ja viivis otsuse tegemise seisuga) ja edasiulatuvalt alates
kohtuotsuse tegemisest viivise VÕS § 113 lg-s 1 sätestatud määras. Ringkonnakohus rahuldas
hageja apellatsioonkaebuse osaliselt. Poolte menetluskulud jättis ringkonnakohus TsMS § 163
lg 2 alusel nii maakohtu- kui ka apellatsioonimenetluses kostja kanda.

Ringkonnakohus nõustus maakohtu hinnanguga tõenditele, mille kohaselt: palgiveok ei kaldunud
oma haagisega vastassuunavööndisse (asja tundva isiku RP arvamus); jäätmeveok ei seisnud
kokkupõrke hetkel parempoolsel teeserval, mõlemad veokid liikusid õnnetuse toimumise
hetkel (samas ja eksperdiarvamus); jäätmeveok kaldus õnnetuse hetkel vastassuunavööndisse
(samas ja eksperdiarvamus); tee oli libe, kitsas ja lumine, aga nähtavus oli hea (tunnistajate
AK ja AS ütlused); pole teada, kas palgiveoki juht oli päikesest pimestatud, tõendid seda ei
kinnita; kokkupõrge toimus prügiveoki liikumise tagajärjel.

Ringkonnakohtu hinnangul on maakohus kohaldanud vääralt VÕS § 1057 koosmõjus § 139
lg-s 1 sätestatuga. Maakohus on jätnud analüüsimata ja hindamata poolte õnnetuse toimumise
ohu ja riskidega seotud väited, mis on oluline menetlusõiguse rikkumine. Nõustuda ei saa
maakohtu seisukohaga, et kokkupõrge toimus üksnes prügiveoki liikumise tagajärjel, mistõttu
saab vähendada kahjuhüvitist VÕS § 139 lg l alusel 100%. Maakohus on jätnud arvestamata
esmalt igast avariis osalenud sõidukist objektiivselt potentsiaalselt lähtuva ohu suurusega, mis
sõltub sõiduki massist, mõõtudest ning liikumiskiirusest. Ringkonnakohtu hinnangul on
palgikoormaga sõitvast haagisega varustatud veokist lähtuv risk tulenevalt tema massist ja
veoki pikkusest suurem prügiveokist lähtuvast riskist. Palgikoormaga sõitva veoki
pidurdustee on tema massi tõttu suurem kui jäätmeveoki oma. Nimetatut kinnitab palgiveoki
edasisõitmine pärast kokkupõrget kallakust üles 40 meetrit.

Hinnates palgiveoki manöövri objektiivset iseloomu ja ohtlikkust, tuleb arvestada hageja
väidetega, et haagise pöörderaadius erineb veoki enda omast, mis võib väliskurvis olla
täiendavaks ohuks vastutulevale sõidukile. Hageja esitatud väljavõttega haagisega sõiduki
Honda Civicu käsiraamatust (I kd, tl 86˗87) luges kohus tõendatuks, et järelhaagise mass,
pikkus ja kõrgus mõjutavad auto juhitavust ja suutlikkust, seega nõuab haagise vedamine
spetsiaalseid juhtimisvõtteid. Haagisega tuleb läbida kurve aeglasemalt ja suurema kaarega.
Haagis lõikab kurvi rohkem kui auto ning võib sõita otsa objektidele, millest auto pääseb
mööda. Pidurdamiseks haagisega tuleb varuda rohkem aega ja teepikkust.

Kostja väited, et prügiveoki juht laskus mäest, on ümber lükatud sündmuskohast tehtud
fotodega. Tegemist on tee kallakuga, kuid fotode põhjal pole võimalik väita, et prügiveoki

                                                                                              5
juht laskus mäest. Mõlemal sõidukil oli kitsal, libedal ja kurvilisel teel kohustus olla
tähelepanelik, mõlemal oli kohustus hoida ohutut külgvahet ja vajadusel sõiduk peatada
(liiklusseaduse (LS) § 46 lg 3 ja § 50 lg 3 p-d 1 ja 2). Ringkonnakohus leidis poolte esile
toodud ja tõendatud asjaolude alusel, et avariid ei põhjustanud üksnes prügiveoki juhi raske
eksimus, mis annaks aluse vähendada kahjuhüvitist nullini. Seejuures arvestas
ringkonnakohus järgmiste, maakohtus tähelepanuta jäänud asjaoludega: prügiveoki kiirusega
alla 10 km/h; palgiveoki haagise pöörderaadiusest tuleneva vajadusega läbida kurve suurema
kaarega; palgiveoki suurema massi ja pikkusega võrreldes jäätmeveokiga; palgiveoki pikema
pidurdusteega võrreldes jäätmeveokiga; õnnetuskohal kurvi ja libeda teega. Ringkonnakohtu
hinnangul on juhtide osalus õnnetuse põhjustamises enam-vähem võrdne ja ei esine
sõidukitest nähtuvate riskide olulisi erinevusi. Seetõttu peab kumbki sõidukivaldaja teisele
tekitatud kahju täies ulatuses hüvitama.

Pooled ei vaidle selle üle, et hageja otsene varaline kahju on pärast nõude vähendamist
8112,99 eurot. Liikluskindlustuse seaduse (LKindlS) § 28 lg 3 p 2 sätestas, et varakahjuks on
muu hulgas mõistlikud ja vajalikud kulud õigusabile. Hageja ei ole esile toonud asjaolu, et tal
oleks enne vaidluskomisjoni menetlust tekkinud kulutusi kahjuavalduse esitamise tõttu
kindlustusandjale. Kuna vaidluskomisjoni otsus ei jõustunud ja vaidlus vaadatakse läbi
kohtus, siis on vaidluskomisjoni menetluses kantud õigusabikulud TsMS § 144 p 4 järgi
kohtuvälise menetluse kulud ja neid ei ole võimalik välja mõista LKindlS § 28 lg 3 p 2 järgi
kahjuna. Seega ei tule hageja nõudest 2510,82 eurot rahuldada kahju hüvitisena ja
ringkonnakohus nende kulude vajalikkust ja põhjendatust ei hinnanud. Hageja põhinõue tuleb
rahuldada osaliselt, s.o 8112,99 euro ulatuses.

Hageja palus kostjalt välja mõista viivise. Hüvitis oleks tulnud hagejale tasuda 28.05.2013.
Kokku on viivise summa kohtuotsuse tegemise aja seisuga 1046,35 eurot. Edasi tuleb viivis
välja mõista VÕS § 113 lg-s 1 sätestatud määras.

Hageja pakkus kostjale maa- ja ringkonnakohtus kompromissi poole esialgse hagis nõutud
summa ulatuses, millele lisanduvad vaidluskomisjonis kantud kõik ekspertiisi- ja
õigusabikulud, st kostja oleks pidanud hüvitama 20 249,98 eurot : 2 = 10 124,99 eurot. Hagi
tuleb rahuldada 9159,34 euro ulatuses ehk ligilähedases ulatuses sellele, mida hageja
kompromissina pakkus. Seetõttu jättis kohus poolte menetluskulud TsMS § 163 lg 2 alusel nii
maakohtu- kui ka apellatsioonimenetluses kostja kanda.

Kassatsioonkaebus
12.01.2015 esitatud kassatsioonkaebuses palus kostja tühistada Tallinna Ringkonnakohtu
12.12.2014 otsuse osas, milles Harju Maakohtu 09.05.2014 otsus tühistati ja hagi rahuldati,
ning jätta jõusse Harju Maakohtu 09.05.2014 otsus. Alternatiivselt, kui Riigikohus ei pea
sellise lahendi tegemist võimalikuks, palus kostja tühistada Tallinna Ringkonnakohtu
12.12.2014 otsus osas, milles hagi rahuldati, ning saata asi tühistatud osas uueks
läbivaatamiseks ringkonnakohtule. Menetluskulud palus kostja jätta hageja kanda.

Kassatsioonkaebuse põhjenduste kohaselt on ringkonnakohus ebaõigesti kohaldanud
materiaalõigust (VÕS § 139) ning seejuures valesti kohaldanud Riigikohtu lahendit asjas nr 3-
2-1-7-13. Ringkonnakohus on maakohtu otsuse tühistanud põhjendusega, et kuna juhtide
osalus õnnetuse põhjustamises oli ringkonnakohtu hinnangul enam-vähem võrdne ja ei
esinenud sõidukitest nähtuvate riskide olulisi erisusi, peab kumbki sõidukivaldaja teisele
tekitatud kahju täies ulatuses hüvitama. Ringkonnakohus on selle järelduse tegemisel
tuginenud Riigikohtu lahendile asjas nr 3-2-1-7-13, kuid sellele viidanud ebaõigesti.
Riigikohtu lahendit asjas nr 3-2-1-7-13 tuleb lugeda koos 26.03.2013 parandamismäärusega.
                                                                                             6
Käesoleva vaidluse asjaolusid arvestades oleks õige vähendada jäätmeveokile tekkinud kahju
eest makstavat hüvitist nullini.

Metsaveokist objektiivselt potentsiaalselt lähtuvat riski mõjutavatel asjaoludel (mass, pikkus,
pikem pidurdusteekond, haagise pöörderaadius) ei olnud mingisugust mõju liiklusõnnetuse
toimumise faktile. Otsusest ei nähtu, millistele tõenditele tuginevad ringkonnakohtu
järeldused metsaveokist lähtuva objektiivse potentsiaalse riski kohta. Metsaveoki haagise
pöörderaadiusest tulenevat riski arvestades on ringkonnakohus ebaõigesti tuginenud Honda
Civicu käsiraamatule.

Ringkonnakohus on oluliselt rikkunud menetlusõiguse norme. Ringkonnakohtu resolutsioon
ei ole selge. Otsuse põhjendustest nähtub, et ringkonnakohus on rahuldanud hagi põhinõudest
8112,99 eurot, lisaks sellele välja mõistnud kohtuotsuse tegemise seisuga viivise 1046,35
eurot ning sellest edasi viivise VÕS § 113 lg-s 1 sätestatud määras. Otsuse resolutsiooni
punktis 2 nimetatud 9159,34 eurot peaks sisaldama nii põhinõuet 8112,99 eurot kui ka viivist
1046,35 eurot. Samas võib resolutsiooni sõnastusest jääda ka mulje, et 9159,34 eurole
lisandub veel viivis 1046,35 eurot.

Ringkonnakohus on ebaõigesti jaganud menetluskulud. Hageja pakutud kompromissi
(11 380,40 eurot + menetluskulud) ja ringkonnakohtus hagi rahuldamise ulatuse (9159,34
eurot) vahe on 2221,06 eurot + hageja menetluskulud. Seetõttu ei olnud ringkonnakohtul alust
kohaldada TsMS § 163 lg-t 2.

Vastus kassatsioonkaebusele
Hageja palus rahuldada kassatsioonkaebuse üksnes selles osas, mis puudutab ringkonnakohtu
otsuse resolutsioonis ilmse arvutusvea parandamist seonduvalt viivise topeltarvestusega.
Ülejäänud osas palus hageja jätta kassatsioonkaebuse rahuldamata. Kõik menetluskulud palus
hageja jätta kostja kanda.

Riigikohtu otsus
26.11.2015 otsusega asjas nr 3-2-1-64-15 tühistas Riigikohus Tallinna Ringkonnakohtu
12.12.2014 otsuse osas, milles hagi rahuldati ja jaotati menetluskulud ja saatis asja selles osas
uueks läbivaatamiseks samale ringkonnakohtule. Kohus rahuldas kassatsioonkaebuse ja
määras tagastada kostjale kassatsioonkaebuselt tasutud kautsjoni.

Kolleegium nõustus kostjaga selles, et ringkonnakohtu otsuse resolutsiooni punkt 2 ei ole
selge. TsMS § 442 lg 5 kohaselt lahendab kohus otsuse resolutsiooniga selgelt ja
ühemõtteliselt poolte nõuded ja veel lahendamata taotlused, samuti rakendatud hagi tagamise
abinõudega seotud küsimused. Resolutsioon peab olema selgelt arusaadav ja täidetav ka muu
otsuse tekstita. Kohtuotsuse resolutsiooni arusaadavuse nõuet on Riigikohus rõhutanud ka
oma varasemas praktikas (vt Riigikohtu lahendid nr 3-2-1-65-12, p 9; 3-2-1-20-12, p 17; 3-2-
1-87-11, p 21; 3-2-1-71-10, p 14; 3-2-1-9-10, p 9). Ringkonnakohtu otsuse punkt 2 jääb
ebaselgeks osas, kas ringkonnakohus on mõistnud viivise 1046,35 eurot välja lisaks 9159,34
eurole või sisaldub viivis selles summas. Kohtuotsuse põhjenduste kohaselt on kostjalt
mõistetud välja põhivõlg 8112,99 eurot ning viivis 1046,35 eurot. Eeltoodu tõttu ei vasta
ringkonnakohtu otsuse resolutsiooni punkt 2 TsMS § 442 lg 5 nõuetele.

Kassatsioonkaebuse peamise väite kohaselt on ringkonnakohus kohaldanud ebaõigesti VÕS §
139 lg-t 1. Kostja on seisukohal, et ringkonnakohus leidis ebaõigesti, et kuna juhtide osalus
õnnetuse põhjustamises oli ringkonnakohtu hinnangul enam-vähem võrdne ja ei esinenud
sõidukitest nähtuvate riskide olulisi erisusi, peab kumbki sõidukivaldaja teisele tekitatud
                                                                                               7
kahju täies ulatuses hüvitama. Kolleegium nõustus kostja seisukohaga. Ringkonnakohus on
selle seisukoha esitamisel viidanud Riigikohtu 19.03.2013 tsiviilasjas nr 3-2-1-7-13 tehtud
otsuse p-le 33, arvestamata selle otsuse 26.03.2013 parandamismäärusega.
Parandamismäärust arvestades ei võtnud Riigikohus selles tsiviilasjas seisukohta
kahjuhüvitise maksmise kohta juhul, kus juhtide osalus õnnetuse põhjustamises on enam-
vähem võrdne ja ei esine sõidukitest nähtuvate riskide olulisi erinevusi. Riigikohus võttis
selles lahendis seisukoha ainult juhu kohta, kus juhtide osalus õnnetuse põhjustamises on
teadmata ja ei esine sõidukitest nähtuvate riskide olulisi erinevusi. Kolleegium märkis juhuks,
kui ringkonnakohus leiab käesoleva asja uuel läbivaatamisel, et mõlemad juhid rikkusid
liiklusseaduses sätestatud ohutu liiklemise nõudeid ja nende osalus liiklusõnnetuses oli,
arvestades nii nende käitumist kui ka nende sõidukitest lähtuvaid käitamisriske, enam-vähem
võrdne, et kohtul on alust VÕS § 139 lg 1 järgi vähendada hagejale mõistetavat varalise kahju
hüvitist eelduslikult 50%.

Ringkonnakohus on nõustunud maakohtu hinnanguga tõenditele, mille kohaselt kaldus
jäätmeveok vastassuunavööndisse õnnetuse hetkel ja kokkupõrge toimus jäätmeveoki
liikumise tagajärjel. Ringkonnakohus on viidanud lisaks mõlema sõidukijuhi kohustusele olla
kitsal, libedal ja kurvilisel teel tähelepanelik, hoida ohutut külgvahet ja vajadusel sõiduk
peatada (LS § 46 lg 3 ja § 50 lg 3 p-d 1 ja 2). Samuti on ringkonnakohus märkinud, et pooled
on toonud esile mitmeid liiklusseaduse sätete eiramisi mõlema sõidukijuhi poolt, eitamata
kummagi liiklusõnnetuses osaleja rikkumisi. Samas ei ole ringkonnakohus põhjendanud,
millest selline järeldus tuleneb, sest asjaolude järgi on kostja algusest peale eitanud
metsaveoki juhi poolseid rikkumisi. Ringkonnakohus on küll viidanud sõidukijuhi
kohustustele liiklusseaduse järgi, kuid ei ole näidanud, milles seisnes metsaveoki juhi poolne
nimetatud kohustuste rikkumine. Samuti ei ole ringkonnakohus põhjendanud, mida saanuks
metsaveoki juht teha ohutu külgvahe hoidmiseks olukorras, kus ta ise liikus oma
suunavööndis, aga prügiveok kaldus vastassuunavööndisse. Oma lõppjäreldust, mille kohaselt
juhtide osalus liiklusõnnetuse põhjustamises oli enam-vähem võrdne, on ringkonnakohus
põhjendanud veel järgmisega: prügiveoki kiirusega alla 10 km/h; palgiveoki haagise
pöörderaadiusest tuleneva vajadusega läbida kurve suurema kaarega; palgiveoki suurema
massi ja pikkusega võrreldes prügiveokiga; palgiveoki pikema pidurdusteega võrreldes
prügiveokiga; õnnetuskohal kurvi ja libeda teega. Ringkonnakohus ei ole aga seejuures
põhjendanud, kuidas mõjutasid nimetatud asjaolud, sh metsaveoki mass, pikkus, pikem
pidurdustee ja pöörderaadius liiklusõnnetuse toimumist käesoleval juhul. Tulenevalt TsMS §
688 lg-test 3–5 ei saa Riigikohus ise asjaolusid tuvastada ega tõendeid hinnata. Samas peab
TsMS § 436 lg 1 järgi kohtuotsus olema seaduslik ja põhjendatud. Öeldu kehtib TsMS § 654
lg 1 teise lause järgi ka ringkonnakohtu otsuse kohta. Kohtuotsuse seaduslikkus ja
põhjendatus tähendab ka seda, et kohtuotsus ei või olla vastuoluline (vt ka Riigikohtu lahend
nr 3-2-1-148-14, p 17).

Riigikohus on varem leidnud, et VÕS § 139 tähenduses saab hüvitise suuruse määramisel
arvestada nii riskist lähtuvaid kui ka sõidukijuhtide käitumist iseloomustavaid asjaolusid. Iga
mootorsõiduki otsese valdaja osaluse kindlakstegemisel tuleb hinnata kõikide põhjuste
kogumit (Riigikohtu lahend nr 3-2-1-7-13, p 30). Kolleegium leidis, et hüvitise vähendamine
miinimumini või selle välistamine saab kõne alla tulla üksnes erandina, eelkõige juhul, kui on
tuvastatud, et liiklusõnnetuse põhjustas ainuüksi kannatanu raske eksimus, millest tulenevalt
ei olnud kahju tekitajal, kes enne reegleid ei rikkunud, enam mõistlikult (st oodatavat hoolt
rakendades) võimalik õnnetust vältida ning kahju tekitanud mootorsõidukist tulenev risk oli
kannatanu käitumise tõttu täielikult elimineeritud (Riigikohtu lahend nr 3-2-1-7-13, p 33).
Riigikohus on varem ka leidnud, et sõidukite kokkupõrkamisel saab hinnata, kes
liiklusseaduse mõttes õnnetuse põhjustas. Juhul, kui mõlemad pooled rikkusid süüliselt
                                                                                             8
liiklusseaduse nõudeid, tuleb kannatanu osa üle otsustamisel muu hulgas arvestada, kumb
juhtidest jättis suuremal määral järgimata liikluses tavaliseks peetava hoolsuse (Riigikohtu
lahend nr 3-2-1-7-13, p 32). Kui ringkonnakohus leiab asja uuel läbivaatamisel, et prügiveoki
juhi osalus õnnetuse põhjustamises oli suurem kui metsaveoki juhil, tuleb seda VÕS § 139 lg
1 alusel hüvitise vähendamisel arvestada. Metsaveoki juhi võimalikku liiklusseaduse
rikkumist saab hageja kahjuhüvitise suuruse määramisel hinnata, sest sellest sõltub hageja
enda rikkumise olulisus.

Kolleegium märgib, et kohus peab VÕS § 139 kohaldama ilma kohustatud isiku taotluseta,
hüvitise vähendamiseks piisab sellest, et vähendamise asjaolud on menetlusosaliste poolt
esitatud (Riigikohtu lahend nr 3-2-1-46-15, p 12; lahend nr 3-2-1-65-15, p 13). See tähendab,
et kui liiklusõnnetuse asjaolud, mis võivad anda alust kahjuhüvitist vähendada, on kohtu ette
toodud, tuleb kohtul hinnata, kas esineb alus hageja kahjuhüvitise vähendamiseks. Seega tuleb
kohtul hinnata liiklusõnnetuse toimumise asjaolusid tervikuna.

Vastuseks kassatsioonkaebuses esitatud väitele, mille kohaselt ei olnud metsaveokist
objektiivselt potentsiaalselt lähtuvat riski mõjutavatel asjaoludel mingisugust mõju
liiklusõnnetuse toimumise faktile, märgib kolleegium järgmist. Riskist lähtuvate asjaoludena
tuleb esmalt arvestada igast avariis osalenud sõidukist objektiivselt potentsiaalselt lähtuva ohu
suurust, mis sõltub mh sõiduki massist, mõõtudest, liikumiskiirusest, tehnilisest korrasolekust,
ohutusvarustusest jms. Selline oht lähtub eelduslikult igast sõidukist ning sõltumata juhi
hoolsusest saab selle ohu kahju põhjusena täielikult välistada vaid erandina (Riigikohtu
lahend nr 3-2-1-7-13, p 31). Kolleegiumi hinnangul saab sõidukist potentsiaalselt lähtuva ohu
suurust arvestada VÕS § 139 kohaldamisel juhul, kui vastavad ohutegurid konkreetse
liiklusõnnetuse ajal realiseerusid. Seega peab kohus hindama, kas sõidukile iseloomulik
ohutegur mõjutas konkreetsel juhul liiklusõnnetuse toimumist. Kolleegium leidis, et ka juhul,
kui ringkonnakohus asja uuel läbivaatamisel leiab, et on tõendamata, et ohutu liiklemise
nõudeid rikkusid mõlemad liiklusõnnetuses osalenud juhid, peab kohus ikkagi vähendama
hageja nõutavat kahjuhüvitist, arvestades hageja osa kahju tekkimises üksnes poolte
sõidukitest lähtunud käitamisriskide alusel. Lisaks märkis kolleegium, et juhtide osaluse
teadmatuks jäämine saab tulla kõne alla üksnes erandjuhtudel. Riigikohus on varem leidnud,
et kuigi sageli võivad liiklusõnnetuse osaliste arusaamad liiklusõnnetuse toimumise asjaolude
kohta lahku minna, ei saa sellest veel üldjuhul järeldada, et juhtide osalus õnnetuse
põhjustamises on teadmata (Riigikohtu lahend nr 3-2-1-61-15, p 13).

Kuna menetluskulude jaotus jääb TsMS § 173 lg 3 teise lause alusel ringkonnakohtu
otsustada, lähtudes asja lahendamise tulemusest, ei võtnud kolleegium seisukohta kostja
etteheite kohta, et ringkonnakohus on ebaõigesti jaganud menetluskulud.

Ringkonnakohtu seisukoht
Kolleegium, tutvunud asja materjalidega, leiab, et Harju Maakohtu 09.05.2014 otsus on
seaduslik ja põhjendatud otsuses toodud motiividel. Kuna kolleegium nõustub täielikult
maakohtu põhjendustega, siis ei pea vajalikuks neid tulenevalt TsMS § 654 lg-st 6 korrata.

TsMS § 652 lg 1 p 1 kohaselt võtab ringkonnakohus apellatsioonkaebuse läbivaatamisel ja
lahendamisel aluseks esimese astme kohtus tuvastatud faktilised asjaolud niivõrd, kuivõrd
puuduvad kahtlused vastavate faktiliste asjaolude tõendamise menetluse või protokolli
õiguspärasuse või ebapiisava ulatuse kohta ja ringkonnakohus ei pea nimetatud asjaolude uut
tuvastamist vajalikuks. Maakohus kohaldas õigesti materiaalõigust ja asja läbivaatamisel ei
rikkunud menetlusõigusenorme.


                                                                                               9
Hageja tugines hagiavalduses (tlk 33) liiklusõnnetuse asjaoludele, mille üle puudub vaidlus:
08.03.2013.a kella 10.00 paiku toimus Rapla maakonnas Märjamaa vallas Velise külas
Velise-Sillaotsa Talumuuseumi tee 1. km-l avarii, milles põrkasid omavahel kokku AS-ile
Eesti Keskkonnateenused kuuluv jäätmeveosõiduk Scania, registrimärgiga 170MGB, mida
juhtis AK ning metsaveosõiduk Scania, registrimärgiga 099BFM, mida juhtis AS.

Kolleegium ei nõustu hageja apellatsioonkaebuses toodud väitega, mille kohaselt kostja ei ole
tõendanud, et kahju tekkis ainuüksi kannatanu raske eksimuse tõttu, mis oleks täielikult
elimineerinud metsaveokist tulenevad riskid.

Ringkonnakohus nõustub maakohtu hinnanguga tõenditele, mille kohaselt: palgiveok ei
kaldunud oma haagisega vastassuunavööndisse (asja tundva isiku RP arvamus); jäätmeveok ei
seisnud kokkupõrke hetkel parempoolsel teeserval, mõlemad veokid liikusid õnnetuse
toimumise hetkel (samas ja eksperdiarvamus); jäätmeveok kaldus õnnetuse hetkel
vastassuunavööndisse (samas ja eksperdiarvamus); tee oli libe, kitsas ja lumine, aga nähtavus
oli hea (tunnistajate AK ja AS ütlused); pole teada, kas palgiveoki juht oli päikesest
pimestatud, tõendid seda ei kinnita; kokkupõrge toimus prügiveoki liikumise tagajärjel.
Ekspertiisiaktis nr 14E-LL0004 toodud arvamusega on tõendatud, et prügiveoki ja metsaveoki
kokkupõrge toimus olukorras, kus prügiveok oli liikumas metsaveoki vasaku külje poole, s.t
veokite vaheline kokkupõrge toimus prügiveoki liikumise tagajärjel.

Eksperdiarvamusest nähtuvalt võimaldas sõidutee laius veokite ohutut möödumist, metsaveok
(sh haagis) liikus parempoolse lumevalli läheduses. Seega on kohtu arvates võimalik
järeldada, et tee äärde ei hoidnud prügiveoki juht ja see viitab otseselt teeolusid
mittearvestavale käitumisele prügiveoki juhi poolt. Ekspert ei kinnita ka hagis kirjeldatud
metsaveoki poolhaagisega nn kurvi lõikamist. Ringkonnakohus nõustub eksperdi järeldusega,
et kuigi autorongi poolhaagis liikus kurvis metsaveoki juhikabiiniga võrreldes mõnevõrra tee
telgjoonele lähemal ei saa seda vaadelda kurvi lõikamisena ja liiklusohuna, sest
maanteetingimustes olevates laugetes kurvides on haagise kõrvale kaldumine ebaoluline,
mida ilmekalt näitavad ka metsaveoki haagise poolt tekitatud jäljed.

Riigikohus on lahendis nr 3-2-1-7-13 p-s 33 märkinud: „Juhtide käitumist iseloomustavate
asjaolude arvestamine hüvitise suuruse määramisel ja sel põhjusel hüvitise vähendamine ei
tohi siiski moonutada riskivastutuse olemust ega viia VÕS § 1057 kohaldamise välistamiseni.
Selliselt muutuks riskivastutus sisutühjaks. Kahju hüvitamise otsustamist ei saa taandada
üksnes liiklusnõuete rikkumise eest avalik-õigusliku vastutamise küsimusele. Hüvitise
alandamine miinimumini või selle välistamine saab kõne alla tulla üksnes erandina, eelkõige
juhul, kui on tuvastatud, et avarii põhjustas ainuüksi kannatanu raske eksimus, millest
tulenevalt ei olnud kahju tekitajal, kes enne reegleid ei rikkunud, enam mõistlikult
(st oodatavat hoolt rakendades) võimalik õnnetust vältida ning kahju tekitanud
mootorsõidukist tulenev risk oli kannatanu käitumise tõttu täielikult elimineeritud“.

Ringkonnakohus leiab, et asjas esitatud tõenditest ei nähtu, mida saanuks metsaveoki juht teha
ohutu külgvahe hoidmiseks olukorras, kus ta ise liikus oma suunavööndis, aga prügiveok
kaldus vastassuunavööndisse. Maakohus leidis põhjendatult, et eksperdiarvamusest nähtuvalt
võimaldas sõidutee laius veokite ohutut möödumist, metsaveok (sh haagis) liikus
parempoolse lumevalli läheduses. Seega oli maakohtu arvates võimalik järeldada, et tee äärde
ei hoidnud prügiveoki juht ja see viitab otseselt teeolusid mittearvestavale käitumisele
prügiveoki juhi poolt. Ekspert ei kinnita ka hagis kirjeldatud metsaveoki poolhaagisega nn
kurvi lõikamist. Hageja pole asjas esitanud muid tõendeid, mis tema seisukohta metsaveoki
poolhaagise nn kurvi lõikamist kinnitaks.
                                                                                           10
Ringkonnakohus nõustub maakohtu järeldustega, mille kohaselt avarii põhjustas ainuüksi
kannatada saanud prügiveoki juhi raske eksimus, kes pidurdas ega hoidnud tee äärde, mille
tagajärjel kaldus vastassuunavööndisse. Arvestades sõidukit, sõidutee olustikku ja
liikumissuunda ei saanudki metsveoki juht enamat hoolt rakendada. Kuivõrd tee oli kitsas ja
libe, ning kokkupõrke hetkel asus prügiveok väikese nurga all sõidutee suhtes, on ilmne, et
prügiveo juht ei valinud liiklusoludele sobivaid juhtimisvõtteid. Tõendid ei kinnita, et
palgikoorma suurus (väidetav ülekoormus), metsaveoki mass ja pikkus oleks otseselt
mõjutanud avariid. Hageja ei ole ka asja sisulise arutamise käigus ekspertiisaktis toodut
ümber lükanud ega esile toonud, mida saanuks metsaveoki juht ohu ärahoidmiseks teha.
Eksperdiarvamusega on ümber lükatud ka hageja paljasõnaline väide, mille kohaselt olid
teeolud sellised, et liiklusõnnetuses osalenud veokid ei oleks liikudes teineteisest saanud
mööduda kokkupõrketa. Kuna Ekspertarvamuse p. 2a kohaselt võimaldas sõidutee laius
veokite ohutut kohtumist, siis saabunud tagajärg (kokkupõrge) annab tunnistust sellest, et
prügiveok ei liikunud sõidutee parempoolse sõidutee ääre (lumevalli) vahetus lähetuses
(t.l.183, I kd). Seega on leidnud ülalnimetatud tõenditega tõendamist, et prügiveoki juht
rikkus LE § 45 lg 7, 46 lg 3 ja 54 lg 2 sätteid, mis põhjustas kahju tekkimise.

Riskist lähtuvate asjaoludena tuleb esmalt arvestada igast avariis osalenud sõidukist
objektiivselt potentsiaalselt lähtuva ohu suurust, mis sõltub mh sõiduki massist, mõõtudest,
liikumiskiirusest, tehnilisest korrasolekust, ohutusvarustusest jms. Sõidukist potentsiaalselt
lähtuva ohu suurust saab arvestada VÕS § 139 kohaldamisel juhul, kui vastavad ohutegurid
konkreetse liiklusõnnetuse ajal realiseerusid. Ringkonnakohus leiab, et need ohutegurid ei
realiseerunud, kuna metsaveok püsis oma suunavööndis, ja metsaveoki objektiivselt
potentsiaalset riski mõjutavad asjaolud (mass, pikkus, pidurdusteekond, haagise
pöörderaadius) ei omanud mõju liiklusõnnetuse toimumise faktile. Hagis esile toodud väited
metsaveoki juhi poolt kahju põhjustamise kohta on täielikult tõendamata ning sellest
tulenevalt maakohus leidis põhjendatult, et kahjuhüvitist tuleb vähendada 100%. Maakohus
jättis põhjendatult hagi rahuldamata.

Ülaltoodu alusel apellatsioonkaebuses toodud väited ei anna alust kaevatava otsuse
muutmiseks ega tühistamiseks. Apellatsioonkaebus tuleb jätta rahuldada.

Menetluskulud
Menetluskulud tuleb jätta TsMS § 171 lg 1 alusel hageja kanda.

TsMS 174 lg 1 kohaselt võib menetlusosaline nõuda asja lahendanud esimese astme kohtult
menetluskulude rahalist kindlaksmääramist lahendis sisalduva kulude jaotuse alusel 30 päeva
jooksul alates kulude jaotuse kohta tehtud lahendi jõustumisest.



(allkirjastatud digitaalselt)       (allkirjastatud digitaalselt)        (allkirjastatud digitaalselt)
Reet Allikvere                      Ande Tänav                           Kaupo Paal




                                                                                             11

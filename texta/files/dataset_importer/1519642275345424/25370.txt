                               KOHTUMÄÄRUS

Kohus                           Tallinna Ringkonnakohus

Kohtuasja number                2-14-2489

Määruse tegemise aeg ja koht    25.01.2016, Tallinn

Kohtukoosseis                   Krista Kirspuu, Ele Liiv, Indrek Soots

Kohtuasi                        MP ja JP hagi MP vastu elatise saamiseks


Vaidlustatud kohtulahend        Pärnu Maakohtu 13.11.2015           otsus   (parandatud
                                05.01.2016 määrusega)

Kaebuse esitaja ja kaebuse MP apellatsioonkaebus
liik
Tsiviilasja hind           MP hagis 1597,50 eurot
                           JP hagis 1597,50 eurot

Menetlusosalised   ja   nende Hageja I: MP (isikukood XXXXXXXXXXX)
esindajad
                                Hageja II: JP (isikukood XXXXXXXXXXX)
                                Hagejate seaduslik esindaja KT, lepinguline esindaja
                                vandeadvokaat Martin Kruus
                                Kostja:     MP      (isikukood XXXXXXXXXXX),
                                lepinguline esindaja Anu Toomemägi
Menetluse liik                  Kirjalik menetlus

Resolutsioon:
   1. Keelduda MP apellatsioonkaebuse menetlusse võtmisest.
   2. Jätta maakohtu menetluskulud poolte enda kanda ja ringkonnakohtu
      menetluskulud apellandi kanda. Mitte mõista apellatsioonimenetluse kulusid
      apellandilt välja.
   3. Määruse peale võib Riigikohtule esitada määruskaebuse 15 päeva jooksul
      määruse ärakirja kättesaamisest alates. Hagimenetluses võib Riigikohtus
      menetlusosaline menetlustoiminguid teha ning avaldusi ja taotlusi esitada üksnes
      vandeadvokaadi vahendusel. Menetlusosaline võib ise esitada menetlusabi
      taotluse ja teise menetlusosalise kaebuse või taotluse kohta seisukohti ja
      vastuväiteid. Menetlusabi taotluse esitamine ei peata seaduses sätestatud ega


                                                                                      1(3)
       kohtu määratud menetlustähtaja kulgemist. Seaduses sätestatud tähtaja
       järgimiseks peab menetlusabi taotleja tegema tähtaja kestel ka
       menetlustoimingu, mille tegemiseks ta menetlusabi taotleb.


Asjaolud
1. 18.01.2014 esitasid MP ja JP Pärnu Maakohtule maksekäsu kiirmenetluse avalduse MP
vastu elatise nõudes miinimummääras, s.o 177,50 eurot kuus. 27.03.2014 määrusega lõpetati
maksekäsu kiirmenetlus ja anti nõue üle menetluse jätkamiseks hagimenetluses. Esitatud
hagiavalduses ja selle täiendustes palusid hagejad kostjalt välja mõista elatise kummalegi
hagejale miinimummääras alates 01.02.2013.

2. Kostja vaidles hagile vastu osaliselt, nõustudes tasuma elatist kummalegi hagejale 40 eurot
kuus. Vastuväite kohaselt koosneb kostja sissetulek vaid pensionist, mistõttu tuleb elatis välja
mõista PKS § 102 lg 2 alusel alla PKS § 101 lg 1 sätestatud miinimummäära.

3. 13.11.2015 otsusega (parandatud 05.01.2016 määrusega) rahuldas maakohus hagi osaliselt,
mõistes kostjalt välja kummalegi hagejale elatise ajavahemiku 01.02.2013 kuni 30.11.2015
eest summas 4254,80 eurot ning alates 01.12.2015 igakuiselt 52,79 eurot kuni hagejate
täisealiseks saamiseni.

4. Maakohtu otsuse peale esitas kostja apellatsioonkaebuse, milles palub maakohtu otsuse
tühistada osas, milles maakohus mõistis kummalegi hagejale välja elatise perioodi 01.02.2013
kuni 30.11.2015 eest summas 4254,80 eurot, ning teha selles osas uus otsus, millega mõista
kummalegi hagejale välja elatis nimetatud perioodi eest summas 1411,25 eurot.

Määruskaebuse kohaselt ei tuginenud maakohus lahendi tegemisel tõenditest nähtuvatele
faktilistele asjaoludele. Maakohus on tuvastanud, et apellant ei ole oma igakuisest
sissetulekust võimeline end ülal pidama. Samas on nimetatud asjaolud jäetud elatise
väljamõistmisel kuni 30.10.2015 tähelepanuta. Laenuks võetud summa, mida maakohus
arvestas elatise väljamõistmisel, oli apellant sunnitud kulutama igapäevaste laenukohustuste
ja muude vältimatute kulude katteks. Maakohus ei ole hinnanud tõendeid selle kohta, et
apellant maksis perioodi 01.02.2013 kuni 31.12.2014 eest lastele elatist väheses ulatuses väga
raske majandusliku olukorra tõttu. Apellandi sissetulekud olid erinevatel perioodidel
vahemikus 134,10 – 158, 37 eurot. Apellandi igakuiste kulutuste suuruseks oli vähemalt
297,97 eurot, ning seda ilma toiduainete kuluta. Maakohtu seisukoht laenust, hageja
sissetulekutest ning seeläbi elatise maksmise võimekusest on otseses vastuolus ka kohtuotsuse
punktis 7.3.3 tooduga, mille kohaselt puudub vaidlus selles, et MP on abielu lahutamise
järgselt kandnud üksinda KT ja MP ühiskohustusi. Võttes arvesse kohtu kaalutlusi ja
tõenditele antud hinnangut ning asjaolu, et kogu kohtumenetluse vältel oli apellandile
määratud töövõimetus 40% ulatuses, siis on maakohus tõendeid erinevate perioodide ja
sissetulekute osas hinnanud valikuliselt ja puudulikult. Kohtuotsus sisuliselt samaväärse
sissetuleku puhul on kuni 31.10.2015 perioodi puudutavas osas põhjendamata ja rajatud
ebaõigetele hinnangutele. Tulenevalt PKS § 102 lg 2 teisest lausest ning Riigikohtu lahendi nr
3-2-1-33-11 p-s 20 toodud seisukohtadest, tuleb elatise määramisel erandjuhtudel arvesse
võtta elatist maksma kohustatud isiku kohustusi ja varalist seisundit, mida tagasiulatuva
elatise maksekohustuse määramisel apelleeritavas otsuses ei ole arvesse võetud. Kui lähtuda
PKS § 102 lg-st 2 tuleneva sissetuleku ühetaolise jagamise põhimõttest enda ja ülalpeetavate
vahel, kohustunuks apellant tasuma perioodi 01.02.2013 – 31.10.2015 eest elatist 1618,15



                                                                                           2(3)
eurot, millest tuleb maha lahutada tasutud elatis summas 206,50 eurot ning mille tulemusel on
elatise võla suuruseks kuni 31.10.2015 (kaasa arvatud) 1411,65 eurot ühe hageja kohta.

Määruse põhjendused
5. Ringkonnakohus, tutvunud apellatsioonkaebuse ja tsiviilasja materjaliga, leiab, et
kooskõlas TsMS § 638 lg-ga 1, tuleb apellatsioonkaebuse menetlusse võtmisest TsMS § 637
lg 2¹ alusel keelduda.

6. TsMS § 405 lg 1 esimese lause kohaselt menetleb kohus hagi oma õiglase äranägemise
kohaselt lihtsustatud korras, järgides üksnes samas seadustikus sätestatud üldisi
menetluspõhimõtteid, kui tegemist on varalise nõudega hagiga ja hagihind ei ületa summat,
mis arvestatuna põhinõudelt vastab 2000 eurole ja koos kõrvalnõuetega 4000 eurole.

Käesoleva juhul on hagejad taotlenud maakohtule esitatud ühises hagiavalduses kostjalt
elatise väljamõistmist kummalegi hagejale PKS § 101 lg-s 1 sätestatud miinimummääras.
Kuna hagihinnad, mis on TsMS § 129 lg 2 järgi mõlema hagi puhul 1597,50 eurot, ei ületa
eraldiseisvalt lihtmenetluse määra, siis on tegemist lihtmenetluses menetletud asjaga TsMS §
405 lg 1 tähenduses. TsMS § 637 lg 2¹ sätestab, et sama seadustiku § 405 lg-s 1 nimetatud
asjas esitatud apellatsioonkaebus võetakse menetlusse üksnes juhul, kui maakohtu otsuses on
antud luba edasikaebamiseks või kui maakohtu otsuse tegemisel on selgelt ebaõigesti
kohaldatud materiaalõiguse normi või on selgelt rikutud menetlusõiguse normi või on selgelt
ebaõigesti hinnatud tõendeid ja see võis oluliselt mõjutada lahendit. Maakohus ei ole otsuses
kooskõlas TsMS § 442 lg-ga 10 märkinud, et annab loa otsuse edasikaebamiseks. Asjaolu, et
maakohus täitis seadusest tuleneva nõude ja lisas kohtuotsusele edasikaebamise korda
käsitleva selgituse, ei ole edasikaebamise loa andmine TsMS § 637 lg 2¹ tähenduses.
Edasikaebamise korda tuleb selgitada ka nendes maakohtu otsustes, milliste puhul
edasikaebamise luba ei anta, sest edasikaebamine ei ole ka välistatud TsMS § 637 lg-s 2¹
sätestatud alustel.

Ringkonnakohtu hinnangul ei esine käesolevas asjas TsMS § 637 lg-s 2¹ sätestatud aluseid
apellatsioonkaebuse menetlusse võtmiseks. Asjaolu, et apellant maakohtu otsusega ei nõustu,
ei anna vastupidise väitmiseks alust. Eeltoodust tulenevalt puudub ringkonnakohtul alus
apellatsioonkaebuse menetlusse võtmiseks.

Apellandi poolt viidatud vea kohtuotsuse resolutsioonis on maakohus vigade parandamise
määrusega parandanud.

8. Kuivõrd ringkonnakohus ei võta apellatsioonkaebust menetlusse, ei ole alust muuta
maakohtu poolt määratud maakohtu menetluskulude jaotust. Kaebuse menetlusse võtmisest
keeldumise tõttu jäävad ringkonnakohtu menetluskulud kaebuse esitaja kanda. Kuivõrd
käesoleval juhul keelduti apellatsioonkaebust menetlusse võtmast ning ei edastatud
apellatsioonkaebust    vastustajatele   vastamiseks    ning    vastustajatel  ei    saanud
apellatsioonimenetluses vastaspoolelt väljamõistmisele kuuluvaid menetluskulusid tekkida,
siis ringkonnakohus apellandilt vastustajate kasuks apellatsioonimenetluse kulusid välja ei
mõista.


/allkirjastatud digitaalselt/   /allkirjastatud digitaalselt/    /allkirjastatud digitaalselt/
      Krista Kirspuu                    Indrek Soots                   Ele Liiv



                                                                                           3(3)

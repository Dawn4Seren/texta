                                                                                     4-16-7100




                           KOHTUOTSUS
                                EESTI VABARIIGI NIMEL


Kohus                               Harju Maakohus
Otsuse tegemise aeg ja koht         25. november 2016, Tallinn
Väärteoasja number                  4-16-7100 (2302,16,012156)
Kohtunik                            Märt Toming
Kohtuistungi sekretär               Eda Loor
Väärteoasi                          Mati     Guutmanni         kaebus     Põhja     Prefektuuri
                                    korrakaitsebüroo      liiklusjärelevalvekeskuse     liiklus-
                                    menetlustalituse vanemväärteomenetleja Kairi Palitsa
                                    19.09.2016 otsusele nr 2302,16,012156 Mati Guutmanni
                                    karistamises LS § 227 lg 2 ja LS § 224 lg 2 ettenähtud
                                    väärtegude toimepanemise eest KarS § 63 lg 1 ja LS §
                                    224 lg 2 alusel rahatrahviga 215 trahviühiku ulatuses, s.o
                                    860 eurot ja LS § 224 lg 3 p 1 alusel lisakaristusena
                                    mootorsõiduki juhtimisõiguse äravõtmisega 5 kuuks.
Menetlusest osa võtnud isikud       Kohtuvälise menetleja esindaja: Enel Kuiv
                                    Menetlusalune isik: Mati Guutmann, ik: 36312140235,
                                    elukoht: XXXX
RESOLUTSIOON
 1. Jätta     Mati     Guutmanni       kaebus     Põhja     Prefektuuri       korrakaitsebüroo
    liiklusjärelevalvekeskuse liiklusmenetlustalituse vanemväärteomenetleja Kairi Palitsa
    19.09.2016 otsusele nr 2302,16,012156 Mati Guutmanni karistamises LS § 227 lg 2 ja
    LS § 224 lg 2 ettenähtud väärtegude toimepanemise eest KarS § 63 lg 1 ja LS § 224 lg 2
    alusel rahatrahviga 215 trahviühiku ulatuses, s.o 860 eurot ja LS § 224 lg 3 p 1 alusel
    lisakaristusena mootorsõiduki juhtimisõiguse äravõtmisega 5 kuuks rahuldamata.
 2. Jätta       Põhja      Prefektuuri       korrakaitsebüroo        liiklusjärelevalvekeskuse
    liiklusmenetlustalituse vanemväärteomenetleja Kairi Palitsa 19.09.2016 otsus nr
    2302,16,012156 Mati Guutmanni karistamises LS § 227 lg 2 ja LS § 224 lg 2 ettenähtud
    väärtegude toimepanemise eest KarS § 63 lg 1 ja LS § 224 lg 2 alusel rahatrahviga 215
    trahviühiku ulatuses, s.o 860 eurot ja LS § 224 lg 3 p 1 alusel lisakaristusena
    mootorsõiduki juhtimisõiguse äravõtmisega 5 kuuks muutmata ja tühistamata.
 3. Määratud lisakaristuse, s.o mootorsõiduki juhtimise õiguse äravõtmise 5 kuuline tähtaeg
    algab kohtuotsuse jõustumisest ning lõpeb 5 kuulise tähtaja möödumisel.
 4. Vastavalt LS § 127 sätetele tuleb pärast otsuse jõustumist viie tööpäeva jooksul juhiluba
    loovutada Maanteeametile.
 5. Kohtuvälise menetleja otsusega määratud rahatrahv 215 trahviühiku ulatuses, s.o 860

                                              1
      (kaheksasada kuuskümmend) eurot tuleb otsusele edasikaebamise tähtaja jooksul, so
      hiljemalt 27.12.2016 tasuda vaidlustatud otsuses märgitud Rahandusministeeriumi
      arvelduskontole, märkides ära kohustusliku viitenumbri 10220165167836.
 6.   VTMS § 204 lg 3 kohaselt, kui süüdlane ei ole tasunud rahatrahvi täies ulatuses
      kohtuotsusele edasikaebamise tähtaja jooksul, saadab vastavalt VTMS §le 202 lahendit
      täitmisele pöörav asutus kümne päeva jooksul kohtutäiturile lahendi koopia, millele on
      tehtud märge jõustumise kohta.
 7.   VTMS § 202 lg 3 kohaselt pöörab kaebemenetluses tehtud jõustunud kohtuotsuse
      täitmisele samas väärteoasjas esmakordselt lahendi teinud kohtuväline menetleja.

Edasikaebamise kord
Kohtuotsusele võib menetlusaluse isiku advokaadist kaitsja, kohtuväline menetleja või tema
advokaadist esindaja esitada kassatsioonkaebuse. Kui kohtumenetluse pool soovib kasutada
kassatsiooniõigust, peab ta sellest kirjalikult teatama maakohtule seitsme päeva jooksul alates
kohtuotsuse lõpposa kuulutamisest. Kui üks kohtumenetluse pool on seitsmepäevase tähtaja
jooksul teatanud kassatsiooniõiguse kasutamise soovist ega ole sellest loobunud, on ülejäänud
kohtumenetluse pooltel kassatsiooniõigus olenemata sellest, kas nad ise on kassatsiooniõiguse
kasutamise soovist teatanud. Kassatsioon esitatakse Riigikohtule kirjalikult 30 päeva jooksul
alates otsuse avalikult teatavakstegemisest. Kohtuotsus on Harju Maakohtu Liivalaia
kohtumaja kantseleis Liivalaia 24 tutvumiseks kättesaadav alates otsuse avalikult
teatavakstegemisest, s.o alates 25.11.2016. Kassatsiooni esitamise viimane tähtaeg on
27.12.2016. Kui kassatsioonkaebuse esitamisest teatamise järgselt kassatsiooni ei esitata,
jõustub kohtuotsus 28.12.2016.
Kaebuse läbivaatamisel kohus tuvastas
Põhja Prefektuuri korrakaitsebüroo liiklusjärelevalvekeskuse liiklusmenetlustalituse
vanemväärteomenetleja Kairi Palitsa 19.09.2016 otsusega nr 2302,16,012156 karistati Mati
Guutmanni LS § 227 lg 2 ja LS § 224 lg 2 ettenähtud väärtegude toimepanemise eest KarS §
63 lg 1 ja LS § 224 lg 2 alusel rahatrahviga 215 trahviühiku ulatuses, s.o 860 eurot ja LS §
224 lg 3 p 1 alusel lisakaristusena mootorsõiduki juhtimisõiguse äravõtmisega 5 kuuks selles,
et menetlusalune isik 31.08.2016 kell 17:56 juhtis Põdra teel suunaga Uuesalu tee poole Rae
vallas Harjumaal mootorsõidukit juhile keelatud seisundis, kui ühes liitris väljahingatavas
õhus oli alkoholisisaldus väiksem kui 0,49 mg; kiirusega 75 +/- 3 km/h, millega ületas
suurimat lubatud sõidukiirust 50 km/h mitte vähem kui 22 km/h. Nimetatud käitumisega
rikkus menetlusalune isik LS § 69 lg 3 ja § 30 lg 5 p 3 nõudeid ning pani toime LS § 224 lg 2
ja § 227 lg 2 ettenähtud väärteod.
Otsusele esitas menetlusalune isik kaebuse
Menetlusalune isik palub kohtule esitatud kaebuses läbi vaadata väärteoasjas tehtud otsus.
Tunnistab täielikult oma eksimust ja on karistuse igati ära teeninud, kuid kas tõesti on vaja
rakendada lausa kahte karistust ja nii suures määras? Ei ole olnud ühtegi rikkumist viimase 15
aasta jooksul. Paraku 31. august ei olnud aga kõige parem päev. Eelmisel päeval oli
alkoholiga liialdanud. Kuna elab suhteliselt vanas majas ja sellel suvel selgus, et hoone on
osaliselt amortiseerunud ning pole võimalik dušši ega kuivkäimlat kasutada, siis tegeleski
sellel päeval lammutustöödega, et töö ja palava ilmaga pohmell välja higistada. Enne lõunat
jõi ka töö käigus janu pärast poolteist pudelit õlut. Autoga sellel päeval sõita ei plaaninud.
Kella kuue ajal õhtul aga helistas abikaasa, kes pidi töökaaslase küüdis koju tulema. Peale
Raudalu Coop´i kaupluse juures tehtud peatust töökaaslase auto aga enam ei käivitunud.
Töökaaslane jäi abi ootama, kuid tema naine palus, et ta talle järgi läheks. Tundis küll, et keha
on veel nõrk, kuid kuna oli päev läbi higistanud, pea oli selge ja tegemist oli umbes 10-
minutilise autosõiduga mööda suhteliselt vähese liikluse ja enamalt jaolt metsavahelist teed,
siis otsustas oma naist mitte hätta jätta ja ta ära tuua. Jõudes Assakult välja Uuesalu poole
viiva ristmikuni, märkas ristmikule lähenevat ühte suuremat põllutöömasinat. Et mitte selle
taha hiljem pikemaka ajaks jääda, tegi lühikese kiirenduse. Jõudis veel märgata keset
                                               2
tühermaad 50-ne märki, mida seal varem pole olnud. Varem oli see märk umbes kilomeeter
edasi kohas, kus algavad majad. Seda mõtet ei jõudnudki lõpuni mõelda, sest teele astus
põõsaste varjust politseinik, kes oli tema kiirenduse kõrgema punkti juba ära fikseerinud.
Edasiste protseduuride käigus selgus aga, et oli oma tervislikku seisundit pisut üle hinnanud.
On 52-aastane ja on nüüdseks aru saanud, et kuigi pea võib olla selge, siis organism ei suuda
enam nii kiiresti eelneval päeval tarvitatud alkoholi kehast välja viia. Kahjuks pole tal
alkomeetrit, mille tõttu täpsema otsuse tegemine oli raskendatud.
On enamuse elust tegutsenud ehitusvaldkonnas, kuid nüüd, kus vanust on juba omajagu ja
noorematega konkureerimine pole just väga edukas, siis võttis kevadel ennast töötuna arvele,
et uurida võimalusi ümberõppeks ja muid alternatiive. Kuid kuna suvel oli selgunud oma maja
vajadus kohese kapitaalremondi järgi, siis võttis ennast sealt ajutiselt arvelt mahaseniks kui
koduse ehitusega valmis saab. Sellepärast pole ta ametlikult töötu staatuses.
Kuna maja olukord oli kehv ning puudusid nii dušš kui tualeti võimalus, siis olid sunnitud
võtma laenu, et trasside ja muu ehituse osa saaks teostatud. Seega saab antud hetkel olla ainult
üks prioriteet - see on tagada oma perele elementaarsed eluks vajalikud tingimused.
Antud hetkel omab sissetulekut ainult tema abikaasa. Nende peres kasvab kooliealine laps.
Peale maksude, söögi, kommunaalkulude, laenu ja muu eluks vajaliku tasumist ei ole neil
puht füüsiliselt võimalik nõutud trahvisummat tasuda. Seega palub, kui vähegi võimalik,
asendada määratud rahatrahv ühiskondlikult kasuliku töö või muu vastavaga.
Juhtimisõiguse peatamine 5-kuuks halvaks aga kõik tema ponnistused tagada perele vähegi
normaalsemad tingimused ja takistaks edaspidised aktiivsemad tööotsingud. Sellega seoses on
suur palve vaadata vähegi kaastundlikuma pilguga üle ka tema juhtimisõiguse peatamise
pikkus.
On juhtunu põhjal teinud enda jaoks tõsised järeldused ja kahetseb siiralt olnut. Kui vähegi
võimalik, ärge karistage tema perekonda tema eksimuse eest, nad ei ole seda ära teeninud.
Kohtuistungil selgitas menetlusalune isik, et ei vea välja trahvisumma tasumisega, kas oleks
võimalik seda muuta. Puudub sissetulek, remont pooleli. Vana ametit pidada ei saa,
probleemid seljaga, jalgadega. Peale remonti hakkab töö otsimisega aktiivsemalt tegelema.
Abikaasa on ainuke, kellel on sissetulek. Eelmisel õhtul alkoholi ikka oli, seekord rohkem kui
vaja. Tervis ei ole enam selline, organism ei tööta enam nii kiiresti kui varem. Mõistus on
selge, keha ei jõua järele. Staaži on üle 20 aasta, iga päev on sõitnud, tunneb ennast. Keegi ei
ole kahju kannatanud. Oli palav päev, enne lõunat jõi õlut, ei pidanud sõitma kuhugi. Kui
oleks alkomeeter olnud, siis kui oleks suurem number vastu vaadanud, oleks teisiti.
Kiiruse ületamine oli hetkeline. Metsade vahel, elab seal samas. Lähtub liikluses
liikluskorraldusvahenditest. Liiklusmärki märkas esimest korda, päris iga päev seda teed ei
sõida. Seal oligi mingi kombaini moodi masin. Ei tahtnud tema taha jääda. Liiklus koosneb
kiirendamisest, aeglustamisest. Ühel pool on tühermaa, teisel pool mets. Abikaasa asukoht oli
alla 10 kilomeetri kodust. On karistatud teise lõike ületamise eest Tallinnas. Kiirendas,
vahetas sõidurada. Teab, et ka siis ei ole lubatud. Tasus trahvi 26.08.2016, uus rikkumine, on
ikkagi inimene, kõik teevad vigu. Üks promill on ilmselt suur joove, peaks olema tajutav.
Eelmisest päevast oli paha olla, ei tea kas oli joove, lihtsalt paha olla. Mõistus oli eelnevalt
enam-vähem selge. Ei suuda trahvi tasuda, sissetulekut ei ole. Kui võetaks töötuna arvele,
abiraha ei saaks. Tahab pigem taotleda muutmist, on nõus vangi minema. Kui ei saa, siis
muidugi tahab ajatamist. Siiralt kahetseb, et see sai juhtuda. Loodab, et selliseid intsidente
tulevikus ei tule. Kui vähegi võimalik, vaataks selle karistuse kuidagi üle. Ei ole endal
võimalusi seda tasuda.
Kohtuvälise menetleja esindaja seisukoht
Jääb otsuses toodud seisukohtade juurde. Tegu on toime pandud, vastab mitmele
kvalifikatsiooni normile. Nii kiiruse ületamine kui alkoholi piirmäära ületamine. Selles mõttes
süü on suur. Ei pea eluliselt usutavaks, et ei tajunud oma seisundit. Vastupidi, oli teadlik, et ei
ole kaine. Kas liiklusmärk jäi tähele panemata? Videosalvestiselt on näha, et teised liiguvad
aeglasemalt, st teised said märgist aru, pidasid kiirusest kinni. Juhid, kes rikuvad aina
ohtlikumal moel, tuleb liiklusest kõrvaldada. Rahatrahv suvel oli väike, see ei mõjutanud,
                                                3
pani toime uue väärteo. Rahatrahv ei anna karistusliigina sellist tugevat signaali, mis
sisendaks muutma sisemist distsipliini. Juhtimisõiguse äravõtmine on vajalik. Nende
muudatuste saabumine on lisakaristuse eesmärk. Kohtuvälisel menetlejal ei ole soovi seada
kedagi sellisesse olukorda, kus kaotatakse töö, sissetulek, eluase. Just sellise elulaadi
muutmise kaudu kahjuks lisakaristus töötabki. Selliste rikkumiste puhul eelistab politsei
suulist istungit just seetõttu, et suheldes teada saada kuidas isik kainena oma tegu näeb.
Kaebuse esitaja näeb oma süüd väiksemana kui kohtuväline menetleja. Seega ei ole aru
saanud tegelikest tagajärgedest. Nii kiiruse ületamised, joobes juhtimine on massilised
rikkumised. Seadusandja püüab võtta meetmed nende ohjamiseks ja probleem on aktuaalne.
Kümnest üheks rikkujat väidab, et tema ei ole roolijoodik, ometigi moodustab ta osa
statistikast. Kuhu tõmmata joon, et isik ei olnud ohtlik iseendale, kaasliiklejatele. Karistuse
eesmärk on kasvatada õiguskuulekaid juhte. Oleks imeline kui kedagi ei peaks karistama.
Seni kuni nii ohtlikke otsuseid tegevad juhid Eesti teedel liiguvad, tuleb selle probleemiga
tegeleda ükshaaval. Ei ole nõus põhi- või lisakaristuse vähendamisega. Kaebus tuleks jätta
rahuldamata. Ei ole vastu kui rahatrahvi tasumine määratakse ositi pikema tähtaja jooksul.
Maakohtu seisukoht süüteokoosseisu osas
Kohus, tutvunud kohtule esitatud kaebusega, kohtule edastatud väärteotoimikuga, vaadanud
kohtuistungil videosalvestust ning kuulanud ära kaebuse esitaja selgitused ning kohtuvälise
menetleja esindaja seisukoha, asub alljärgnevale seisukohale.
Tulenevalt asjaolust, et VTMS § 123 lg 2 kohustab maakohut arutama väärteoasja täies
ulatuses, sõltumata esitatud kaebuse piiridest, kontrollides kohtuvälise menetleja otsuse
tegemise aluseks olnud faktilisi ja õiguslikke asjaolusid, peab kohus sellele järgnevalt
lahendama VTMS § 133 loetletud küsimused.
VTMS § 133 kohaselt peab kohus seega välja selgitama, kas ei esine väärteoasjas VTMS § 29
sätestatud väärteomenetlust välistavaid asjaolusid (p 1), kas leidis aset tegu, milles
menetlusalust isikut süüdistatakse (p 2), kas teo on toime pannud menetlusalune isik (p 3), kas
tegu on väärtegu ning kas see on õigesti kvalifitseeritud (p 4), kas karistus väärteo eest
määrati selleks pädeva kohtuvälise menetleja poolt (p 5), kas väärteo menetlemisel
kohtuvälise menetleja poolt on järgitud väärteomenetlusõigust (p 6), kas menetlusalusele
isikule karistuse määramine on toimunud kooskõlas karistuse kohaldamise alustega (p 7), kas
väärteomenetlus ei kuulu lõpetamisele VTMS § 30 sätestatud alustel (p 8) ning kas lõpetada
väärteomenetlus ja kohaldada karistusseadustiku §-s 87 sätestatud alaealisele kohaldatavaid
mõjutusvahendeid või anda väärteoasja materjalid üle alaealiste komisjonile (p 9), kuidas
lahendada taotlus hüvitada süüteomenetluses tekitatud kahju süüteomenetluses tekitatud kahju
hüvitamise seaduse kohaselt (p 10).
Antud juhul inkrimineeritakse menetlusalusele isikule väärteoprotokolli ja vaidlustatud otsuse
kohaselt LS § 224 lg-s 2 ja § 227 lg-s 2 ettenähtud süütegude toimepanemist.
LS § 224 lg 2 näeb ette vastutuse mootorsõiduki-, maastikusõiduki või trammi juhtimise eest
isiku poolt, kelle ühes grammis veres on alkoholisisaldus 0,50 – 1,49 mg või kelle ühes liitris
väljahingatavas õhus on alkoholisisaldus 0,25 – 0,74 mg ning taolise süüteo eest on
karistusena ette nähtud rahatrahv kuni 300 trahviühikut, arest kuni 30 päeva või sõiduki
juhtimisõiguse äravõtmine kuni 12 kuuni. Sama paragrahvi lõike 3 p 1 kohaselt võib
kohtuväline menetleja või kohus kohaldada samas paragarahvis sätestatud süüteo eest
lisakaristusena sõiduki juhtimisõiguse äravõtmist p 1 alusel kolmest kuust kuni üheksa kuuni,
kui isikut ei ole varem samas paragrahvis sätestatud süüteo eest karistatud ja p 2 kohaselt
kolmest kuust kuni kaheteistkümne kuuni, kui isikut on varem samas paragrahvis sätestatud
süüteo eest karistatud.
Indikaatorvahendi kasutamise protokollist nähtuvalt tuvastati 31.08.2016 kell 17.56
menetlusaluse isiku väljahingatavas õhus 0,65 mg/l alkoholi. Tõendusliku alkomeetri
kasutamise protokollist ja näidu väljatrükist nähtuvalt kasutati 31.08.2016 kell 18.32 - 18.38
                                              4
Mati Guutmanni seisundi kindlakstegemiseks tõenduslikku alkomeetrit Lion Intoxilyzer 8000
(taatlemistunnistuse nr TTRC-16/00053). Tõendusliku alkomeetri näidud olid 0,54 mg ja 0,54
mg alkoholi väljahingatava õhu ühe liitri kohta ning laiendmääramatust +/- 0,05
menetlusaluse isiku kasuks arvestades oli lõplikuks tulemiks 0,49 mg alkoholi ühe liitri
väljahingatava õhu kohta. Taolistest andmetest saab tulla järeldusele, et mõõtetulemus on
mõõteseaduse § 5 lg 1 mõttes jälgitav, kuivõrd mõõtmist on teostanud pädev mõõtja,
kasutades taadeldud mõõtevahendit, järgides seejuures mõõtemetoodikat.
LS § 69 lg 3 sätestab, et mootorsõidukijuhi, trammijuhi ja maastikusõidukijuhi ühes grammis
veres ei tohi olla alkoholi 0,20 milligrammi või rohkem või ühes liitris väljahingatavas õhus
0,10 milligrammi või rohkem. Antud juhul oli menetlusaluse isiku väljahingatava õhu kohta
mitte vähem kui 0,49 mg alkoholi ühe liitri kohta, seega rikkus ta LS § 69 lg 3 sätestatud
keeldu.
Kohus leiab, et väärteomenetluses tehtud mõõtmise tulemusega on väärteokoosseisu
olemasolu menetlusaluse isiku käitumises tuvastatud ning mõõtetulemusest sõltuvalt on
menetlusaluse isiku käitumine kvalifitseeritud LS § 224 lg 2 ettenähtud väärteona. Seega
puuduvad väärteoasjas VTMS § 29 sätestatud väärteomenetlust välistavad asjaolud VTMS §
133 p 1 mõttes. Seejuures on tuvastatud, et menetlusalusele isikule süüks arvatud tegu on aset
leidnud (§ 133 p 2) ning selle on toime pannud menetlusalune isik, kes ei ole temale süüks
arvatud teo toimepanemist eitanud (§ 133 p 3). Kuivõrd menetlusaluse isiku väljahingatavas
õhus tema sõiduki juhtimiselt kinnipidamise järgselt tuvastati alkoholisisaldus mitte vähem
kui 0,49 mg/l, siis on tegemist väärteoga LS § 224 lg 2 mõttes ja see süütegu on õigesti
kvalifitseeritud (§ 133 p 4). Vaidlustatud otsusest nähtuvalt määras menetlusalusele isikule
karistuse Põhja prefektuuri korrakaitsebüroo liiklusjärelevalvekeskuse liiklusmenetlustalituse
vanemväärteomenetleja Kairi Palits, kes on täidesaatva riigivõimu volitustega asutuse
ametnik VTMS § 9 p 1 ja § 10 lg 1 mõttes ning kuivõrd tegemist on politseiametnikuga, siis
VTMS § 10 lg 31 mõttes on vaidlustatud otsuse koostaja pädev otsust koostama (§ 133 p 5).
Väärteoasja materjalidest ei ilmnenud, et kohtuväline menetleja oleks kohtuvälises menetluses
väärteoasja menetledes või otsust koostades jätnud järgimata väärteomenetlusõiguse nõudeid
(§ 133 p 6).
LS § 227 lg 2 sätestab vastutuse mootorsõidukijuhi poolt suurima lubatud sõidukiiruse
ületamise eest 21-40 kilomeetrit tunnis ja sellise süüteo eest on karistusena ette nähtud
rahatrahv kuni 100 trahviühikut või sõiduki juhtimise õiguse äravõtmine kuni kuue kuuni. LS
§ 227 lg 5 p 1 kohaselt võib kohus või kohtuväline menetleja sama paragrahvi lõikes 2
sätestatud süüteo eest kohaldada lisakaristusena sõiduki juhtimisõiguse äravõtmist ühest kuust
kuni kolme kuuni.
Väärteoasjas leiduva videosalvestuse kohaselt mõõdeti 31.08.2016 kell 17.56 Põdra teel Rae
vallas Harjumaal kiirusmõõturiga LaserCam 4 mootorsõiduki Škoda Superb
registreerimismärgiga XXXXkiirust ning kiirusemõõturi lugemi kohaselt oli kiiruseks 75
km/h. Vastaval teelõigul on suurimaks lubatud sõidukiiruseks 50 km/h. Vastavalt
mõõtemetoodikale arvestati mõõtmisel laiendmääramatust +/- 3 km/h menetlusaluse isiku
kasuks, mistõttu ületati suurimat lubatud sõidukiirust mitte vähem kui 22 km/h. Taolistest
andmetest saab tulla järeldusele, et mõõtetulemus on mõõteseaduse § 5 lg 1 mõttes jälgitav,
kuivõrd mõõtmist on teostanud pädev mõõtja, kasutades taadeldud mõõtevahendit, järgides
seejuures mõõtemetoodikat. Kohus leiab, et väärteomenetluses tehtud mõõtmise tulemusega
on väärteokoosseisu olemasolu menetlusaluse isiku käitumises tuvastatud. Seega puuduvad
väärteoasjas VTMS § 29 sätestatud väärteomenetlust välistavad asjaolud VTMS § 133 p 1
mõttes. Samuti on tuvastatud, et menetlusalusele isikule süüks arvatud tegu on aset leidnud (§
133 p 2) ning selle on toime pannud menetlusalune isik (§ 133 p 3). Menetlusalusele isikule
inkrimineeritava väärteo toimepanemist ei vaidlusta ka menetlusalune isik ise. Kuna
menetlusalune isik juhtis sõidukit kiirusega, mis ületas suurimat lubatud sõidukiirust
asulasisesel teel mitte vähem kui 22 km/h, siis rikkus menetlusalune isik LS § 50 lg 5 p 3


                                              5
nõudeid ja tegemist on väärteoga LS § 227 lg 2 mõttes ja see süütegu on õigesti
kvalifitseeritud (§ 133 p 4).
Eelpool on kohus juba asunud seisukohale, et väärteomenetluses on järgitud VTMS § 133 p
1-6 sätteid. Vaidlustatud otsusest nähtuvalt karistati menetlusalust isikut LS § 224 lg 2 ja §
227 lg 2 ettenähtud väärtegude toimepanemise eest KarS § 63 lg 1 ja LS § 224 lg 2 alusel
rahatrahviga 215 trahviühiku ulatuses, s.o 860 eurot ja LS § 224 lg 3 p 1 alusel juhtimisõiguse
äravõtmisega 5 kuuks. Arvestades, et KarS § 47 lg 1 kohaselt võib väärteo eest kohaldada
rahatrahvi 3 kuni 300 trahviühikut, siis kohtuväline menetleja on menetlusalusele isikule
väärtegude kogumi eest määranud rahatrahvi keskmist määra ületavas määras ja lisakaristus
on alla LS § 224 lg 2 ettenähtud sanktsiooni keskmise määra. Nagu ülalpool juba märgitud on
lõplikuks näiduks, millest lähtutakse süüteo kvalifitseerimisel, loetud alkoholisisaldus 0,49
mg väljahingatava õhu liitri kohta. Selline määr on LS § 224 lg 2 sätestatud rikkumise
keskmine määr, mistõttu süü suurust arvestades puudub ka alus väärteomenetluse
lõpetamiseks VTMS § 30 alusel (§ 133 p 7 ja p 8). Väärteoasja materjalidest ja menetlusaluse
isiku isikuandmetest nähtuvalt on menetlusaluse isiku puhul tegemist täisealise isikuga,
mistõttu puuduvad ka alused väärteoasja lõpetamiseks ja alaealisele kohaldatavate
mõjutusvahendite kohaldamiseks VTMS § 133 p 9 mõttes. Kuivõrd menetlusalune isik ei ole
esitanud taotlust süüteomenetluses tekitatud kahju hüvitamiseks, siis puudub ka alus seda
asjaolu analüüsida (§ 133 p 10).
Puutuvalt subjektiivsesse külge leiab kohus, et arvestades alkoholi kontsentratsiooni
menetlusaluse isiku organismis, pidi ta olema üheselt teadlik oma juhile keelatud seisundist.
Selline alkoholi kogus ei saanud jääda menetlusalusele isikule kuidagi märkamata, kuid
sellest hoolimata otsustas ta sõidukit juhtima asuda. Menetlusalune isik oli teadlik nii eelmisel
päeval tarvitatud alkoholist kui ka sellest tingitud halvast enesetundest, samuti väidetavalt
enne lõunat sisse joodud õllest. Kui isikul on eelnenud õhtul joodud alkoholist halb
enesetunne, peaks enesetunde parandamiseks jooma ohtralt vett. Kaebuse esitaja jõi aga õlut,
saavutamaks uue alkoholi kontsentratsiooni organismis, parandamaks võõrutusnähtudest
tulenevat enesetunnet. Seega ei saanud menetlusalune isik mitte ühelgi juhul eeldada, et ta on
õlle joomise järgselt mõne tunni pärast ootamatult kaineks saanud.
Ka menetlusaluse isiku juhitud sõiduki kiirus ületas lubatud sõidukiirust vähemalt 22 km/h ja
seda teel, kus liikluskorraldusvahendiga oli lubatud suurimaks sõidukiiruseks 50 km/h. Juhul,
kui isiku jaoks on sõidetav teelõik võõras, suhtub juht seda enam tähelepanelikumalt teelõigul
olevasse liikluskorraldusse. Kui arvestada seda, et videlõigult nähtub üheselt, et teised samas
suunas liikuvad sõidukid sõidavad aeglasemalt kui menetlusaluse isiku juhitud sõiduk, siis
pidi menetlusalune isik aru saama, et ta ületab lubatud suurimat sõidukiirust ning
liikluskorraldisvahendil näidatud suurim lubatud sõidukiirus on juhile kohustuslik, st ta ei tohi
seda piirkiirust ületada. Juht peabki lähtma liikluskorraldusvahenditega juhile edastatavast
informatsioonist, mitte liikuma kiirusega, mis parasjagu mugav tundub. Ka asjaolu, et ette
sõitma võib jääda aeglasemalt liikuv suuregabariidiline sõiduk, ei ole asjaoluks, mis annaks
aluse eirata kõikidele juhtidele kohustuslikke liiklusreegleid. Taoline asjaolu viitab üheselt
sellele, et menetlusalune isik ületas lubatud suurimat sõidukiirust teadlikult ja tahtlikult.
Sellistest andmetest järeldab kohus, et menetlusalusele isikule inkrimineeritud süüteod on
toime pandud kavatsetusega.
Süüd ja õigusvastasust välistavaid asjaolusid kohus ei tuvastanud.
Seega on tõendamist leidnud, et menetlusalune isik rikkus LS § 50 lg 5 p 3 nõudeid ja
pani toime LS § 227 lg 2 ettenähtud väärteo, samuti rikkus LS § 69 lg 3 nõudeid ja pani
toime LS § 224 lg 2 ettenähtud väärteo. Kuna LS § 227 lg 2 ja LS § 224 lg 2 järgi
kvalifitseeritud väärteod on toime pandud ühe teoga, määratakse nende eest KarS § 63
lõike 1 kohaselt karistus LS § 224 lg 2 kui raskeimat karistust ette nägeva sätte järgi.
Karistuse määramine


                                               6
Ülalpool on kohus juba väärtegude koosseisud ja nende eest määratavad karistused välja
toonud, mistõttu ei hakka neid siinkohal kordama.
Vastavalt KarS § 56 lg 1 sätetele on karistamise aluseks isiku süü. Karistuse mõistmisel kohtu
poolt või määramisel kohtuvälise menetleja poolt arvestatakse kergendavaid ja raskendavaid
asjaolusid, võimalust mõjutada süüdlast edaspidi hoiduma süütegude toimepanemisest ja
õiguskorra kaitsmise huvisid. Märkida tuleb ka seda, et kehtiva kohtupraktika kohaselt tuleb
karistuse mõistmisel võtta lähtepunktiks karistusseadustiku eriosa normi sanktsiooni
keskmine määr. Seejärel tuvastatakse süüdistatava süü suurus ning karistust kergendavad ja
raskendavad asjaolud, mille põhjal saadakse konkreetse süüdlase süü suurusele vastav
karistuse määr. Sellele järgnevalt arvestatakse eri- ja üldpreventiivseid eesmärke.
Antud juhul on menetlusalune isik ühe teoga toime pannud kaks erinevat väärtegu ning
kuivõrd väärteod on toime pandud ühe teoga, siis on kohtuväline menetleja kohaldanud KarS
§ 63 lg 1 sätteid, määrates karistuse süüteo eest, milline näeb ette raskeima karistuse. Kohus
leiab, et KarS § 63 lg 1 sätete kohaldamine on karistuspraktikast ja seaduse mõttest tulenevalt
olnud õige ja põhjendatud nagu ka karistuse määramine KarS § 224 lg 2 ettenähtud
sanktsiooni alusel.
Hinnates Mati Guutmanni süü suurust talle LS § 224 lg 2 järgi inkrimineeritava süüteo
toimepanemisel, tuleb süü suurust hinnata numbrilise näidu alusel. Menetlusalusel isikul
tuvastati sõiduki juhtimiselt kinnipidamise järgselt alkoholisisaldus väljahingatavas õhus
mitte vähem kui 0,49 mg/l. Arvestades sellist näitu, võib asuda seisukohale, et menetlusaluse
isiku süü on keskmine. Menetlusalune isik ületas sõidukit juhtides samaaegselt ka suurimat
lubatud sõidukiirust mitte vähem kui 22 km/h võrra ning LS § 227 lg 2 sätestatud vahemikku
21 kuni 40 km/h arvestades võib asuda seisukohale, et tegemist on süüga, mis on alla
keskmise. Kohus leiab, et menetlusaluse isiku süü kahe väärteo puhul kokku on hinnatav üle
keskmise suureks.
Puutuvalt subjektiivsesse külge leidis kohus juba eelpool, et menetlusalusele isikule
inkrimineeritud süüteod on toime pandud kavatsetusega. Kohtuistungil toodud väide, et
kaebuse esitajal oli vaja sõita järele abikaasale, kes oli töökaaslase autoga jäänud tee peale, ei
oma kohtu hinnangul tähtsust süü suuruse määratlemisel. Liiklusreeglid kehtivad ühte moodi
igal ajahetkel ning liiklusreeglite eiramine ei ole mingil põhjusel vabandatav. Kohtu arvates
menetlusaluse isiku sellisest arusaamast lähtumine näitab kaebuse esitaja suhtumist teosse ja
näitab kaebuse esitajat ohtliku liiklejana, sest et isik ei adu endast tulenevat ohtu ei teistele
liiklejatele ega iseendale.
Süü kõrval arvestatakse ka karistust kergendavate ja raskendavate asjaolude olemasolu.
Väärteootsusest nähtuvalt on kohtuväline menetleja arvestanud kergendava asjaoluna süü
tunnistamisega, kuid kohtu arvates ei ole süü tunnistamine karistust kergendavaks asjaoluks.
Kergendava asjaoluna saab arvestada süü ülestunnistamisele ilmumist, st seda, et süüdlane
tuleb kohtuvälisele menetlejale või politseisse teatama süüteost, mille toimepanemisest ega
toimepanijast menetlejal andmed puuduvad. Käesoleval juhul peeti menetlusalune isik kinni
liiklusjärelevalve käigus lubatud suurima sõidukiiruse ületamise tõttu ning sellele järgnevalt
tuvastati ka teise väärteo toimepanemine. Kohtu arvates ei ole süü tunnistamisel määravat
rolli kui süü olemasolu tuvastatakse mõõtevahendi näiduga. Antud juhul tuvastati süütegude
koosseisutunnused mõlemal juhul vaid mõõtetulemusega, mis selliste väärtegude puhul on ka
ainus süü tuvastamise viis. Sellest tulenevalt asub kohus seisukohale, et kohtuvälises
menetluses ei ole kergendavaid asjaolusid tuvastatud. Küll avaldas kaebuse esitaja kahetsust
kohtuistungil, mida saab hinnata kergendava asjaoluna KarS § 57 lg 1 p 3 mõttes, kuid kohtu
arvates ei saa selle kergendava asjaolu olemasolu karistust mõjutada, kuivõrd kohtuväline
menetleja on otsust koostades juba arvestanud kergendava asjaoluga, mida ei oleks saanud
arvestada, mõjutades aga sellega ka karistust. Muid kergendavaid või raskendavaid asjaolusid
kohus ei tuvastanud.


                                                7
Peale selle tuleb arvestada võimalusega, et karistusega mõjutatakse süüdlast edaspidi hoiduma
süütegude toimepanemisest. Väärteotoimikus leiduva karistusregistri väljatrükist nähtuvalt on
kaebuse esitajat karistatud 18.05.2016 kohtuvälise menetleja otsusega LS § 227 lg 2
ettenähtud väärteo toimepanemise eest rahatrahviga 120 eurot, mis tasuti 26.08.2016 ning viis
päeva hiljem pani menetlusalune isik toime menetlusesemeks olevad väärteod. Sellest saab
järeldada, et suhteliselt väike rahatrahv ei mõjutanud kaebuse esitajat edaspidi hoiduma uute
süütegude toimepanemisest ning kaebuse esitaja pani vähem kui nädala möödudes eelmise
trahvi tasumisest toime juba kaks väärtegu. Seega on kaebuse esitaja käitumine ajas
muutunud ohtlikumaks. Omaks võetud kohtupraktika kohaselt mõistetakse ka keskmise süü
korral keskmist määra ületav karistus kui korduvalt süütegusid toime pannud isikus on vaja
kinnistada arusaama keelunormi kehtivusest. Käesoleval juhul on kaebuse esitaja süü
süütegude kogumis mitte keskmine, vaid suur ning kuivõrd kaebuse esitajat on juba ühe
samalaadse väärteo toimepanemise eest karistatud, siis on eripreventiivsetest kaalutlustest
lähtuvalt põhjendatud põhikaristuse määramine ettenähtud sanktsiooni keskmist määra
ületavas määras igati põhjendatud.
Lisaks eelmärgitule tuleb aga karistuse määramisel lähtuda ka õiguskorra kaitsmise huvidest
ning kohtu arvates kuulub õiguskorra alla ka liikluskord. Liikluses on aga suurima ohu
allikaks teistele liiklejatele mootorsõiduki juhid, kes ei täida korrektselt liiklusnõudeid.
Seejuures on juhil ka kohustus enne sõitma asumist veenduda, et tema tervislik seisund lubab
sõidukit juhtida. Väärteoasja materjalidest, s.h tõendusliku alkomeetri kasutamise protokollist
nähtuvalt saab järeldada, et kaebuse esitaja asus sõidukit juhtima juhile keelatud seisundis.
Sellises seisundis juhtimisele aga lisandus samaaegselt lubatud suurima sõidukiiruse
ületamine. Kohus leiab, et sellisel viisil liiklusnõudeid eirav isik on teistele liiklejatele ja
iseendale ohtlik. Seda nii toimepandud tegude iseloomu kui ka tegudest nähtuva
liiklusnõuetesse teadvalt üleoleva suhtumise tõttu, millistest asjaoludest viimane iseloomustab
ka ilmekalt teo toimepanijat ennast ning teo toimepanija suhtumist teosse. Seega, arvestades
menetlusalusel isikul tuvastatud lubatud alkoholipiirmäära ületamise määra, lubatud
sõidukiiruse ületamise määra, kergendavate asjaolude puudumist ja õiguskorra kaitsmise
huvisid, siis on määratud põhikaristus ettenähtud sanktsiooni 2/3 määra ületavas määras
täielikult põhjendatud.
Puutuvalt lisakaristuse kohaldamisse peab kohus vajalikuks osundada kohtupraktikale, mille
kohaselt lisakaristust nagu ka põhikaristustki tuleb mõista KarS § 56 alusel ja see peab
vastama karistuse eesmärkidele. See tähendab, et karistamise aluseks on isiku süü, arvestades
kergendavaid ning raskendavaid asjaolusid, võimalust mõjutada süüdlast edaspidi süütegude
toimepanemisest hoiduma ning õiguskorra kaitsmise huve. Seega tuleb esmajoones lähtuda
isiku süüst, mida kohus on juba eelpool hinnanud üle keskmise suurena süütegude kogumi
mõttes.
Karistust kergendavate ja raskendavate asjaolude olemasolu on kohus analüüsinud juba
eelpool.
Kohtupraktika on asunud seisukohale, mille kohaselt täidab lisakaristus nii süüd heastavat kui
ühiskonna turvalisust tagavat ülesannet (Riigikohtu otsuse 3-1-1-122-13 p 9). Seega
aktualiseerub lisakaristuse kohaldamine juhtudel, mil põhikaristus ei ole eripreventiivse
eesmärgi saavutamiseks piisav ja süüdlane võib olla ühiskonnale jätkuvalt ohtlik.
Kohtupraktika kohaselt võimaldab isiku poolt teadlikult nõuete rikkumisest järeldada tema
allumatust kehtestatud korrale, mis muudab tema poolt uue samalaadse rikkumise
toimepanemise võimaluse tõenäolisemaks ning tingib ohu vältimiseks lisakaristuse
kohaldamise. Samas ei saa isikutele lisakaristust kohaldada automaatselt, vaid seda tuleb
eraldi kaaluda ja põhistada.
Mis puudutab lisakaristuse kohaldamist või kohaldamata jätmist, siis peab kohus vajalikuks
viidata sellele, et väärteoasja materjalide kohaselt tuvastati menetlusalusel isikul
alkoholisisaldus väljahingatavas õhus mitte vähem kui 0,49 mg/l, mis on LS § 224 lg 2
keskmine määr. Kohus juhib tähelepanu ka asjaolule, et tegemist oli LS § 224 lg 2 sätestatud
                                            8
piirmäära ületamisega, kuid juhtimisõiguse võib ära võtta nii põhikaristusena kui
lisakaristusena ka juba LS § 224 lg 1 sätestatud piirmäära ületamise puhul. Peale selle tuleb
karistuse valikul lähtuda ka võimalusest, et karistus sunnib isikut edaspidi loobuma uute
süütegude toimepanemisest. Et menetlusalusel isikul puudub LS § 224 ettenähtud väärteo
karistus näitab juba lisakaristuse aluseks olev seadusenorm ise, kuna LS § 224 lg 3 p 1
sätestatud karistuses on juba arvesse võetud seda, et isikut ei ole varem sama süüteo eest
karistatud.
Karistuse valikul tuleb lähtuda võimalusest, et karistus sunnib isikut edaspidi loobuma uute
süütegude toimepanemisest. Seejuures peab kohus vajalikuks rõhutada, et kui korduvalt
rikkumise toime pannud isiku puhul on samalaadse süüteo toimepanemise ohu olemasolu
tuletatav korduvuse faktist, siis esmakordse rikkumise puhul peaks lisakaristuse
kohaldamiseks esinema kas isiku süüd (nt piirmäära oluline ületamine, täiendavate
liiklusnõuete rikkumine) või tema isikut (nt hoolimatu suhtumine oma teosse) iseloomustavad
asjaolud, mis muudavad selle võimaluse tavapärasest suuremaks. Kohus leiab, et antud juhul
on tuvastatud nii korduv LS § 227 lg 2 ettenähtud väärteo toimepanemine, piirmäära(de)
oluline ületamine, täiendavate liiklusnõuete rikkumine, kui ka hoolimatu suhtumine oma
teosse.
Eeltoodud asjaolud sunnivad kohut tegema järelduse, et pelgalt rahaline mõjutamine ei pruugi
eripreventiivseid eesmärke täita ning kohtu arvates on menetlusalune isik liikluses ohtlik ja
seda nii toime pandud väärteo iseloomu kui ka teosse ja liiklusohutusse hoolimatu suhtumise
tõttu. Sellele viitab üheselt ka asjaolu, et kaebuse esitajat oli väärteo toimepanemisele
eelnevalt juba karistatud LS § 227 lg 2 ettenähtud väärteo eest rahatrahviga, mis oodatud
mõju ei avaldanud. Seetõttu leiab kohus, et ka preventiivsetest eesmärkidest lähtuvalt on
lisakaristuse kohaldamine põhjendatud ning peaks välistama võimaluse, et menetlusalune isik
paneks liiklusalaseid süütegusid toime ajal, kui ta on liiklusest kõrvaldatud. Üldpreventsiooni
arvestades, leiab kohus, et teadmine, et ohtlikud juhid kõrvaldatakse liiklusest, võib
suurendada ka teiste liiklejate turvatunnet.
Kaebusest nähtub, et kaebuse esitamise põhjusteks on kaks asjaolu, st see, et kaebuse esitajal
puudub hetkel püsiv sissetulek ja see, et tal on juhtimisõigus vajalik. Esmalt peab kohus
vajalikuks märkida, et juhul, kui isikul puudub püsiv sissetulek, ei saa see asjaolu olla
põhjuseks jätta karistus üldse kohaldamata. Kuna isikul oli juba eelnev kogemus LS § 227 lg
2 ettenähtud väärteo toimepanemise eest määratud karistuse osas, siis pidi ta eeldama ka seda,
et ka järgmise väärteo eest teda karistatakse. Kui isik leiab, et tal puuduvad rahalised
vahendid rahatrahvide tasumiseks, hoidub isik käitumast viisil, mis võiks põhjustada uute
samalaadse iseloomuga rahaliste kohustuste tekkimisest. Väärteoasjas kogutud tõenditest saab
aga järeldada, et menetlusaluse isiku õigusvastane käitumine liikluses oli teadlik ja
eesmärgipärane. Seega võttis ta ka teadlikult riski, et tema käitumisele järgneb taas karistus.
Kaebuses on taotletud rahatrahvi asendamist üldkasuliku tööga, kuid kaebuse esitaja ei ole
viidanud sättele, mis sellist asendamist võimaldaks. Sellise taotluse esitamine näitab seda, et
kaebuse esitaja ei ole isegi vaevunud huvi tundma selle vastu, milliseid karistusi kohaldatakse
ja kas nende karistuste asendamine on üldse võimalik ning mis liiki karistust ja millises
staadiumis on võimalik asendada. Kohus peab vajalikuks märkida, et ei kohtuväline menetleja
kohtuvälises menetluses ega ka kohus kaebemenetluses ei saa rahatrahvi asendada
üldkasuliku tööga. Kohus saab üldkasuliku tööga asendada vaid mõistetud aresti ning sedagi
vaid juhul, kui ta sellist karistust ise kohaldab. Rahatrahvi asendamine saaks kõne alla tulla
vaid juhul, kui jõustunud otsusega määratud/mõistetud rahatrahv jäetakse edasikaebe tähtaja
jooksul tasumata ning kohtuväline menetleja pöörab otsuse täitmisele ja saadab otsuse
täitmiseks kohtutäiturile. Kui otsuse täitmisele pööramise järgselt osutub rahatrahvi
sissenõudmine võimatuks, teatab kohtutäitur sellest kohtuvälisele menetlejale, kes omakorda
pöördub kohtu poole taotlusega asendada määratud rahatrahv üldkasuliku töö või arestiga.
See eeldab aga otsuse, millega rahatrahv määrati, jõustumist. Käesoleval juhul on aga
menetlusalune isik esitanud kaebuse ja kohtuvälise menetleja otsus ei ole senini jõustunud.
Seega jääb kaebuses esitatud taotlus tagajärjetuks.
                                              9
Puutuvalt kohtuvälise menetleja esindaja poolt kaebuse esitaja pika küsitluse järgselt kaebuse
esitaja antud nõusolekusse määrata trahvi tasumine ositi, leiab kohus, et tegemist ei ole
menetlusaluse isiku taotlusega, vaid nõustumisega, mis anti kohtuvälise menetleja esindaja
korduvatele samasisulistele küsimustele. Seejuures väitis kaebuse esitaja ka korduvalt seda, et
rahatrahvi tasumise tähtajal ei ole tema jaoks tähtsust, kuivõrd tal puuduvad trahvi tasumiseks
rahalised vahendid. Seetõttu jätab kohus kaebuse esitaja nõusoleku rahatrahvi tasumise tähtaja
ajatamisest tähelepanuta.
Mis puudutab lisakaristuse määra, mille osas taotles kaebuse esitaja vaid määra vähendamist,
leiab kohus, et kaebuse esitajale on lisakaristusena kohaldatud juhtimisõiguse äravõtmist
viieks kuuks, st alla keskmise määra. Kohus on seisukohal, et kohaldatud lisakaristuse määr
on proportsionaalne nii kaebuse esitaja süü suuruse kui ka isikuga ning kohtu arvates puudub
alus kohaldatud lisakaristuse määra vähendamiseks.
Kohus asub seisukohale, et kuivõrd kaebuse esitaja märkis, et ta on juhina liikluses osalenud
igapäevaselt üle kahekümne aasta, siis on tegemist juhtimisõiguse saanud ja seetõttu
eeldatavalt ka liiklusnõudeid teadva isikuga, kellele on teada ka see, et nii sõiduki juhtimisele
keelatud seisundis kui ka suurimat lubatud sõidukiirust ületades võivad järgneda nii rahatrahv
kui ka juhtimisõiguse äravõtmine kas põhi- või lisakaristusena, samuti sellest tingitud
ebamugavused edasise elu korraldamisel. Kohus on seisukohal, et isik peab tegema kõik
enesest oleneva, et tema olukord tema enese tahtliku süülise käitumise tõttu ei halveneks ja et
tema senine mugav elulaad säiliks. Seega saanuks kaebuse esitaja säilitada väärteo
toimepanemisele eelnenud olukorra vaid juhul, kui oleks hoidunud temale inkrimineeritud
väärtegude toimepanemisest. Kaaludes riivatavaid õigushüvesid, asub kohus seisukohale, et
antud olukorras kaaluvad kollektiivsed õigushüved kaasliiklejate ning ka kaebuse esitaja enda
elu ja tervise näol üles kaebuse esitaja võimalikud huvid. Kuigi kaebuse esitaja väidete
kohaselt soovib ta kõigepealt ühele poole saada eluaseme remondiga ja alles seejärel asub
aktiivsele töö otsingule, siis on tegemist kaebuse esitaja valikuga nii oma elukorralduse kui ka
sissetuleku saamise suhtes, kuid kohus peab vajalikuks viidata ka Riigikohtu praktikale, mille
kohaselt ka võimalik töökoha kaotus iseenesest ei ole juhtimisõiguse äravõtmist välistavaks
asjaoluks. Kohus peab siinkohal vajalikuks viidata KarS §le 50 lg 2, mille kohaselt ei või
mootorsõiduki juhtimisõigust ära võtta üksnes isikult, kes kasutab seda sõidukit
liikumispuude tõttu (Riigikohtu otsus 3-1-1-26-10). Liikumispuude olemasolu kohta ei ole
kaebuse esitaja aga tõendeid esitanud. Kõike eeltoodut arvesse võttes leiab kohus, et
väärteoasjas tuvastatud isiku süü suurus ning üld- ja eripreventiivsed eesmärgid on
küllaldaseks aluseks lisakaristuse kohaldamisel.
Kokkuvõtvalt asub kohus seisukohale, et kaebuse lahendamisel ei ilmnenud menetlus- või
materiaalõiguse ebaõiget kohaldamist ning ka kaebuse argumentides ei osutatud sellistele
minetustele, millega kaasneks või võiks kaasneda kohtuvälise menetleja otsuse muutmine või
tühistamine. Seega puudub õiguslik alus kohtuvälise menetleja seadusliku ja põhjendatud
otsuse tühistamiseks ning esitatud kaebus tuleb jätta rahuldamata.




Märt Toming
kohtunik
/allkirjastatud digitaalselt/




                                               10

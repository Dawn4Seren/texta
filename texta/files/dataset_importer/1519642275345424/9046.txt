                            KOHTUOTSUS
                                 EESTI VABARIIGI NIMEL

Kohus                                   Tallinna Ringkonnakohus
Kohtukoosseis                           Ruth Plaks, Maret Altnurme ja Virgo Saarmets
Otsuse tegemise aeg ja koht             18.08.2016, Tallinn
Haldusasja number                       3-14-51957
Haldusasi                               GB kaebus Tallinna Vangla vastu mittevaralise kahju
                                        hüvitamiseks summas 600 eurot seoses kaebaja
                                        saatmisega 12.05.2014 tsiviilasjas kohtusse vangla
                                        riietuses
Menetlusosalised                        Kaebaja – GB
                                        Vastustaja – Tallinna Vangla, volitatud esindaja Ave
                                            Kasvandik
Vaidlustatud kohtulahend                Tallinna Halduskohtu 28.10.2015 otsus
Menetluse alus ringkonnakohtus          GB apellatsioonkaebus
Asja läbivaatamine                      Kirjalik menetlus

RESOLUTSIOON
1. Jätta apellatsioonkaebus rahuldamata ja Tallinna Halduskohtu 28.10.2015 otsus
haldusasjas nr 3-14-51957 muutmata.
2. Jätta GB apellatsiooniastme menetluskulud (riigilõiv) riigi kanda ning Tallinna Vangla
menetluskulud tema enda kanda.


EDASIKAEBAMISE KORD
Otsuse peale võib Riigikohtule esitada kassatsioonkaebuse 30 päeva jooksul otsuse avalikult
teatavakstegemisest arvates, s.o hiljemalt 19.09.2016, välja arvatud HKMS § 212 lg 1 teises
lauses sätestatud juhul (HKMS § 212 lg 1).
Vastuseks       esitatud  kassatsioonkaebusele      võib    teine    menetlusosaline      esitada
vastukassatsioonkaebuse 14 päeva jooksul kassatsioonkaebuse vastukassatsioonkaebuse
esitajale kättetoimetamisest arvates või ülejäänud kassatsioonitähtaja jooksul, kui see on pikem
kui 14 päeva (HKMS § 215 lg 3).
Kui kassaator soovib asja arutamist kohtuistungil, tuleb seda kassatsioonkaebuses märkida,
vastasel korral eeldatakse, et ta on nõus asja lahendamisega kirjalikus menetluses
(HKMS § 213 lg 1 p 5). Sõltumata kohtuistungi soovi märkimisest võib Riigikohus
kassatsioonkaebuse läbi vaadata kirjalikus menetluses, kui ta ei pea istungi korraldamist
vajalikuks (HKMS § 223 lg 1).
                                                                                           3-14-51957

Kui menetlusosaline soovib kassatsioonkaebuse esitamiseks saada menetlusabi, tuleb tal
Riigikohtule esitada vastavasisuline taotlus. Menetlusabi taotluse esitamine ei peata
menetlustähtaja kulgemist (HKMS § 116 lg 5) ning kassatsioonitähtaja järgimiseks peab
menetlusabi taotleja tegema tähtaja kestel ka menetlustoimingu, mille tegemiseks ta
menetlusabi taotleb, eelkõige esitama kassatsioonkaebuse (HKMS § 116 lg 6).

ASJAOLUD JA MENETLUSE KÄIK
1. Tallinna Vanglas süüdimõistetuna viibiv GB esitas 08.05.2014 Tallinna Vanglale taotluse (tl
60), milles soovis, et vangla väljastaks talle tema isiklikud riided, et ta saaks nendega minna
12.05.2014 tsiviilasjas toimuvale kohtuistungile.
2. GB saadeti 12.05.2014 Harju Maakohtus toimunud kohtuistungile vangla riietuses.
3. Tallinna Vanglas registreeriti 15.05.2014 GB venekeelne pöördumine (I kd, tl 8-9p, tõlge I
kd, tl 24), milles GB palus tunnistada õigusvastaseks Tallinna Vangla tegevuse tema saatmisel
12.05.2014 toimunud kohtuistungile vangla riietuses. Tallinna Vangla tagastas nimetatud
pöördumise GB-le 04.06.2014 kirjaga nr 5-18/14/14135-2 (tl 11) pöördumise tõlkimise
korraldamiseks. GB esitas 04.07.2014 Tallinna Vangla 04.06.2014 kirja peale vaide (I kd, tl 22,
tõlge I kd, tl 23p), mille Tallinna Vangla jättis 01.09.2014 vaideotsusega (I kd, tl 24p-25)
rahuldamata.
4. Tallinna Vangla jättis 05.06.2014 kirjaga nr 5-8/14/13789-2 (I kd, tl 12) GB 08.05.2014
taotluse rahuldamata, kuna vangistusseaduse (VangS) § 46 lg 1 kohaselt kannab kinnipeetav
vangla riietust. Tallinna Vangla märkis nimetatud kirjas, et inspektor-kontaktisik selgitas GB-
le 09.05.2014 suuliselt, miks talle kohtuistungi ajaks isiklikke riideid laost ei väljastata.
5. GB esitas 04.07.2014 Tallinna Vanglale mittevaralise kahju hüvitamise taotluse seoses tema
saatmisega 12.05.2014 tsiviilasjas kohtusse vangla riietuses (tõlge I kd, tl 57). Taotluse kohaselt
riivas vangla selle tegevusega GB inimväärikust (taotluse tõlge I kd, tl 57). Tallinna Vangla ei
lahendanud 04.07.2014 taotlust tähtaegselt.
6. GB esitas 01.09.2014 Tallinna Halduskohtule kaebuse (täiendatud 15.12.2014, 19.12.2014
ja 05.08.2015; I kd, tl 1-3, tõlge I kd, tl 14-14p; I kd, tl 87-88, tõlge I kd, tl 89; I kd tl 102-103p,
tõlge I kd, tl 107; I kd, tl 182-193p, tõlge I kd, tl 179-181) Tallinna Vangla tekitatud
mittevaralise kahju hüvitamiseks summas 600 eurot seoses kaebaja saatmisega 12.05.2014
tsiviilasjas kohtusse vangla riietuses.
1) Kaebaja saadeti 12.05.2014 tsiviilasjas toimunud kohtuistungile vangla riietuses, mis riivas
riietuse välimuse tõttu kaebaja inimväärikust. Euroopa Nõukogu Ministrite Komitee soovituse
Rec(2006)2 Euroopa vanglareeglistiku kohta (Euroopa vanglareeglistik) p 20.4 kohaselt ei tohi
sundida kinnipidamiskoha territooriumilt väljumiseks loa saanud kinnipeetavaid riietuma
riietusse, mis reedab, et nad on vangid. Seega tuleb vastavalt Euroopa vanglareeglistikule
tagada kohtusse (või muusse väljaspool vanglat asuvasse kohta) saadetavatele kinnipeetavatele
isikliku riietuse kandmise võimalus. Vangla ei rahuldanud kaebaja taotlust talle kohtusse
minemiseks isiklike riiete väljastamiseks ning saatis ta kohtusse armetu välimusega, vanas,
määrdunud ja inimväärikust alandavas vangla riietuses, rikkudes sellega Euroopa
vanglareeglistiku p-i 20.4. Tallinna Ringkonnakohus on 31.03.2014 määruse haldusasjas
nr 3-14-70244 p-s 7 kinnitanud, et Euroopa vanglareeglistiku p 20.4 kohaselt ei või
kinnipeetavatelt, kes saavad õiguse viibida väljaspool vanglat, nõuda sellise riietuse kandmist,
mis võimaldab identifitseerida neid vangistatutena. Soovituse seletuskirjas on selle punkti kohta
märgitud, et eriti oluline on tagada sobiv riietus vangistatutele kohtusse
ilmumiseks.Kinnipeetavale isiklike riiete kandmise võimaluse andmine, et ta näeks kohtus või
väljaspool vanglat inimlikult ilus ja väärikas välja, ei ole tsiviliseeritud demokraatlikus

                                                                                                   2(8)
                                                                                     3-14-51957

Euroopas probleem, aga Tallinna Vangla seda nõuet ei järgi. Kaebaja jaoks on eluliselt tähtis,
et tal oleks õigus minna kohtusse oma isiklikes riietes ja näha seal naiste ees korralik, ilus ja
viisakas välja. Vangla peab konkreetset rakenduspraktikat kriitiliselt hindama ja kindlaks
tegema, kas see on vajalik ja proportsionaalne ning kas sellega kaasneb ka tegelikult julgeoleku
tugevdamine. Soovitusliku iseloomuga Euroopa vanglareeglistiku normid ei ole küll õiguslikult
siduvad, kuid neid tuleks käsitada eesmärkide ja põhimõtetena, mille täitmise poole püüelda ja
millest võimaluse korral juhinduda Eesti õigusaktide tõlgendamisel ja rakendamisel (Riigikohtu
halduskolleegiumi 05.09.2009 määrus nr 3-3-1-95-08, p 9).
2) Euroopa vanglareeglistiku p 20.2 kohaselt ei tohi vangla riietus olla häbistav ega alandav.
Riietus, mida kaebaja peab Tallinna Vanglas kandma, näeb nii vormi kui värvi poolest välja
alandav ja vastik, olles spetsiaalselt selliseks tehtud. Riiete pesemine ei muuda nende välimust.
Ka pärast pesemist on tegemist kotitaoliste hilpudega, mitte korraliku vaba aja riietusega.
Vangla riietuse värv, tegumood ja ebamugavus tekitavad kaebajas masendust, depressiooni ja
kannatusi, mis kestavad kogu vanglas viibimise aja jooksul. Selle alandava riietuse kandmisest
keeldumisega kaasneb aga vanglapoolne surve ja distsiplinaarkaristused. Kõik kinnipeetavad
on veendunud, et vangla riietus on kole, häbistav, inimväärikust alandav ning selles on häbi
ilmuda inimeste ja kohtunike ette. Inimväärikus tuleneb kaasasündinud väärtusest ja inimese
õigusest lugupidavale ja humaansele suhtumisele. Kodaniku- ja poliitiliste õiguste
rahvusvahelise pakti art-s 10 on sätestatud, et „kõikidel isikutel, kellelt on võetud vabadus, on
õigus humaansele kohtlemisele ja inimväärikuse austamisele“. ÜRO Inimõiguste Komitee on
märkinud, et inimväärikuse austamine on rahvusvahelise üldise õiguse eranditu norm. Õigus
inimväärikusele hõlmab adekvaatsete materiaalsete tingimuste, sealhulgas vastava toidu, vee ja
meditsiinilise teenindamise tagamise. Kaebaja esitas kohtule temaga samas sektsioonis
viibivate kinnipeetavate ütlused, milles need kinnipeetavad kinnitavad, et vangla riietus alandab
nende inimväärikust ja häbistab neid (I kd, tl 194-216, tõlked II kd, tl 2-11p).
3) Kinnipeetavad kandsid vanglates 18 aasta kestel (1991-2009) isiklikke riideid ning käisid
nendega kohtus, kokkusaamistel, matustel ja mujal. See ei soodustanud põgenemist. Isiklike
riiete kandmise luba on praeguseks kaotatud seetõttu, et vanglaametnikel oleks vähem tööd.
Vangla riiete kandmise kohustus ei ole seotud vanglas julgeoleku tagamisega.
4) Mõistlikuks hüvitiseks kaebajale tekitatud kahju eest on 600 eurot. Analoogilises asjas
(haldusasjas nr 3-14-70244) pidas Tallinna Ringkonnakohus kohaseks summaks kaebajale
kahju hüvitamiseks 500 eurot. Erinevalt praegusest asjast ei viidud aga kaebajat kohtusaali,
kuna kohtuistung jäi ära.
5) Kaebaja esitas vanglale avalduse isiklike riiete võimaldamiseks kohtusse minekuks eesti ja
vene keeles 30 päeva enne kohtuistungit, kuid vangla ei vastanud sellele tähtaegselt. Samuti ei
vastanud vangla kaebaja vaietele, millega takistas kaebaja poolt kohtueelse menetluse läbimist.
Vangla rikub pidevalt avaldustele vastamise tähtaegu või ignoreerib neid.
7. Tallinna Vanglas registreeriti 21.10.2014 kaebaja mittevaralise kahju hüvitamise taotlus
seoses tema viimisega 12.05.2014 vangla riietes kohtuistungile (tõlge I kd, tl 113). Tallinna
Vangla jättis 17.12.2014 vastusega nr 5-18/14/28898-4 (I kd, tl 104-105p) kaebaja 21.10.2014
taotluse rahuldamata.
8. Tallinna Vangla palus vastuses (I kd, tl 51-53) jätta kaebus rahuldamata.
1) Kaebaja suhtes tehtud süüdimõistev kohtuotsus jõustus 12.09.2012. Seega on kaebaja
süüdimõistetud isik, kelle vabadus on allutatud VangS-st tulenevatele ja karistuse
täideviimiseks vajalikele piirangutele. VangS § 46 lg-st 1 tulenev kohustus kanda vangla riietust
on üks vangistusega paratamatult kaasnevatest piirangutest. Vangla riietuse kandmise kohustus
on oluline julgeoleku tagamise eeldus. Vangla riietuse mõte ja eesmärk on selles, et
kinnipeetavad oleksid operatiivselt tuvastatavad nende poolt kantava riietuse järgi. Kohtus või

                                                                                            3(8)
                                                                                     3-14-51957

mujal väljaspool vanglat viibimisel kindlustab vangla riietuse kandmine õiguskorra kaitse ja
kahandab põgenemise korral oluliselt selle võimaliku õnnestumise edukust. Kinnipeetavale ei
tulene õigusaktidest subjektiivset õigust nõuda, et teda viidaks kohtusse isiklikus riietuses. Ka
Euroopa Inimõiguste Kohus (EIK) on kinnitanud, et kuigi nõuet, et kinnipeetavad kannaksid
vangla riietust, võib pidada isikupuutumatuse piiranguks, põhineb see kahtlemata õigustatud
eesmärgil kaitsta avalikku turvalisust ja ennetada avaliku korra rikkumisi ning kuritegusid
(EIK 29.04.2003 otsus asjas Nazarenko vs Ukraina, p 139). Vangla riietuse kandmise
kohustuses seisnev piirang ei ole ebaproportsionaalne. Kaebajale vangla poolt väljastatud
riietusega on tagatud tema tervise kaitse, riietus ei ole inimväärikust alandav ning piirangul on
legitiimne eesmärk (aitab tagada julgeolekut, muutes kinnipeetavad paremini märgatavaks ja
eristatavaks).
2) Asjakohane ei ole viide Euroopa vanglareeglistikule. Tegemist on Euroopa Nõukogu
koostatud soovitusliku instrumendiga, mille normid ei ole siduvad ja mis ei ole otsekohalduv.
Seetõttu ei pruugi Euroopa vanglareeglistikus sätestatu eiramine tähendada õigusvastast
käitumist. Euroopa vanglareeglistikust ei tulene vanglale kohustusi ega kinnipeetavale õigusi
ning selles sisalduv ei saa muuta Eestis kehtiva VangS normide sisu ega kohustada tõlgendama
VangS norme sellele vastavalt.
3) Kinnipeetavatele mõeldud riietus ei ole alandav. Vangla riietuse moodustavad T-särk,
dressipüksid, jakk, lühikesed püksid, jope, kindad, sall ja müts. Riided on tumepruuni värvi
ning neile on tehtud märge VANGLA. Kui vangla riietust on varem kasutatud, pestakse see
enne järgmisele kinnipeetavale andmist puhtaks, s.t laost väljastatakse kinnipeetavatele ainult
pestud riideid. Vangla riided on korralikud ja inimväärsed. EIK praktikas on peetud
inimväärikust alandavaks kohtlemiseks seda, kui isikule on tundideks põhjustatud äärmist
ebamugavust ning see on tekitanud isikule kas kehalisi või vaimseid kannatusi, mis võisid
tekitada isikule hirmu, ängistust ning alandatuse tunnet (EIK 26.10.2000 otsus asjas Kudla vs
Poola). Kaebaja väide tema inimväärikuse alandamisest on ilmselgelt liialdatud. Kaebaja
seisukoht, et vangla riietuse vorm ja värv on loodud selliseks just seetõttu, et kinnipeetavaid
alandada, on tema subjektiivne hinnang, mis ei vasta tõele.
9. Tallinna Halduskohus jättis 28.10.2015 otsusega kaebuse rahuldamata.
1) Vastustaja ei ole käitunud õigusvastaselt, kui keeldus kaebajale kohtuistungile minekuks
isiklike riiete väljastamisest. VangS § 46 lg 1 kohaselt kannab kinnipeetav vangla riietust, kui
VangS-st ei tulene teisiti. Tallinna Ringkonnakohus on 12.08.2015 määruses nr 3-15-1983
selgitanud, et VangS ei välista küll kinnipeetava võimalust taotleda vanglalt isiklike riiete
väljastamist väljaspool vanglat viibimiseks, näiteks kohtuistungile minemiseks, kuid vanglal ei
ole kohustust võimaldada kinnipeetaval väljaspool vanglat viibides isiklikke riideid kanda, kui
see on vajalik avaliku korra kaitsmiseks. Samas lahendis märkis Tallinna Ringkonnakohus, et
EIK praktika kohaselt on vangla riietuse kandmise kohustuse näol tegemist kinnipeetava eraellu
sekkumisega, kuid seda meedet õigustab isiku identifitseerimise vajadus olukorras, kus isik võib
põgeneda või on vajalik tema eristamine teistest isikutest (McFeeley jt vs Ühendkuningriik,
15.05.1980 otsus, avaldus nr 8317/78; X. vs Ühendkuningriik, 06.03.1982 otsus, avaldus
nr 8231/78). EIK ei leidnud eraelu puutumatuse riivet ka olukorras, kus kinnipeetav viidi
haiglasse vangla riietuses, kuna väljaspool vanglat rahvarohkes kohas viibides võib tekkida oht,
et kinnipeetav põgeneb ning kui ta ei kanna vangla riietust, on tal lihtne teiste hulka sulanduda
(T.V. vs Soome, 02.03.1994 otsus vastuvõetavuse kohta, avaldus nr 21780/93). Kehtivast
õigusest ei tulene piirangut, mis võimaldaks keelduda isikliku riietuse võimaldamisest vaid
juhul, kui vangla on kindlalt tuvastanud konkreetse kinnipeetava põgenemisohu.
2) Kaebaja on korduvalt pannud toime kuritegusid ning on viibinud vanglates erinevatel aegadel
alates 1986. aastast. Kaebajat on karistatud raske tervisekahjustuse tekitamise eest (kriminaalasi


                                                                                             4(8)
                                                                                      3-14-51957

nr 1-11-11775). Seega ei ole kaebajast tulenev põgenemisoht või ühiskonnaohtlikkus väiksem
kui keskmise kinnipeetava puhul, vaid on pigem kõrgem. Vangla riietuse kandmise kohustus
tulenes kaebajale seadusest ning see on oluliseks julgeoleku tagamise eelduseks. Vangla riietuse
eesmärgiks on tagada see, et kinnipeetavad oleksid operatiivselt tuvastatavad. Ka kohtus vms
väljaspool vanglat viibimisel kindlustab vangla riietuse kandmine õiguskorra kaitse ja kahandab
põgenemise korral selle võimaliku õnnestumise edukust oluliselt. Kaebajale selgitati
09.05.2014 suuliselt, mis põhjusel talle kohtuistungile minemiseks isiklikke riideid ei väljastata
(I kd, tl 12).
3) Asjasse ei puutu kaebaja poolt kohtule esitatud kinnipeetavate ütlused, millega kaebaja
soovis näidata, et vangla riietus alandab kinnipeetavate inimväärikust ja häbistab neid.
Inimväärikus saab olla üksnes isiku enda tunnetuslik küsimus ning selle alandamist ei saa
tõendada teiste kinnipeetavate tunnetega.
4) Vangla riietuses väljaspool vanglat viibimine võis kaebajas tekitada küll teatavat
ebamugavust, kuid see on vanglakaristuse kandmisega paratamatult kaasnev asjaolu, mille
puhul ei ole ületatud sellist raskusastet, mida tuleks käsitada inimväärikuse alandamisena.
Vastav nõue ei ole ka ebaproportsionaalne, kuivõrd sellel on legitiimne eesmärk ning see tagab
õiguskorra kaitse. Kaebaja ei ole eraldi välja toonud mõnda rasket tagajärge, mis talle tsiviilasja
kohtuistungil vangla riietuse kandmise tagajärjel oleks tekkinud. Sellise raske tagajärje
tekkimist ei saa järeldada kaebaja üldsõnalisest väitest, et väljaspool vanglat vangla riietuse
kandmine alandab põhimõtteliselt tema inimväärikust. Samuti ei saanud vangla riietuses
kohtuistungil osalemine tekitada kaebaja suhtes mingit täiendavat eelarvamust või halvakspanu.
Kaebaja ei ole välja toonud, et kohtuistung, millel ta osales, oleks olnud mingil põhjusel
avalikkuse kõrgendatud tähelepanu all ning sellel oleks osalenud pealtvaatajatena kõrvalisi
isikuid, kellele kaebaja kinnipeetava staatus oleks olnud teadmata.
5) Euroopa vanglareeglistiku p-st 20.4 ei tulene kinnipeetavale subjektiivset avalikku õigust
osaleda tsiviilasja kohtuistungil isiklikus riietuses. Euroopa vanglareeglistik on soovitusliku
iseloomuga, see ei ole õiguslikult siduv ning seda tuleb käsitada eesmärkide ja põhimõtetena,
mille täitmise poole püüelda ja millest võimaluse korral juhinduda Eesti õigusaktide
tõlgendamisel ja rakendamisel (Riigikohtu halduskolleegiumi 07.04.2010 otsus nr 3-3-1-5-10,
p 19). Rahvusvaheliselt peetakse lubamatuks eeskätt vahistatu, mitte süüdimõistetu vangla
riietuses konvoeerimist kohtuistungile. Kuivõrd kaebaja on süüdimõistetu staatuses, ei ole
praeguses asjas sellise olukorraga tegemist. Ka Tallinna Ringkonnakohtu 31.03.2014 määruse
nr 3-13-70244 p-s 7 esitatud seisukoht puudutas vahistatut, mitte süüdimõistetud kinnipeetavat.
Tallinna Ringkonnakohus on 24.04.2013 määruses nr 3-13-756 selgitanud, et kinnises vanglas
kinnipeetava poolt vangla riietuse kandmine väljaspool vanglat teenib avaliku turvalisuse
kaitsmise eesmärki ja võimaldab ennetada avaliku korra rikkumisi.
6) Tallinna Vangla ei ole rikkunud Euroopa vanglareeglistiku p-s 20.2 sätestatut. Kohtule on
teada, millised näevad välja vangla riided ning neid riideid iseenesest ei saa pidada
häbistavateks või alandavateks. Kaebajal võib olla enda välimuse ja kantavate riiete suhtes
subjektiivselt kõrgemaid standardeid või rafineeritumat esteetilist maitset väljendav arusaam,
kuid see ei muuda fakti, et tegemist on tavaliste pruuni värvi dressipükste ja T-särkide, jaki ja
jopega, mis ei saa olla alandavad ja häbistavad. Tegemist ei ole küll tavapärase moega kaasas
käivate ja avalikkuses tavapärase riietusega, kuid silmas tuleb pidada selle riietuse otstarvet ja
vajadust ehk see riietus peab võimaldama vajadusel eristada kinnipeetavaid tavainimesest.
Paljasõnaline on kaebaja väide, et vangla riided on tehtud spetsiaalselt selleks, et kinnipeetavaid
alandada. Tegu on selgelt funktsionaalse ja lihtsa riietusega, mille disainis puuduvad elemendid,
mis oleks spetsiaalselt suunatud kinnipeetavate alandamisele. Oma riiete korrashoiu eest


                                                                                              5(8)
                                                                                     3-14-51957

vastutab vanglas viibides kinnipeetav ise ning seetõttu ei saa nende määrdunud olek oleneda
vastustajast.
MENETLUSOSALISTE SEISUKOHAD APELLATSIOONIMENETLUSES
10. GB palub apellatsioonkaebuses (II kd, tl 48-58, tõlge II kd, tl 67-68p) tühistada Tallinna
Halduskohtu 28.10.2015 otsus ja rahuldada tema kaebus.
1) Tallinna Halduskohus on tõlgendanud ebaõigesti Euroopa vanglareeglistikus sätestatut.
Tallinna Ringkonnakohus on asjas nr 3-13-70244 kinnitanud, et kinnipeetavaid, kes on saanud
loa kinnipidamisasutusest väljasõitmiseks, ei tohi sundida riietuma riietusse, mis reedab, et nad
on kinnipeetavad. VangS-s on reguleeritud vangla riiete kandmist vanglas, mitte aga nende
kandmist väljaspool, nt kohtusse, matustele vm minemisel. Ühestki seadusest ei tulene, et
kinnipeetav on kohustatud minema kohtusse vangla riietuses. Riietuse või kinnipeetava
staatusega ei ole seotud põgenemissoov, mistõttu ei saa süüdimõistetud kinnipeetavate poolt
vangla riietuse kandmise eesmärgiks olla ühiskonna kaitsmine põgenemise ohu eest. Vangla
riietus ei saa takistada kinnipeetaval põgenemist, vaid julgeoleku peab tagama saatemeeskond.
2) Vanglareeglistiku p 20.4 puudutab süüdimõistetuid ning sätestab selgelt, et kui vangil on luba
viibida väljaspool vanglat, ei nõuta temalt vangla riiete kandmist. Tallinna Ringkonnakohus
leidis 31.03.2014 määruses haldusasjas nr 3-13-70244 õigustatult, et vangla nõudmine, et
kaebaja paneks kohtusse minekuks selga kartseririided, oli õigusvastane. Kaebajal, kui staatuse
järgi süüdi mõistmata isikul ei olnud sel ajal kohustust kanda vangla riietust.
3) Seadusest ei tulene vanglale õigust otsustada selle üle, kas kinnipeetavale lubada vangla
territooriumilt lahkumisel isiklik riietus või mitte. Samuti puudub vanglal õigus otsustada seda
küsimust kinnipeetava ohtlikkuse alusel. Etapeerimise erimeetmed ei kuulu vangla volituste
hulka. Lisaks ei ole kaebaja tema kinnipidamise aja jooksul teinud ühtegi põgenemise katset ja
vangla on ka varem lubanud süüdimõistetutel riietuda vanglast väljaminekul isiklikesse
riietesse.
4) Kaebaja jaoks oli oluline näha tsiviilasja istungil välja kena ja korrektne ning mitte olla
riietatud vangla riietusse, kuna istungil arutati küsimust tema ja tema alaealise tütre kohtumiste
organiseerimisest.
11. Tallinna Vangla palub jätta apellatsioonkaebuse rahuldamata.
1) VangS § 46 lg-st 1 tulenevalt kannavad kinnipeetavad, kes ei paikne avavanglas ega kartseris,
reeglina vangla riietust. Asjakohane ei ole kaebaja viide haldusasjale nr 3-13-70244, kuna selles
oli tegemist kartserisse paigutatud kinnipeetava riietusega. Vangla riietuse kandmise näol on
tegemist vangistusega paratamatult kaasneva piiranguga, mis kehtib olenemata sellest, kas
kinnipeetav viibib vangla territooriumil või sellest väljaspool. Euroopa vanglareeglistik on
Euroopa Nõukogu soovituslik instrument, mille normid ei ole vanglale siduvad. Euroopa
vanglareeglistikus sisalduv ei saa muuta Eestis kehtiva VangS normide sisu.
2) Vangistuses karistust kandvat süüdimõistetut võib ja peabki kohtlema vabaduses viibivast
isikust erinevalt. Vangla riietuse kandmise kohustus tuleneb kinnipeetavale seadusest ning see
on oluliseks julgeoleku tagamise eelduseks. Vangla riietuse mõte ja eesmärk ongi selles, et
kinnipeetavad oleksid operatiivselt tuvastatavad nende riietuse järgi. Ka kohtus või mujal
väljaspool vanglat viibimisel kindlustab vangla riietuse kandmine õiguskorra kaitse ja kahandab
põgenemise korral oluliselt selle võimaliku õnnestumise edukust. See ei muuda aga vangla
riietust inimväärikust alandavaks. Vanglal puudub kohustus väljastada kaebajale meelepäraseid
riideesemeid vastavalt tema soovile.


                                                                                             6(8)
                                                                                      3-14-51957

RINGKONNAKOHTU PÕHJENDUSED
12. Ringkonnakohus leiab, et apellatsioonkaebus ei ole põhjendatud ning tuleb jätta
rahuldamata. Ringkonnakohus nõustub halduskohtu otsuse põhjendustega ega pea
HKMS § 201 lg-le 4 tuginedes vajalikuks neid korrata. Tallinna Halduskohus on õigesti
viidanud Tallinna Ringkonnakohtu 12.08.2015 määruses nr 3-15-1983 ja 24.04.2013 määruses
nr 3-13-756 esitatud seisukohtadele ning ringkonnakohus jääb nende juurde ka praeguses asjas.
13. Apellatsioonkaebuses ei ole esitatud väiteid, mis annaksid alust halduskohtu otsuse
tühistamiseks. Mittevaralise kahju hüvitamise nõude rahuldamiseks peavad esinema järgmised
eeldused: 1) haldusülesandeid täitva avaliku võimu kandja õigusvastane tegu avalik-õiguslikus
suhtes; 2) isiku subjektiivse õiguse rikkumine; 3) kahju tekitamine; 4) põhjuslik seos
õigusvastase teo ja kahju tekkimise vahel; 5) esmaste õiguskaitsevahendite ammendatus; 6)
avaliku võimu kandja süü. Praeguses asjas ei saa pidada kõiki eelnimetatud eeldusi kaebajale
mittevaralise kahju hüvitamiseks täidetuks.
14. VangS § 46 lg-st 1 ja Tallinna Vangla direktori 31.01.2013 käskkirjaga nr 20 kinnitatud
Tallinna Vangla kodukorra p-dest 4.2 ja 8.7 tuleneb kinnipeetavale kohustus kanda vangla
riietust. Erisused riietuse osas on sätestatud VangS § 93 lg-s 1 ning § 46 lg-s 2, mille kohaselt
kannavad vahistatud ja avavangla kinnipeetavad isiklikku riietust. Lisaks sätestab
VangS § 651 lg 2, et kartserisse vastuvõtmisel antakse kinnipeetavale kartseri arvel olev riietus.
Kui viimati nimetatud erisusi ei esine, on kinnipeetavad kohustatud kandma vangla poolt
väljastatavat spetsiaalset riietust. Ringkonnakohus nõustub vastustaja ja halduskohtuga, et
kinnipeetava poolt vangla riietuse kandmine teenib julgeoleku tagamise eesmärki, võimaldades
kinnipeetavaid nende riietuse järgi operatiivselt tuvastada. Üksnes asjaolu, et kaebaja ei ole
varem sooritanud põgenemiskatseid, ei tähenda, et tema puhul ei peaks arvestama
julgeolekuohtudega.
15. Kui haldusasjas nr 3-13-70244 arutatud asjaoludel oli kaebaja vahistatu staatuses, siis alates
12.09.2012 on kaebaja staatuselt süüdimõistetu. Seega on Tallinna Ringkonnakohus arvestanud
31.03.2014 määruse nr 3-13-70244 tegemisel seda, et kaebaja oli kohtuistungile etapeerimise
ajal vahistatu, kellele peab olema VangS § 93 lg-st 1 tulenevalt tagatud isiklike riiete kandmise
võimalus. Praeguses asjas on aga vaidluse all isiklike riiete võimaldamine kaebajale kui
süüdimõistetud kinnipeetavale.
16. Euroopa vanglareeglistiku p 20.4 sätestab tõepoolest, et kui vangil on luba viibida väljaspool
vanglat, ei nõuta temalt vangla riiete kandmist, mille järgi teda võiks samastada. Euroopa
vanglareeglistiku näol on tegemist soovitusliku dokumendiga, mis ei ole liikmesriikidele
õiguslikult siduv, kuid mille eesmärgiks on aidata tagada kinnipeetavate inimväärne kohtlemine
(Riigikohtu 31.12.2014 otsus nr 3-4-1-50-14, p 32; 07.04.2010 otsus nr 3-3-1-5-10, p 19). Seega
ei ole vanglal ei VangS-st ega Euroopa vanglareeglistikust tulenevat kohustust võimaldada
kinnipeetaval kanda väljaspool vanglat viibides isiklikke riideid, kui see on vajalik avaliku korra
kaitsmiseks. Siiski ei välista VangS kinnipeetavale võimalust taotleda vanglalt talle isiklike
riiete väljastamist väljaspool vanglat viibimiseks. Vangla peab kinnipeetava sellise taotluse
lahendamisel kaalutlusõigust teostades arvestama, et tagatud oleks mh inimväärikus (vt ka
Riigikohtu 31.12.2014 otsus nr 3-4-1-50-14, p 32).
17. Ringkonnakohus nõustub halduskohtuga, et kaebajale 12.05.2014 kohtuistungil vangla
riietuse kandmisega kaasnenud võimalikud kannatused ei saanud ületada sellist raskusastet, et
need kvalifitseeruksid inimväärikuse alandamiseks. Riigikohus on 20.06.2014 otsuse
nr 3-4-1-9-14 p-s 36 selgitanud inimväärikuse kohta järgmist: „Riigil lasub kohustus tagada
isikute inimväärikus nende kinnipidamise korral ja kohtu määratud karistuse täideviimisel.
Mõningased kannatused ja ebameeldivused kaasnevad isiku kinnipidamisega paratamatult.

                                                                                              7(8)
                                                                                    3-14-51957

Kinnipidamisega paratamatult kaasnevad kannatused ja ebameeldivused ei ole aga seesugused,
mis juba iseenesest tähendaks isiku inimväärikuse alandamist.“ Kaebaja on küll avaldanud, et
12.05.2014 toimunud kohtuistungil arutati talle väga olulisi küsimusi seoses tema ja tema tütre
kohtumiste organiseerimisega, kuid muid erilisi asjaolusid seoses kohtuistungil viibimisega ei
ole kaebaja välja toonud. Samuti ei ole kaebaja toonud välja seda, et tema riided, mida ta
kohtuistungil kandis, oleksid olnud kas eriliselt määrdunud või katki. Kaebaja on tuginenud
üksnes faktile, et tema inimväärikust on alandanud pelgalt tavapärase vangla riietuse kandmine,
mis on pruuni värvi ning kaebaja hinnangul halva tegumoe ja kvaliteediga. Pelgalt viimati
nimetatud asjaoludega kaasnevaid ebamugavusi ei saa aga pidada kaebaja inimväärikuse
alandamiseks.
18. Kohus märgib täiendavalt, et kohtupraktikas on korduvalt väljendatud seisukohta, et
kinnipeetavale kohtusse minemiseks isiklike riiete väljastamata jätmisega tekitatud
mittevaralise kahju hüvitamise nõudeid ei saa pidada suuri edulootusi omavateks. Näiteks on
Tartu Ringkonnakohus keeldunud 30.03.2015 määruses nr 3-15-450 ja 26.05.2014 määruses
nr 3-14-50740 kaebuse esitanud isikule menetlusabi andmisest, põhjendades keeldumist
sellega, et vangla riietuses kohtuistungile viimisega tekitatud kahju hüvitamise nõudeid ei saa
pidada edukaks. Mõlemas asjas esitatud määruskaebusi ei pidanud Riigikohus vajalikuks
menetleda.
19. Eeltoodust tulenevalt on halduskohus õigesti leidnud, et kaebaja mittevaralise kahju
hüvitamise nõue ei kuulu rahuldamisele. Apellatsioonkaebus jääb rahuldamata ja Tallinna
Halduskohtu 28.10.2015 otsus muutmata.
20. Kaebaja oli menetlusabi jätkuvuse korras vabastatud apellatsioonkaebuse esitamisel
riigilõivu tasumisest. Seega jäävad apellandi menetluskulud HKMS § 118 lg 3 alusel riigi
kanda. Tallinna Vangla ei ole esitanud ringkonnakohtule menetluskulude nimekirja ega
kuludokumente, mistõttu jäävad Tallinna Vangla menetluskulud HKMS § 109 lg 1 alusel tema
enda kanda.


 /allkirjastatud digitaalselt/   /allkirjastatud digitaalselt/    /allkirjastatud digitaalselt/
       Maret Altnurme                     Ruth Plaks                    Virgo Saarmets




                                                                                             8(8)

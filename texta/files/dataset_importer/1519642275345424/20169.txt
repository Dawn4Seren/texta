                             TARTU HALDUSKOHUS
                                Jõhvi kohtumaja


                            KOHTUOTSUS
                          EESTI VABARIIGI NIMEL


Kohtuasja number               3-15-2990
Otsuse kuupäev                 28. märts 2016.a
Kohtunik                       Karin Jõks
Kohtuasi                       I.Si kaebus Viru Vangla 16.09.2015.a käskkirja nr 6-
                               2/1481 tühistamise nõudes
Asja läbivaatamise vorm        Kirjalik menetlus
Menetlusosalised               Kaebaja I.S
                               Vastustaja Viru Vangla, esindaja Agu Rillo
Resolutsioon                   1. Jätta kaebus rahuldamata.
                               2. Jätta poolte menetluskulud nende endi kanda.
Edasikaebamise kord            Kohtuotsuse peale võib esitada apellatsioonkaebuse Tartu
                               Ringkonnakohtule 30 päeva jooksul kohtuotsuse avalikult
                               teatavakstegemisest arvates, s.o hiljemalt 27.04.2016.a.
                               Ringkonnakohus võib lahendada apellatsioonkaebuse
                               kirjalikus menetluses, kui apellatsioonkaebuses ei taotleta
                               selle lahendamist istungil.

Kaebus ja poolte seisukohad

1. Viru Vangla 16.09.2015.a käskkirjaga nr 6-2/1481 (tl 15-16, edaspidi vaidlustatud
käskkiri) määrati I.Sile distsiplinaarkaristus, kartserisse paigutamine 15 ööpäevaks. Kaebajat
süüdistati selles, et ta ei allunud 16.08.2015.a vanglateenistuse ametniku seaduslikule
korraldusele asuda tööle V8 osakonna koristajana.

2. I.S esitas 29.09.2015.a punktis 1 nimetatud käskkirjale vaide. Viru Vangla jättis
29.10.2015.a vaideotsusega (tl 20) vaide rahuldamata.

3. I.S esitas 26.11.2015.a Tartu Halduskohtule kaebuse, milles ta palus vaidlustatud käskkirja
tühistada.

Kaebaja keeldus tööst oma tervisliku seisundi tõttu. Kaebajal on valud paremas käes.
Kaebajale teostati 25.10.2013.a küünarliigese operatsioon, mille käigus paigaldati kätte
metallplaat ja kruvid. Need tekitavad valu ja teevad küünarliigese liikumise raskeks.



                                              1
Vastustaja ei ole välja selgitanud kõiki asja lahendamiseks vajalikke asjaolusid ja see on
viinud kaalutlusvigade tegemiseni. Vastustaja ei ole ühendust võtnud operatsiooni teostanud
arsti D. Goloviniga. Vangla on tuginenud oma arsti Reet Aadamsoo ja meditsiiniõe Ivi
Kasvandiku seisukohale, kuid need isikud ei ole kirurgid ega ortopeedid ning ei ole pädevad
kaebaja töövõimet hindama.

Kaebajale ei selgitatud tööle määramisel või tööle asumise korralduse andmisel, et talle
antakse ainult sellist tööd, mida saab teha vasaku käega. Ilma selgituseta ei pidanud kaebaja
mõistma, et tema tervist ei seata ohtu.

Kaebaja soovis, et talle tõlgitakse distsiplinaarmenetluse materjalid vene keelde või
kaasatakse tõlk, kuid vastustaja seda ei teinud. Seetõttu ei saanud kaebaja esitada oma
seisukohti ja vastuväiteid.

Kaebajale määratud karistus on ebaproportsionaalne.

4. Viru Vangla palus oma seisukohas (tl 27-28) jätta kaebuse rahuldamata. Vastustaja palus
arvestada ka vaideotsuses (tl 20) toodud vastustaja seisukohtadega.

Kaebajal puudus õiguslik alus töötamisest keelduda. Kaebaja tööle määramisel on arvestatud
meditsiiniosakonna 03.03.2015.a ja 16.08.2015.a kooskõlastustes toodud tingimusi. Kaebajale
antud tööle asumise korraldus ei väljunud arsti poolt antud kooskõlastusest. Kaebaja ei ole
vaidlustanud 18.05.2015.a tööle määramise käskkirja nr 6-2/810. Vaidlusalusel päeval,
16.08.2015.a hindas vangla meditsiinitöötaja kaebaja töövõimeliseks. Vastustajal puudub
põhjus kahelda vangla meditsiinitöötaja kutsealases pädevuses, sh et vangla meditsiinitöötajad
on teadlikud, millised töötingimused on kinnipeetaval, kelle tööle määramisele
meditsiinitöötaja kooskõlastuse annab ja et kooskõlastust andev arst hindab kaebaja
tervisekaardis kajastuvat.

Usutavad ei ole kaebaja väited sellise käevalu kohta, mis välistab töötamise vangla
majandustöödel koristamisel. Tegemist on füüsiliselt kerge ja olemuselt lihtsa tööga, mis
nõuab töö teostajalt minimaalset pingutust ja koormust. Samasugust tööd teeb kaebaja
igapäevaselt oma kambrit koristades. Kaebajal oli võimalik kasutada vasakut kätt ja abistajana
paremat kätt.

Kaebaja etteheide, et tema tööle määramise kooskõlastanud arst ei ole kirurg ega ortopeed, on
põhjendamatu. Kaebajat on korduvalt läbi vaadanud ortopeed Marje Uudeküll. Ortopeed on
leidnud, et vajadus erakorraliseks operatsiooniks implantaadi eemaldamiseks puudub.
13.08.2015.a raviloos nr 90 on sama ortopeed mh märkinud, et „hoiab kramplikult kätt
kangena. Samas, kui selgeks teha, mis näidustused on implantaadi eemaldamiseks, siis
unustab käe ja asetab vabalt sülle“. Tervisekaardi andmed lükkavad ümber kaebaja väited
selle kohta, et tema tööle määramisel ei arvestatud temale paigaldatud implantaati.

Põhjendamatud on kaebuse väited selle kohta, et haldusmenetlus viidi läbi eesti keeles.
Kaebaja nõudis tõlki esmakordselt distsiplinaarmenetluse protokolliga tutvudes, varasemalt ei
nõudnud kaebaja tõlki ja ei väitnud, et menetluskäik ja kogutud tõendite sisu on arusaamatu.
08.09.2015.a esitatud selgitused ja vaide esitas kaebaja eesti keeles. Kaebaja sooritas
12.09.2015.a riigikeele eksami A2 tasemele tulemusega 95 %. Ametnikud, kes töötavad ainult
vene keelt valdavate kinnipeetavatega, tutvustavad kinnipeetavatele eestikeelseid dokumente
kinnipeetavale arusaadavas keeles.




                                              2
Kaebajale määratud karistus oli vastavuses toime pandud rikkumiste raskusega. Vangla
kontekstis on möödapääsmatu, et kinnipeetavad täidaksid üleüldise julgeoleku tagamiseks
vastuvaidlematult ametnike korraldusi. Keeldumine korralduse täitmisest või
põhjendamatusse vaidlusse asumine ametnikuga pärsib ühest küljest vangla tööd, teisalt aga
võib kaasa tuua nö massiefektina kinnipeetavate üldise vastuhaku ametnikele ja
kinnipidamisasutusele. Mõlemal juhul ohustatakse oluliselt nii ametnike kui ka teiste
kinnipeetavate julgeolekut. Selline käitumine on lubamatu.


Kohtu seisukoht

5. Vangistusseaduse (VangS) § 67 p 1 kohaselt on kinnipeetav kohustatud alluma
vanglateenistuse ametnike seaduslikele korraldustele.

VangS § 37 sätestab kinnipeetava töökohustuse järgmiselt:
  - kinnipeetav on kohustatud töötama, kui vangistusseadus ei sätesta teisiti (§ 37 lg 1);
  - töötama ei ole muuhulgas kohustatud kinnipeetav, kes ei ole tervislikel põhjustel
  võimeline töötama (§ 37 lg 2 p 3);
  - kinnipeetava võimelisuse tööd teha teeb kindlaks arst (§ 37 lg 3).
Ka töötervishoiu ja tööohutuse seaduse § 14 lg 5 p 4 annab töötajale õiguse keelduda tööst,
mille täitmine seab ohtu tema tervise.

Kui kinnipeetav kasutab õigust keelduda tööst, mis seab ohtu tema tervise, siis ei riku ta
VangS § 67 p 1, mis kohustab kinnipeetavat vanglateenistuse ametnike korraldustele alluma.

6. Kaebaja määrati tööle üldkasutatavate ruumide koristajana Viru Vangla 18.05.2015.a
käskkirjaga nr 6-2/810 (tl 36, edaspidi tööle määramise käskkiri). Käskkirjas on öeldud, et
vastavalt arsti ettekirjutusele võib kaebaja töötada kuni 2 tundi päevas ja ei või tõsta raskusi
üle 5 kg. Käskkirja andmise käigus anti kaebajale võimalus vastuväidete esitamiseks, kaebaja
seda ei kasutanud (tl 37). Kohtute infosüsteemi andmetel ei ole kaebaja taotlenud kohtult
tööle nimetamise käskkirja tühistamist. Seega on tegemist kehtiva ja täitmiseks kohustusliku
haldusaktiga.

Tööle määramise käskkirja üheks aluseks oli arsti hinnang kaebaja töövõimele (tl 37 pöördel
ja 38 pöördel, tervisekaardil tl 48 pöördel). Käskkirjas toodud hinnangu kaebaja töövõimele
andis 03.03.2015.a arst Reet Aadamsoo. Arsti otsuses tsiteeriti ortopeed Marje Uudekülli
29.01.2015.a seisukohta (tl 48). Eelnimetatud otsuste ja tööle määramise käskkirja
vormistamise vahel on küll mõningane ajavahe, kuid kaebaja tervisekaardi andmetel
(10.03.2015.a ravilugu nr 65 tl 48 pöördel - 29.04.2015.a ravilugu nr 68 tl 49 pöördel) ei
muutunud sel ajavahemikul arsti hinnang kaebaja töövõimele. Kaebaja küll esitas ühel korral,
10.03.2015.a kaebusi seoses käega, kuid arst oma seisukohta ei muutnud. Seetõttu ei toonud
03.03.2015.a kooskõlastuse kasutamine praegusel juhul kaasa viga tööle määramise
otsustamisel.

7. 16.08.2015.a keeldus kaebaja V8 osakonna koristajana tööle asumise korralduse täitmisest,
tuues põhjuseks oma tervisliku seisukorra. Kaebaja vaatas üle õde Ivi Kasvandik (tl 52).
Kaebaja kaebas valu paremas küünarliigeses. Tervisekaardile tehtud õe märkmete põhjal ei
pöördunud kaebaja päeva jooksul arsti poole ja ei soovinud valuvaigistit. Õde kontrollis
kaebaja temperatuuri, vererõhku ja pulssi ning ei näinud põhjust tööst vabastamiseks.




                                               3
Kaebaja tervisekaardi andmetel ei muutunud kaebaja käe olukord või arstide hinnangud
sellele ajavahemikul tööle määramise käskkirja andmisest kuni vaidlusaluse kuupäevani.
Kaebaja viibis sellel ajavahemikul kahel korral ortopeed Marje Uudekülli vastuvõtul:
   - 23.07.2015.a (tl 51 pöördel) leidis arst, et liigese liikuvus on rahuldav, liigeses turse,
   punetus puudub. Kaebaja soovib implantaadi eemaldada, kuna Tallinnas olevat kästud seda
   teha. Arsti hinnangul ei ole näidustust erakorraliseks operatsiooniks;
   - 13.08.2015.a (tl 52) märkis arst, et kaebaja hoiab kramplikult kätt kangena, samas kui
   selgeks teha, mis näidustused on implantaadi eemaldamiseks, siis unustab käe ja asetab
   vabalt sülle. Momendil turse, punetus puudub, metalloosi ei sedasta. Implantaadi
   eemaldamiseks pole näidustust ega vajadust. Valutama see käsi ei peaks, pole põhjust.

Tervisekaardilt nähtub ka see, et 26.05, 02.06, 26.06, 28.06. ja 06.07.2015.a tõi kaebaja tööst
keeldumisel põhjuseks valu paremas käes, kuid valuvaigisteid õelt ei soovinud või jättis talle
väljastatud valuvaigistid võtmata (tl 49 pöördel, 50, 50 pöördel, 51).

Vastustaja esitas kohtule Ida-Tallinna Keskhaigla 23.11.2015.a kirja kaebajale (tl 57). Selle
kohaselt kaebajale paigaldatud implantaat otseselt elamist ei sega ja absoluutset näidustust
implantaadi eemaldamiseks ei ole. Kiri on küll saadetud pärast 16.08.2015.a, kuid kuna see
käsitleb kaebajale 2013. aastal tehtud operatsiooni võimalikke mõjusid, siis saab seda
käesolevas asjas tõendina arvestada.

Kokkuvõttes tuleneb eeltoodud andmetest, et kaebaja paremale käele 2013. aastal paigaldatud
implantaat ei takistanud kaebajal parema käe kasutamist igapäevaelus ja sellega samaväärses
tegevuses. Valu esinemist ei saa objektiivselt kindlaks teha, kuid arvestades arsti hinnangut ja
andmeid selle kohta, et valuvaigisteid kaebaja ei soovi või ei kasuta, ei ole valu esinemine
usutav. See tähendab, et töötamine eluosakonna koristajana, arvestades tööle määramise
käskkirjas määratud piiranguid, ei saanud kahjustada kaebaja tervist.

Kohus märgib, et halduskohus arvestab kohtule esitatud meditsiinidokumente sellistena, nagu
need on, ja ei saa anda hinnangut sellele, kas need dokumendid (arstide otsused) on
meditsiinilisest seisukohast õiged. Kohus selgitas kaebajale 05.02.2016.a määruses, et kui
kaebajal on etteheiteid vangla poolt talle osutatud tervishoiuteenusele (kaebaja läbivaatamine,
diagnoosi määramine, ravimine, nõustamine või muul viisil tervishoiuteenuse osutamine arsti
poolt), siis tuleb kaebajal esitada hagi maakohtule. Tervishoiuteenuse osutamine on
võlaõiguslik suhe ning vangla arsti sisuline tegevus ei allu halduskohtu kontrollile.

Muid terviserikkeid kaebaja tööst keeldumise alusena välja toonud ei ole.

8. Kohus peab vajalikuks eraldi käsitleda küsimust, kas kaebaja töökohustus oli piiratud
tingimusega, et kaebaja saab kasutada ainult vasakut kätt. Sellest on juttu nii kaebuses kui
vastustaja vastuses ning üks kaebaja argumente on, et talle ei selgitatud, et talle antakse ainult
sellist tööd, mida saab teha vasaku käega.

Arvamuse, et kaebaja saab sooritada töid vasaku käega ja parem käsi on abistajaks, on
tervisekaardile 22.05.2015.a kandnud arst Reet Aadamsoo (tl 49 pöördel). Kohtu hinnangul ei
saanud eeltoodud hinnang mõjutada kaebaja töökohustuse ulatust vaidlusalusel päeval ehk
16.08.2015.a. Kaebaja tööle määramisel aluseks olnud 03.03.2015.a kooskõlastusel (tl 37
pöördel ja 38 pöördel, tervisekaardil tl 48 pöördel) selline piirang puudub. Pärast
22.05.2015.a on kaebaja käe seisundit kahel korral hinnanud ortopeed, kelle arvates kaebaja
käe liikuvus on rahuldav ja käe kasutamine ei tohiks olla takistatud (vt otsuse punkti 7).
Ortopeedi hinnangut tuleb eelistada, kuna see on ajaliselt hilisem (sh on viimane hinnang
antud 3 päeva enne vaidlusalust kuupäeva) ja tegemist on eriarstiga.


                                                4
Isegi kui kaebaja ja vastustaja mõlemad mõistsid olukorda nii, et kaebajal tuleb töötamisel
säästa paremat kätt, siis keeldus kaebaja tööst ennatlikult. Kaebaja möönab, et koristamisel
esineb ka selliseid töid, mida ta on võimeline tegema isegi lähtudes tema hinnangust oma
tervislikule seisundile. Kuid kaebaja keeldus tööle asumast tingimusteta, ootamata ära,
millised konkreetsed ülesanded talle antakse.

Kokkuvõttes leiab kohus, et kaebajal puudus õigus 16.08.2015.a keelduda tööst koristajana
põhjusel, et see võib kahjustada kaebaja tervist. Kaebajal puudus õigus jätta vanglaametniku
korraldus täitmata.

9. Kaebaja väitel ei olnud perearst ja meditsiiniõde pädevad hindama kaebaja tervislikku
seisundit ning vastustaja oleks pidanud muretsema Ida-Tallinna Keskhaiglalt ka andmed
2013. aastal kaebajale tehtud operatsiooni kohta. Kohus nende väidetega ei nõustu.

Kohtupraktika kohaselt peab tööle määramisel kinnipeetava töövõimelisust hindama arst.
Kuid olukorras, kus arst on juba tuvastanud kinnipeetava töövõimelisuse tema tööle
määramisel, kuid kinnipeetav ootamatu terviserikke tõttu keeldub tööle asumisest, saab
kinnipeetava terviseseisundile hinnangu anda ka tervishoiuteenust osutav õde. Meditsiiniõde
saab kontrollida kinnipeetava tervisenäitajate vastavust arsti määratletud kriteeriumitele, mille
alusel otsustatakse kinnipeetava töövõimelisuse üle (Riigikohtu lahend 3-3-1-53-14 p 15-16).
Seega on vastustaja toiminud õigesti: tööle määramise käskkirja andmisel tugines vastustaja
arsti otsusele ning 16.08.2015.a võis kaebaja terviseseisundit hinnata õde.

Kaebaja arvates ei saanud Reet Aadamsoo kaebaja töövõimelisust hinnata, kuna ta ei ole
kirurg ega ortopeed. Kohtul puudub vajadus selle väite pikemaks käsitlemiseks ja arst Reet
Aadamsoo pädevuse hindamiseks, kuna otsuse punktis 7 toodud andmetel viibis kaebaja
korduvalt ka ortopeedi vastuvõtul ning Reet Aadamsoo sai tugineda ortopeedi hinnangutele.

Ida-Tallinna Keskhaigla 2013. aasta haiguslugu ei saa tõendada kaebaja tervislikku seisundit
praeguses kohtuasjas vaadeldaval ajal ehk 16.08.2015.a.

10. Kaebaja väitel puudus tal võimalus esitada oma seisukohti ja vastuväiteid, kuna
distsiplinaarmenetluse materjale ei tõlgitud talle vene keelde. Vastustaja väitel on kaebaja
keeleoskus distsiplinaarmenetluses osalemiseks piisav, vajadusel tõlgivad vanglaametnikud
dokumendid kinnipeetavatele vene keelde.

Tõlgi kaasamist taotles kaebaja esmakordselt 15.09.2015.a distsiplinaarmenetluse protokollil
(tl 30-31).

Kohtuasja materjalid ei kinnita kaebaja väidet, et ta oleks distsiplinaarmenetluses vajanud
tõlki. Kaebaja seletuskiri (tl 34 pöördel - 35), vaie (tl 17-19) ja kaebus on koostatud eesti
keeles. Nendest dokumentidest nähtub, et distsiplinaarmenetluse dokumentide sisu oli
kaebajale arusaadav. Dokumendid sisaldavad asjakohaseid väiteid ja põhjendusi.

Vaideotsusele (tl 20) on kaebaja vene keeles märkinud, et soovib dokumendi tõlkimist vene
keelde. Samas on A. Abakova allkirjaga märkus, et kinnipeetav keeldus ettepanekust tõlkida
dokumendi sisu tema emakeelde, kuna kontaktisikul puudub õigus selliseid tõlkeid teha.
Avalikult kättesaadavate Viru Vangla kontaktandmete põhjal on Anastassia Abakova Viru
Vangla inspektor-kontaktisik.

Haldusmenetluse seaduse (HMS) § 21 lg 1 kohaselt kaasatakse menetlusosalise taotlusel asja


                                               5
menetlemisele tõlk, kui menetlusosaline ei valda keelt, milles asja menetletakse. Õigusaktid ei
sea piiranguid sellele, kes võib tegutseda haldusmenetluses tõlgina. Puudub põhjus, miks ei
võiks tõlgina tegutseda vangla inspektor-kontaktisik. Samuti puudub õigusaktides nõue, et
tõlge peab olema kirjalik.

Kokkuvõttes leiab kohus, et kaebaja valdab vähemalt osaliselt eesti keelt ja vastustaja pakkus
kaebajale võimalust kasutada distsiplinaar- ja vaidemenetluses tõlki. Seetõttu ei saa
vaidlustatud käskkirja tühistada põhjusel, et distsiplinaarmenetlus toimus eesti keeles.

11. Kaebaja väitel on talle määratud karistus ebaproportsionaalne. Kaebaja põhjendab seda
sellega, et kartserisse paigutamine peaks olema ainult erandkorras määratav karistus ja
vangistuse eesmärgid on saavutatavad ka teiste meetmetega.

Vastustaja on vaidlustatud käskkirja punktis 3 põhjendanud karistuse liigi ja määra valikut.
Kohus nõustub haldusakti põhjendustega ja halduskohtumenetluse seadustiku (HKMS) § 165
lg 2 alusel ei korda neid otsuses.

12. Kokkuvõttes on vaidlustatud käskkiri õiguspärane ja kohus jätab kaebuse rahuldamata.


Menetluskulud

13. HKMS § 108 lg 1 kohaselt kannab menetluskulud pool, kelle kahjuks otsus tehti. HKMS
§ 109 lg 1 sätestab, et menetluskulude väljamõistmiseks tuleb kohtule esitada menetluskulude
nimekiri ja kuludokumendid. Kuludokumentide ja menetluskulude nimekirja esitamata
jätmise korral menetluskulusid välja ei mõisteta.

Kohus määras 05.02.2016.a määruses menetluskulude nimekirja ja kuludokumentide
esitamise tähtajaks 25.02.2016.a. Pooled kuludokumente ja menetluskulude nimekirja kohtule
ei esitanud. Seega jäävad poolte menetluskulud nende endi kanda.


/allkirjastatud digitaalselt/

Karin Jõks
Kohtunik




                                              6

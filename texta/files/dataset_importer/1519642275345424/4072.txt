                              KOHTUOTSUS
                              EESTI VABARIIGI NIMEL

Kohus                                Tallinna Ringkonnakohus
Kohtukoosseis                        Kaire Pikamäe, Villem Lapimaa ja Ruth Plaks
Otsuse tegemise aeg ja koht          27. oktoober 2016, Tallinn
Haldusasja number                    3-15-453
Haldusasi                            K-HP kaebus Välisministeeriumi 19.01.2015 otsuse nr
                                     6.1-7/1 ja sellega kaasneva arve nr 20150120 peale
Menetlusosalised                     Kaebaja – K-HP
                                     Vastustaja – Välisministeerium, volitatud esindaja
                                       Merlin Mägi
Vaidlustatud kohtulahend             Tallinna Halduskohtu 08.03.2016 otsus
Menetluse alus ringkonnakohtus       Välisministeeriumi apellatsioonkaebus
Asja läbivaatamine                   04.10.2016 kohtuistungil

RESOLUTSIOON
Rahuldada Välisministeeriumi apellatsioonkaebus, tühistada Tallinna Halduskohtu
08.03.2016 otsus haldusasjas nr 3-15-453 ning teha asjas uus otsus, millega jätta K-HP
kaebus rahuldamata.


EDASIKAEBAMISE KORD
Otsuse peale võib Riigikohtule esitada kassatsioonkaebuse 30 päeva jooksul otsuse avalikult
teatavakstegemisest arvates, s.o hiljemalt 28.11.2016, välja arvatud HKMS § 212 lg 1 teises
lauses sätestatud juhul (HKMS § 212 lg 1).
Vastuseks      esitatud  kassatsioonkaebusele    võib   teine    menetlusosaline    esitada
vastukassatsioonkaebuse 14 päeva jooksul kassatsioonkaebuse vastukassatsioonkaebuse
esitajale kättetoimetamisest arvates või ülejäänud kassatsioonitähtaja jooksul, kui see on
pikem kui 14 päeva (HKMS § 215 lg 3).
Kui kassaator soovib asja arutamist kohtuistungil, tuleb seda kassatsioonkaebuses märkida,
vastasel korral eeldatakse, et ta on nõus asja lahendamisega kirjalikus menetluses (HKMS
§ 213 lg 1 p 5). Sõltumata kohtuistungi soovi märkimisest võib Riigikohus
kassatsioonkaebuse läbi vaadata kirjalikus menetluses, kui ta ei pea istungi korraldamist
vajalikuks (HKMS § 223 lg 1).
Kui menetlusosaline soovib kassatsioonkaebuse esitamiseks saada menetlusabi, tuleb tal
Riigikohtule esitada vastavasisuline taotlus. Menetlusabi taotluse esitamine ei peata
menetlustähtaja kulgemist (HKMS § 116 lg 5) ning kassatsioonitähtaja järgimiseks peab
                                                                                      3-15-453

menetlusabi taotleja tegema tähtaja kestel ka menetlustoimingu, mille tegemiseks ta
menetlusabi taotleb, eelkõige esitama kassatsioonkaebuse (HKMS § 116 lg 6).

ASJAOLUD JA MENETLUSE KÄIK

1. Välisministeerium kohustas 19.01.2015 otsusega nr 6.1-7/1 K-HP hüvitama 50%
üürileandja poolt Välisministeeriumile tagastamata jäänud üüritagatisest summas 10 084
Rootsi krooni, s.o 1220,90 eurot. Otsus tehti välisministri 27.11.2006 määruse nr 7
„Välisesinduses töötava teenistuja kasutusse antav eluruum ja selle taotluse vorm“ (määrus) §
13 alusel.

Otsus põhines asjaolul, et K-HP kasutas välislähetuses viibides määruse alusel eluruumi
Tulegatan 3, Stockholm. Üürilepingu kohaselt oli üüritagatis kahe kuu üür summas 40 000
Rootsi krooni. Välislähetusest lahkudes tagastas teenistuja eluruumi üürileandjale eluruumi
seisundit fikseerimata. Üürileandja esitas fotod eluruumist, nõude summas 34 778 Rootsi
krooni ning teate selle üüritagatisest kinnipidamise kohta. Eesti Vabariigi suursaatkond
Stockholmis ja üürileandja pidasid läbirääkimisi kinnipeetava summa vähendamise osas.
Üürileandja katkestas läbirääkimised lõpliku nõudega pidada üüritagatisest kinni 20 372
Rootsi krooni.

Määruse § 8 kohaselt pidi teenistuja eluruumi vastuvõtmisel ja üleandmisel kirjalikult
fikseerima eluruumi ja selle sisustuse seisukorra, kinnitades seda oma allkirjaga; § 9 lg 1
kohaselt pidi teenistuja kasutama eluruumi ja selle sisustust heaperemehelikult ja lähtudes
selle otstarbest ning hoidma seda nii, et selle väärtus ei väheneks, välja arvatud normaalne
kulumine; § 13 kohaselt on teenistuja kohustatud hüvitama enda, oma perekonnaliikmete ja
külaliste süülise tegevuse, tegevusetuse või hooletuse tagajärjel eluruumile või selle
sisustusele tekitatud kahju.

Vabariigi Valitsuse 14.12.2006 määruse nr 256 „Välislähetustasu ja abikaasatasu maksmise
ning teenistuja kulude katmise kord“ (määrus nr 256) § 2 lg 5 kohaselt lähtutakse kulude, s.h
üüritagatise katmisel ja hüvitamisel mõistlikkuse ja otstarbekuse põhimõttest ning eelarve
võimalustest. Kuna ei ole võimalik tuvastada eluruumi tegelikku seisukorda selle
vastuvõtmisel ja üleandmisel ega üürileandja nõude alusetust ning arvestades, et juriidilise
esindaja tasu Rootsis on 130-150 eurot tund, ei saa pidada mõistlikuks ega otstarbekaks
üürniku õiguste kaitseks täiendavate õiguskaitsevahendite kasutuselevõtmist. Tuleb asuda
seisukohale, et eluruumile ja selle sisustusele tekkis kahju teenistuja, tema perekonnaliikme
või külalise süülise tegevuse, tegevusetuse või hooletuse tagajärjel.

2. K-HP taotles Tallinna Halduskohtule esitatud kaebuses Välisministeeriumi 19.01.2015
otsuse nr 6.1-7/1 ning selle alusel väljastatud arve nr 20150120 tühistamist. Kaebuses leiti, et
vastustaja ei menetlenud asja nõuetekohaselt. Kasutamata jäeti võimalus pöörduda õigeaegselt
Rootsi üürivaidlusi lahendava organi poole. Arvestamata jäeti, et Rootsis kehtib koristus- ja
remonditeenustele 50% maksusoodustus, mis kuulub maksumaksjale tagastamisele. Summas
3500 Rootsi krooni ei ole kulude kohta üldse arveid esitatud. Vastustaja ei püüdnud kaebaja
huvidega arvestada, menetlus oli pealiskaudne ja poolik.

3. Välisministeerium palus jätta kaebus rahuldamata.

4. Tallinna Halduskohus rahuldas 08.03.2016 otsusega kaebuse ning tühistas
Välisministeeriumi 19.01.2015 otsuse nr 6.1-7/1 ja sellega kaasneva arve nr 20150120.

                                                                                           2(5)
                                                                                       3-15-453


Istungil kuulati tunnistajatena üle kaebaja abikaasa AP ning vastustaja ametnik JV (Rootsi
saatkonna asejuht). Nii kaebaja kui tunnistaja AP kinnitasid, et andsid omanikule üle korras
korteri. Omanikul pretensioone ei olnud, mistõttu ei vormistatud kirjalikku akti üleandmise
kohta. Probleemid ilmnesid alles ca kuu aega hiljem, kui keelduti üüritagatise tagastamisest.
JV käis korterit vaatamas 16.10.2014 ning põhiprobleemiks oli plekk põrandal. Väideti, et
plekk on tekkinud vale kodukeemia kasutamise tõttu, mistõttu oli põrand magamistoas voodi
ees laiguline.

Vaidlustatud otsuses ei ole märgitud, kas kahju tekitamisel oli tegemist kaebaja süülise
tegevusega või hooletusega. Samuti ei nähtu otsusest, milles seisnes kaebajale etteheidetav
tegevus või tegevusetus. Otsuse kohaselt seisneb kahju üürileandja poolt üüritagatise osalises
tagastamata jätmises. JV ütluste järgi pidas ta läbirääkimisi tagastamisele kuuluva üüritagatise
summa üle ning vaatamata sellele, et olulised küsimused jäid vastuseta ning tõendid olid
vastuolulised, loobuti edasisest suhtlusest üürileandjaga, sest JV-le tundus, et teine pool
katkestas läbirääkimised. Kaebajat läbirääkimistesse ei kaasatud ning teda ei teavitatud sellest,
et saatkond loobus osaliselt üüritagatise summa sissenõudmisest.


MENETLUSOSALISTE SEISUKOHAD APELLATSIOONIMENETLUSES

5. Välisministeerium palub apellatsioonkaebuses Tallinna Halduskohtu 08.03.2016 otsus
tühistada ning teha asjas uus otsus, millega jätta kaebus rahuldamata. Halduskohtu otsus ei ole
piisaval määral põhjendatud, sealt ei nähtu, kuidas kohus lõppjärelduseni jõudis.

Halduskohus ei võtnud seisukohta selles, et kaebajal oli määruse §-st 8 tulenevalt kohustus
fikseerida eluruumi ja selle sisustuse seisukord. Kohus üksnes möönis, et akti koostamisel
oleks võinud edasised vaidlused ära jääda. Kuna üüritagatis tähendab suurt rahalist vastutust,
on oluline, et teenistuja kasutaks eluruumi lepingujärgselt ja võtaks lepingu lõppedes
üürileandjalt pretensioonide puudumise kohta kirjaliku kinnituse. Kirjaliku fikseerimise ja
allkirja võtmise eesmärk on piirata vastutust. Seadusandja eesmärgiks ei olnud vabastada
vastutusest teenistuja, kes jätab täitmata määrusega pandud kohustuse fikseerida eluruumi
seisund. Ministeerium ise eluruumide vastuvõtmisel ja üleandmisel ei osale.

Vaidluse lahendamine üürileandjaga oli kaebaja kohustus. Kaebaja väljendas korduvalt
valmisolekut ise probleem lahendada ja pöörduda Rootsi üürivaidluskomisjoni. Kaebaja
pöördus sinna aga liiga hilja, mistõttu jäeti kaebus läbi vaatamata. Vastustajal on keerukas
sekkuda üürileandja ja eluruumi tegeliku kasutaja vahelistesse vaidlustesse, sest talle ei ole
teada vajalikud asjaolud. Kohus on jätnud tähelepanuta, et kaebaja on nõuet osaliselt
tunnistanud.

Kohus tõlgendas vääralt määruse § 12 lg 1 p-i 1, mis sätestab, et Välisministeerium või
lähetajaministeerium tasub eluruumi üürilepingu sõlmimise, muutmise, pikendamise ja
lõpetamisega kaasnevad kulud, sh üüritagatise. Halduskohus järeldas, et vastustajal on õigus
üürileandjalt nõuda üüritagatise tagastamist, jättes aga tähelepanuta, et üürilepingu täitmise
küsimustes on vastustaja määranud kontaktisikuna enda esindajaks kaebaja, kellel oli
kohustus suhelda üürileandjaga ja nõuda üüritagatise tagastamist. Hoolimata kaebaja
korduvatest lubadustest tegeleda üüritagatise tagasisaamisega, pidi vastustaja sekkuma, et
tagatist tagasi saada. Vastustaja tegi vaidluse lahendamiseks kõik mõistliku ja otstarbeka.
Läbirääkimiste tulemusel vähenes nõutav summa 34 778 Rootsi kroonilt 20 372 Rootsi
kroonile. Seejärel katkestas üürileandja läbirääkimised. Vastustajal oli valida, kas võtta vastu

                                                                                            3(5)
                                                                                      3-15-453

oluliselt vähenenud kompromissettepanek või ilma tõendusmaterjalita suurendada asjaga
seotud täiendavaid kulusid. Kohaliku juriidilise esindaja palkamist ei saanud pidada
mõistlikuks ja otstarbekaks.

Halduskohus asus seisukohale, et seadus ei võimalda teenistujalt üüritagatise hüvitamist
nõuda. Selline seisukoht on vastuolus määruse §-ga 13. Kuna kaebaja tekitas eluruumile ja
selle sisustusele kahju, pidas üürileandja üüritagatisest kinni 20 372 Rootsi krooni. Määruse §
13 ei sätesta, kellele peab olema kahju tekitatud. Üüritagatise osaline kinnipidamine on
otseses seoses kaebaja poolt eluruumile tekitatud kahjuga. Kuna kahju tekkis vastustajale, on
vastustajal õigus selle hüvitamist nõuda.

Halduskohus leidis ebaõigesti, et haldusakt ei ole põhjendatud. Süü vormi kindlaksmääramine
on vajalik olukorras, kus süüteokoosseisud on seotud mingi kindla õigusliku tagajärjega, mille
jaoks süü vorm on oluline. Antud juhul ei sõltu vastutus süü vormist. Arvestada tuleb ka
sellega, et kohustusest kasutada eluruumi lepingujärgselt ja võtta lepingu lõppedes
üürileandjalt pretensioonide puudumise kohta kirjalik kinnitus, räägitakse teenistujatele enne
välislähetusse suundumist ka iga-aastastel roteerijate koolitusel. Kaebaja on käinud
välislähetuses korduvalt. Kohtuistungil kinnitas ta, et tal oli tekkinud eelmise samas riigis
asuva eluruumi tagastamisel üürileandjaga pikaajaline vaidlus, mille tulemusena jäi vastustajal
osa üüritagatisest tagasi saamata. Seega pidi kaebaja olema teadlik, et eluruumi ja selle
sisustuse seisukorra fikseerimata jätmine võib kaasa tuua vaidluse üürileandjaga ning
üüritagatise kinnipidamise. Seega on kaebaja oma kohustust rikkunud vähemalt raske
hooletuse tõttu.

Õige ei ole halduskohtu seisukoht, et haldusaktis ei ole välja toodud, milles seisnes kaebaja
tegevus või tegevusetus. Haldusaktis on üheselt märgitud, et kaebaja ei täitnud määruse § 8
sätestatud kohustust. Kuna eluruumi üürileandjalt vastuvõtmisel ilmseid puudusi ei
fikseeritud, tuleb eeldada, et kaebaja võttis eluruumi vastu ilma ilmsete puudusteta. Seega
tuleb eeldada ka, et eluruumile ja selle sisustusele tekkis kahju kaebaja, tema perekonnaliikme
või külalise tegevuse tagajärjel.

6. K-HP palub jätta apellatsioonkaebus rahuldamata, nõustudes halduskohtu otsuse
põhjendustega. Apellatsioonkaebuses ei ole välja toodud mingeid tõendeid ega asjaolusid, mis
tingiksid kohtuotsuse ümbervaatamise. Kohtule on esitatud tõendeid, mis kinnitavad, et
kaebajal puudus igasugune võimalus end ise vaidlusaluses asjas esindada, kuna kaebaja ei
olnud üürilepingu osapool. Üürileandja keeldus kaebajaga suhtlemast.


RINGKONNAKOHTU PÕHJENDUSED

7. Ringkonnakohus leiab, et apellatsioonkaebus tuleb rahuldada. Vastustaja on õigesti leidnud,
et kaebaja on jätnud täitmata määruse § 8 nõude fikseerida eluruumi vastuvõtmisel ja
üleandmisel selle seisund. Kuigi § 8 räägib seisundi fikseerimisest eluruumi sisustuse
kontekstis, on üürisuhetes tavapärane, et üles märgitakse ka sellised eluruumi enda olulised
puudused, mis ei seondu vahetult sisustusega. Määruse § 8 pealkiri viitab kogu eluruumi
vastuvõtmisele. Tekstis on sisustuse ülesloetlemist lihtsalt üle rõhutatud. Vastustaja on
rõhutanud, et seda selgitatakse teenistujatele ka iga-aastastel roteerijate koolitustel. Kaebaja
on märkinud, et need koolitused ei ole kohustuslikud ning teenistuskohustuste tõttu ei ole
saanud ta neil osaleda. Koolitustel mitteosalemine ei õigusta oluliste asjaolude mitteteadmist.



                                                                                           4(5)
                                                                                       3-15-453

Ringkonnakohus märgib veel, et määruse §-s 8 nimetatud kirjaliku akti oleks kaebaja pidanud
igal juhul koostama. Nimelt nähtub toimikus olevatelt fotodelt, et korter oli vähemalt osaliselt
sisustatud. Üüritagatise tagastamata jätmine üürileandja poolt ei seondunud ainuüksi põrandal
oleva plekiga, vaid ka korteri üldisest seisukorrast tuleneva vajadusega kasutada
puhastusteenust. Nii on fotodel fikseeritud pliidi halb seisukord, plekid toolidel ja diivanil.
Kui kaebaja oleks koostanud määruse §-s 8 nõutud nimekirja, millest oleks nähtunud esemete
olukord nende vastuvõtmisel ja üleandmisel, ei oleks üürileandja saanud ca kuu aega hiljem
hakata esitama pretensioone eluruumi seisundi kohta.

Jättes määruse §-s 8 sätestatud nõude täitmata, asetas kaebaja vastustaja üüritagatise
tagastamise üle peetavates läbirääkimistes raskesse olukorda, mistõttu on mõistetav vastustaja
poolt kompromissile minek. Vastustajal õnnestus nõutavat summat oluliselt vähendada. Kuna
tõendeid, mis lükkaksid ümber üürileandja poolt tehtud fotod, ei olnud, polnud vastustajal
põhjust eeldada, et vaidluse jätkates on võimalik üüritagatis tagasi saada täies ulatuses.

8. Kaebajale tulenes määruse §-st 9 kohustus kasutada eluruumi heaperemehelikult. Määruse
§ 13 näeb ette teenistuja kohustuse hüvitada eluruumile või selle sisustusele tekitatud kahju.
Ringkonnakohus nõustub vastustajaga, et kahju saab lõpuks taanduda üürileandja poolt kinni
peetud üüritagatisele.

Põhjendamatu on vastustajale ette heita, et otsusest ei nähtu, kas kahju eluruumile ja selle
sisustusele oli tekitatud süüliselt või hooletusest. Eluruumi või selle sisustuse kahjustumisel
võib eeldada hooletuse esinemist üürniku tegevuses. Esemete ja ruumide määrdumine on ka
igati tavapärase olmetegevuse tagajärg, kuid kaebaja oleks saanud tekkinud kahjustused
õigeaegselt oma vahenditega kõrvaldada, hoides sellega ära üürileandja hilisemad
pretensioonid.

9. Kõike eelnevat silmas pidades oli põhjendatud vastustaja otsus, millega nõuti kaebajalt
vastustajale tekkinud kulude hüvitamist 50% ulatuses. Selles määras ei ole väljanõutav summa
liiga suur ka kaebaja etteheiteid arvestades, mis seonduvad vastustaja poolt väidetavalt kõigi
õiguskaitsevahendite kasutamata jätmisega. Esialgselt nõutud summast 34 778 Rootsi krooni,
jääb kaebaja kanda 10 084 Rootsi krooni, mis ei ole ilmses vastuolus üürileandja poolt
tegelikult tehtud kulutustega (põranda hooldus, korteri puhastus).

10. Menetlusosalised ei ole apellatsioonimenetluses menetluskulude hüvitamist taotlenud.


/allkirjastatud digitaalselt/    /allkirjastatud digitaalselt/      /allkirjastatud digitaalselt/
Kaire Pikamäe                             Ruth Plaks                            Villem Lapimaa




                                                                                            5(5)

                            KOHTUOTSUS
                                  EESTI VABARIIGI NIMEL

 Kohus                             Harju Maakohus
 Kohtukoosseis                     Kohtunik Aleksandr Kondrašov

 Otsuse tegemise aeg ja koht       05.04.2016, Tallinn, Tartu mnt kohtumaja

 Tsiviilasja number                2-15-7411

 Tsiviilasi                        XXXhagi XXXvastu elatise suurendamise nõudes


 Tsiviilasja hind                  1 035 eurot

 Menetlusosalised ja nende         Hageja XXX(isikukood XXX, elukoht XXX), seaduslik
 esindajad                         esindaja XXX(isikukood XXX, elukoht XXX, e-post XXX);
                                   Kostja XXX(isikukood XXX, elukoht XXX), riigi õigusabi
                                   korras määratud esindaja vandeadvokaat Kristina Isokoski
                                   (Advokaadibüroo K.Roosalu; e-post; kroosalu@hot.ee).



 Asja läbivaatamine                Kirjalik lihtmenetlus


RESOLUTSIOON

Jätta hagiavaldus rahuldamata.

Menetluskulude jaotus ja kindlaksmääramine

Jätta poolte menetluskulud poolte endi kanda. Kostjale riigi poolt määratud esindaja kulud
jätta riigi kanda. Vabastada kostja menetluskulude riigituludesse tasumise kohustusest.

Edasikaebamise kord

Kohus ei anna luba edasikaebamiseks.

Ringkonnakohus võtab apellatsioonkaebuse menetlusse üksnes juhul, kui maakohtu otsuses on
antud luba edasikaebamiseks või kui maakohtu otsuse tegemisel on selgelt ebaõigesti kohaldatud
materiaalõiguse normi või on selgelt rikutud menetlusõiguse normi või on selgelt ebaõigesti
hinnatud tõendeid ja see võis oluliselt mõjutada lahendit. Apellatsioonkaebuse võib esitada 30
päeva jooksul alates otsuse kättetoimetamisest, kuid mitte hiljem kui viie kuu möödumisel esimese
astme kohtu otsuse avalikult teatavakstegemisest (05.04.2016). Ringkonnakohus võib
                                                                                         2-15-7411

apellatsioonkaebuse lahendada kirjalikus menetluses, kui kaebaja ei taotle selle lahendamist
istungil.

Kohus selgitab, et vastavalt tsiviilkohtumenetluse seadustiku (edaspidi TsMS) § 187 lg-le 6 peab
menetlusabi taotlemise korral menetlusabi taotleja seaduses sätestatud tähtaja järgimiseks tegema
tähtaja kestel ka menetlustoimingu, mille tegemiseks ta menetlusabi taotleb, eelkõige esitama
kaebuse. Kaebuse põhjendamiseks või riigilõivu tasumiseks või kaebuses esineva sellise puuduse
kõrvaldamiseks, mis on seotud menetlusabi taotlemisega, annab kohus sellisel juhul mõistliku
tähtaja pärast menetlusabi andmise taotluse lahendamist, kui nimetatud taotlus ei olnud esitatud
põhjendamatult või tähtaja pikendamise eesmärgil. See ei välista menetlustähtaja ennistamist.

Asjaolud ja hageja nõue

1. XXX(hageja) esitas 15.05.2015 Harju Maakohtule hagiavalduse XXX(kostja) vastu elatise
suurendamise nõudes.

Hagiavalduse kohaselt soovib hageja kostjalt Harju Maakohtu 01.12.2011 tsiviilasjas nr 2-11-
18353 kohtuotsusega välja mõistetud elatise suurendamist. Nimetatud kohtuotsuse kohaselt on
kostjalt hageja kasuks välja mõistetud igakuine elatis summas 80 eurot alates 20.04.2011 kuni
hageja täisealiseks saamiseni. Hageja palub elatise suurendamist seaduses sätestatud
miinimumsummani.

Kostja vastuväited

2. Kostja vaidleb hagile vastu.

Vastuse kohaselt ei võimalda kostja majanduslik olukord tal suuremat elatist maksta. Kostja on
80% töövõimetu, tema ainsaks sissetulekuks on töövõimetuspension summas 241,29 eurot kuus,
vara puudub. Kostja elab koos emaga viimasele kuuluvas korteris ja maksab viimaselt
elamiskulude katteks 90 eurot kuus. Kohtutäitur nõuab kostjalt ca 900 eurose võlgnevuse tasumist.
Seega ei võimalda kostja tervislik ja varanduslik olukord maksta hagejale elatist seaduses
sätestatud miinimummääras.

Kohtu põhjendused

3. Kohus, hinnanud tsiviilasjas esitatud seisukohti ja tõendeid leiab, et hagi ei ole põhjendatud ja
tuleb jätta rahuldamata.

Tsiviilkohtumenetluse seadustiku (edaspidi TsMS) § 405 lg 1 kohaselt kohus menetleb hagi oma
õiglase äranägemise kohaselt lihtsustatud korras, järgides üksnes käesolevas seadustikus
sätestatud üldisi menetluspõhimõtteid, kui tegemist on varalise nõudega hagiga ning hagihind ei
ületa summat, mis arvestatuna põhinõudelt vastab 2000 eurole ja koos kõrvalnõuetega 4000 eurole.

Kohus lahendab tsiviilasja kirjalikus menetluses, võttes aluseks et hagihinnast tulenevalt on
tegemist TsMS § 405 sätete järgi lihtmenetluses menetletava asjaga. Lihtmenetluses menetletavas
asjas võib kohus tulenevalt TsMS § 405 lg 1 p-st 7 loobuda kirjalikust eelmenetlusest. Kohus on
taganud menetlusosalistele võimaluse olla ära kuulatud kohtu poolt ja esitada menetluses tõendeid
ja taotlusi (tl 119 - 120).

TsMS § 637 lg-le 21 sätestab, et käesoleva seadustiku § 405 lg-s 1 nimetatud asjas esitatud
apellatsioonkaebus võetakse menetlusse üksnes juhul, kui maakohtu otsuses on antud luba
edasikaebamiseks või kui maakohtu otsuse tegemisel on selgelt ebaõigesti kohaldatud

                                                                                                  2
                                                                                         2-15-7411

materiaalõiguse normi või on selgelt rikutud menetlusõiguse normi või on selgelt ebaõigesti
hinnatud tõendeid ja see võis oluliselt mõjutada lahendit.

4. Perekonnaseaduse (edaspidi PKS) § 96 kohaselt on ülalpidamist andma kohustatud isikuteks
täisealised esimese ja teise astme ülenejad ja alanejad sugulased ning PKS § 97 p 1 kohaselt on
ülalpidamist saama õigustatud isikuks alaealine laps. PKS § 99 lg 1 kohaselt määratakse
ülalpidamise ulatus kindlaks ülalpidamist saama õigustatud isiku vajadustest ja tema tavalisest
elulaadist lähtudes. PKS § 99 lg 2 kohaselt arvestatakse ülalpidamise kindlaksmääramisel
õigustatud isiku kõiki eluvajadusi, sealhulgas tema võimete ja kalduvuste kohase hariduse ja
kutsealase ettevalmistusega seotud kulutusi, alaealise ülalpeetava puhul ka tema kasvatamise
kulutusi. PKS § 101 kohaselt igakuine elatis ühele lapsele ei või olla väiksem kui pool Vabariigi
Valitsuse kehtestatud kuupalga alammäära ning kohus võib elatise välja mõista kindla suurusena
või muutuva suurusena, määrates ette kindlaks elatissumma suuruse arvutamise alused.

Hageja elatise nõuet tõendab kanne rahvastikuregistris, millest nähtub, et kostja on hageja isa ja
seega on hageja õigustatud kostjalt ülalpidamist saama. Harju Maakohtu 01.12.2011 lahendiga
tsiviilasjas nr 2-11-18353 on kostjalt hageja kasuks välja mõistetud igakuine elatis summas 80
eurot. Käesolevalt palub hageja elatise suurendamist seaduses sätestatud miinimumsummani.

5. TsMS § 497 sätestab, et kui elatisnõude aluseks olevad asjaolud muutuvad, võib kumbki pool
nõuda elatise suuruse muutmist hagimenetluses. TsMS § 459 lg 1 alusel on poolel õigus pärast
otsuse jõustumist, millega kostjalt mõisteti välja perioodilised maksed või kohustati kostjat täitma
muid korduvaid kohustusi, nõuda uues hagis maksete suuruse ja tähtaegade muutmist otsuses, kui
esinevad järgmised asjaolud: 1) oluliselt on muutunud maksete suurust või kestust mõjutavad
asjaolud, mille alusel tehti nõude rahuldamise otsus ja 2) hagi esitamise aluseks olevad asjaolud
on tekkinud pärast asja arutamise lõpetamist, mille kestel oleks võinud haginõuet suurendada või
vastuväiteid esitada.

6. TsMS § 230 lg 1 kohaselt peab hagimenetluses kumbki pool tõendama neid asjaolusid, millele
tuginevad tema nõuded ja vastuväited.

Riigikohus on lahendis 3-2-1-69-13 toonud välja, et kui elatisehagi kohta on jõustunud kohtuotsus,
seob see TsMS § 457 lg 1 järgi menetlusosalisi ja välistab reeglina samas asjas uuesti kohtusse
pöördumise. Riigikohus on samas lahendis väljendanud ka seisukohta, et kohtulahendiga
väljamõistetud elatise suuruse muutmiseks on alust, kui lapse vajadused ja/või vanema(te) varaline
seisund on võrreldes kohtulahendi tegemise aluseks olnud asjaoludega muutunud. Riigikohus on
lahendis 3-2-1-124-15 jõudnud seisukohale, et elatise suuruse muutmise üle otsustades peab kohus
võtma üldjuhul aluseks eelmise kohtulahendi asjaolud ja tuvastama, kas need on sedavõrd
muutunud, et annavad alust elatise suurust muuta, kusjuures kumbki pool peab üldjuhul tõendama
nende asjaolude muutumist, millele tema väited või vastuväited tuginevad. Lisaks faktiliste
asjaolude muutumisele võivad elatise suuruse muutmise aluseks olla ka õiguslikud muudatused,
nt juhul kui elatise miinimummäär on võrreldes kohtulahendi tegemise ajaga oluliselt muutunud,
kuid hageja ülalpidamiseks väljamõistetud elatis ei ole suurenenud.

Poolte vahel ei ole vaidlust selles, et Harju Maakohtu tsiviilasjas nr 2-11-18353 on 01.12.2011
lahendi kohaselt kostjalt hageja ülalpidamiseks välja mõistetud elatis summas 80 eurot ehk alla
01.12.2011 lahendi tegemise ajal kehtinud miinimummäära. Kohus on asjas nr 2-11-28353
tuvastanud elatise väljamõistmise aluseks olevad faktilised asjaolud ja asunud seisukohale, et kuna
kostja on 80% töövõimetu, tema sissetuleku suuruseks on pension 195,96 eurot, kostja saab
puudega inimestele ettenähtud ravimite kompensatsiooni, siis esineb mõjuv põhjus kostjalt hageja
kasuks elatise väljamõistmiseks alla miinimumi summas 80 eurot.


                                                                                                  3
                                                                                          2-15-7411

Kohus leiab, et hageja ei ole kostja osas tõendanud faktiliste asjaolude muutmist võrreldes asjas
nr 2-11-18353 kostjalt elatise väljamõistmise ajal olnud asjaoludega, millised annaksid alust
elatise suuruse muutmiseks. Kostja on esitanud tõendid, et tema on endiselt töövõimetu ja
töövõimetuse protsent ei ole võrreldes 01.12.2011 otsuse tegemisega asjas nr 2-11-18353
muutunud, st kostjal on endiselt töövõimetuse protsent 80% (lk 112) ja ärakuulamisel on kostja
avaldanud, et veebruaris 2016 määrati temale isegi suurem töövõimetuse protsent 90% (lk 120).
Kohus loeb kostjal töövõimetuse protsendi 90% määramise tõendatuks kostja seletusega TsMS §
405 lg 1 p 5 alusel. Kostja sissetulekuks on sarnaselt 01.12.2011 otsuse tegemisega asjas nr 2-11-
18353 üksnes töövõimetuspension (lk 114).

Kohus on seisukohal, et eelduslikult on hageja vajadused aastatega suurenenud. Eeltoodut kinnitab
ka asjaolu, et elatise miinimummäär on võrreldes tsiviilasjas nr 2-11-18353 01.12.2011
kohtulahendi tegemise ajaga oluliselt muutunud. Kohtu hinnangul annab alust kostjalt
väljamõistetud elatise suurendamise nõude esitamiseks õigusliku olukorra muutus, mille kohaselt
on elatise miinimummäär käesoleval hetkel võrreldes tsiviilasjas nr 2-11-18353 01.12.2011
kohtulahendi tegemise ajaga oluliselt muutnud, kuid hageja ülalpidamiseks väljamõistetud elatis
ei ole suurenenud.

Kohus on seisukohal, et kuivõrd hageja nõue elatise suurendamiseks on esitatud seaduses
sätestatud hetkel kehtivas elatise miinimummääras, ei pea hageja oma vajaduste rahuldamise
kulusid tõendama.

7. PKS § 102 lg 1 kohaselt vabaneb isik ülalpidamiskohustusest selles ulatuses, milles ta ei ole
tema muid kohustusi ja varalist seisundit arvestades võimeline andma teisele isikule ülalpidamist,
kahjustamata enese tavalist ülalpidamist. PKS § 102 lg 2 kohaselt vanemad ei vabane oma alaealise
lapse ülalpidamise kohustusest ning kohus võib vähendada elatist alla seaduses sätestatud
alammäära ainult mõjuval põhjusel. Mõjuvaks põhjuseks võib olla muu hulgas vanema
töövõimetus või olukord, kus vanemal on teine laps, kes elatise väljamõistmisel osutuks varaliselt
vähem kindlustatuks kui elatist saav laps.

Kostja seisukoha kohaselt ei võimalda tema majanduslik olukord hagejale suuremat elatist kui 80
eurot kuus maksta. Kostja on 80% töövõimetu (tl 112-113) ja alates jaanuarist 2016 on temal
tuvastatud töövõimetuse protsent 90% (lk 120). Kostja igakuiseks sissetulekuks on
töövõimetuspension summas 241,29 eurot kuus (lk 103). Kostja on toonud välja, et tema on
otsinud tööd, kuid see ei ole õnnestunud. Kostja tervislik seisund ei võimalda tal autojuhi tööd teha
ning erialast tööd kostja saanud ei ole. Kohus loeb kostja seletusega tõendatuks TsMS § 405 lg 1
p 5 alusel, et kostja töövõimetus takistab temal tööd leidmast. Kostjale kuuluvad sõidukid Volvo
(ehitusaasta 1978), Volkswagen Multivan (ehitusaasta 1992) ja Ford Galaxy (ehitusaasta 1998),
kuid need on koormatud keelumärkega, mistõttu ei saa neid lugeda varaks, mille võõrandamisest
saadud vahendite arvel saaks kostja anda hagejale ülalpidamist. Kohus nõudis välja kostja
pangakontode väljavõtte (lk 73 – 75) ja ei ole muud kostjale laekuvat sissetulekut peale
töövõimetuspensioni tuvastanud.

Kostja igakuiseks väljaminekuks on maksed kohtutäiturile igakuiselt summas ca 45 – 195 eurot
(lk 73 – 75), hagejale ülalpidamise andmise kohustus summas 80 eurot kuus 01.12.2011 lahendi
alusel asjas nr 2-11-18353 ja igakuised maksed kostja emale summas 80 – 90 eurot toidu- ja
kommunaalkulude katteks (lk 120). Kostja igakuised maksed tema emale toidu- ja
kommunaalkulude katteks loeb kohus tõendatuks kostja seletusega TsMS § 405 lg 1 p 5 alusel.

Eeltoodust tulenevalt on kohus seisukohal, et kostja varaline seisund ei võimalda temal maksta
hagejale elatist seaduses sätestatud miinimummääras. Kohus leiab, et kostja töövõimetus on
mõjuvaks põhjuseks selleks, et kostja maksab hagejale elatist alla seaduses sätestatud

                                                                                                   4
                                                                                           2-15-7411

miinimummäära summas 80 eurot. Samuti on kostjal esinev töövõimetus mõjuvaks põhjuseks,
miks kostja ei saa leida töökohta sissetuleku saamiseks, mille arvel täita lapse ülalpidamise
kohustust. Kuivõrd kostja puhul esineb mõjuv põhjus (st töövõimetus) elatise maksmiseks alla
seaduses sätestatud miinimummäära ja kostja juba praegu maksab elatist summas 80 eurot, millest
suuremat elatist ei ole ta võimeline maksma, tuleb jätta hagi rahuldamata.

Menetluskulude jaotus ja kindlaksmääramine

8. TsMS § 173 lg 1 kohaselt esitab asja menetlenud kohus kohtuotsuses või menetlust lõpetavas
määruses menetluskulude jaotuse menetlusosaliste vahel. Kohus kohaldab käesolevas asjas TsMS
§ 162 lg-t 4, mille kohaselt kohus võib jätta kulud täielikult või osaliselt poolte endi kanda, kui
vastaspoole kulude väljamõistmine poolelt, kelle kahjuks otsus tehti, oleks tema suhtes äärmiselt
ebaõiglane või ebamõistlik. Kohus asub seisukohale, et kostja menetluskulude alaealise hageja
kanda jätmine oleks äärmiselt ebaõiglane. Seetõttu jätab kohus poolte menetluskulud nende endi
kanda.

Kohus rahuldas 09.12.2015 kostja taotluse menetlusabi saamiseks osaliselt ning vabastas kostja
kaja esitamisel kautsjoni summas 125 eurot tasumisest. Samuti andis kohus kostjale riigi õigusabi
isiku esindamiseks tsiviilasja menetlemiseks kohtus kohustuseta hüvitada riigi õigusabi tasu ja
riigi õigusabi kulud.

Kuivõrd kostjale anti riigi õigusabi kohustuseta hüvitada riigi õigusabi tasu ja riigi õigusabi kulud,
tuleb kostjale riigi õigusabi korras määratud esindaja kulud jätta riigi kanda. Kohus vabastab kostja
menetluskulude riigituludesse tasumise kohustusest TsMS § 190 lg 7 alusel. Käesolevas
tsiviilasjas tehti kohtulahend kostja kasuks, kuigi menetluskulud jäeti poolte endi kanda põhjusel,
et kostja menetluskulude alaealise hageja kanda jätmine oleks äärmiselt ebaõiglane ja arvestades
ka kostja rasket majanduslikku olukorda, asub kohus seisukohale, et kostja tuleb menetluskulude
riigituludesse tasumise kohustusest vabastada.

Juhindudes TsMS § 174 lg-st 2 määrab maakohus menetluskulude rahalise suuruse kindlaks
kohtuotsuses või menetlust lõpetavas määruses, kui menetluskulude kindlaksmääramine ei takista
kohtuotsuse või menetlust lõpetava määruse tegemist. Kuivõrd kohus jätab hageja menetluskulud
tema enda kanda ning ka tsiviilasja materjalidest ei nähtu, et hageja oleks menetluses kandnud
muid kulusid, ei ole käesolevas asjas hagejal menetluskulusid, mille rahalise summa peaks kohus
kindlaks määrama.

Menetluskulude jaotuse kohta tehtud kohtulahendit saab vaidlustada üksnes selle kohtulahendi
peale edasi kaevates, millega menetluskulude jaotus kindlaks määrati. Kui koos menetluskulude
jaotusega määrati kindlaks hüvitatavate menetluskulude suurus, saab hüvitatavate menetluskulude
suurust vaidlustada selle kohtulahendi peale edasi kaevates (TsMS § 178 lg 1).


/allkirjastatud digitaalselt/
Aleksandr Kondrašov
Kohtunik




                                                                                                    5

                        KOHTUMÄÄRUS
 Kohus                              Tallinna Halduskohus

 Kohtunik                           Elle Kask

 Määruse tegemise aeg ja koht       30.05.2016, Tallinn

 Haldusasja number                  3-16-1038

 Haldusasi                          R. N. kaebus Eesti Kohtuekspertiisi Instituudi 19.06.2012
                                    ekspertiisiaktile nr 12 E DK0060.

 Menetlustoiming                    Kaebuse tagastamine

 RESOLUTSIOON                       1.Tagastada R. N. kaebus läbivaatamatult.
                                    2.Edastada käesolev kohtumäärus kaebajale.
 Edasikaebamise kord                Kohtumääruse peale on õigus esitada määruskaebus Tallinna
                                    Ringkonnakohtule Tallinna Halduskohtu kaudu 15 päeva
                                    jooksul arvates määruse kättetoimetamisest.

ASJAOLUD

Kaebuse kohaselt koostas Eesti Kohtuekspertiisi Instituudi ekspert Helle Randmaa 19.06.2012
ekspertiisiakti nr 12 E DK0060.
25.05.2016 esitas R. N. Tallinna Halduskohtule kaebuse Eesti Kohtuekspertiisi Instituudi 19.06.2012
ekspertiisiakti nr 12 E DK0060 õigusvastasuse kindlakstegemiseks ja tühiseks tunnistamiseks.
27.05.2016 esitas kaebaja kohtule kaebuse täienduse ning lisana Tartu Maakohtu 09.10.2012 koostatud
vigade parandamise määruse tsiviilasjas nr 2-11-20687.


KOHTU PÕHJENDUSED

Vastavalt Halduskohtumenetluse seadustiku (HKMS) §-le 121 lg 1 p 1 kohus tagastab kaebuse
määrusega selle esitajatele, kui vaidluse lahendamine ei ole halduskohtu pädevuses.

Kohtuekspertiisiseaduse (KES) § 7 lg 1 kohaselt annab kohtuekspert töölepingu sõlmimisel tööandjale
järgmise vande: „Mina, (nimi), tõotan täita kohtueksperdi ülesanded ausalt ning anda
eksperdiarvamuse erapooletult, oma eriteadmiste ja südametunnistuse kohaselt. Olen teadlik, et
teadvalt vale eksperdiarvamuse andmise eest kohaldatakse karistust vastavalt karistusseadustiku §-s
321 sätestatule.“

Eeltoodust tulenevalt eeldatakse, et kohtuekspert tegutseb enda eksperdiarvamuse andmisel
erapooletult.

Ekspertiisiakt on dokument, milles on väljendatud sõltumatu eksperdi poolt tõendamisel tähtsa asjaolu
kohta tehtud kategooriline või tõenäoline eksperdijäreldus (KES § 3). Kohtul ei ole pädevust hinnata
eksperdi (spetsialisti) tehtud järelduse õiguspärasust ega tunnistada ekspertiisiakti tühiseks.
Kohtuekspert täidab enda ülesanded ausalt ning annab eksperdiarvamuse erapooletult.

Kohus märgib, et vastuväited ekspertiisiakti kohta on kaebuse esitajal võimalik esitada
tsiviilmenetluses, milles on kohtulik ekspertiis määratud.

Kaebuse täpsustusega esitas kaebuse esitaja kohtule Tartu Maakohtu 09.10.2012 kohtumääruse,
millega parandati tsiviilasjas nr 2-11-20687 Tartu Maakohtu 23.05.2012 määrust. Tartu Maakohus
märkis vigade parandamise määruses, et arvelduskonto leping nr xxxxxxxxxxxx oli M. M. poolt
allkirjastatud 09.10.2003, mitte aga 09.10.2009, nagu kohus ekslikult 23.05.2012 määruses märkis,
samuti olid panga poolt esitatud kliendiandmed kajastatud 09.10.2003 seisuga, mitte 09.10.2009
seisuga. Kohus märkis, et määruses esinevad ebatäpsused kuupäeva osas ei mõjuta eksperdile
käekirjaekspertiisi läbiviimiseks esitaud dokumentide allkirjastamise kuupäevi. Ebatäpsused esinesid
üksnes Tartu Maakohtu 23.05.2012 määruses ning eksperdile esitatud dokumendid olid allkirjastatud
09.10.2003.

Kohus on seisukohal, et ekspertiisiakti peale esitatud kaebuse läbivaatamine ei kuulu halduskohtu
pädevusse. Eeltoodust tulenevalt kohus tagastab kaebuse HKMS § 121 lg 1 p 1 alusel.

HKMS § 104 lg 5 p 2 kohaselt tasutud riigilõiv tagastatakse, kui kohus tagastab kaebuse selle esitajale,
välja arvatud juhul, kui see toimub käesoleva seadustiku § 121 lõike 2 alusel. Käesoleval juhul ei nähtu
R. N. eest riigilõivu tasumist kaebuse esitamisel.

HKMS § 43 lg 2 kohaselt kaebuse tagastamine ja läbi vaatamata jätmine ei võta õigust pöörduda uuesti
kohtusse. Kaebuse tagastamisel või läbi vaatamata jätmisel loetakse, et kaebus ei ole kohtu menetluses
olnud.




/allkirjastatud digitaalselt/

Elle Kask
Kohtunik

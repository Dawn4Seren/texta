                         KOHTUMÄÄRUS
Kohus                                Tartu Maakohus
Määruse tegemise aeg ja koht         6. juuli 2016, Tartu kohtumaja

Kriminaalasja number                 1-13-9671
Kohtunik                             Rutt Teeveer
Kohtuistungi sekretär                Helju Rebane
Tõlk                                 Meeli Antonov
Prokurör                             Lõuna Ringkonnaprokuratuuri abiprokurör Meelis Juursoo
                                     (istungil ei osalenud)
Kriminaalasi                         Sergei Veselovski süüdistuses KarS § 184 lg 2 p 2 järgi
                                     kokkuleppemenetluses
Menetlustoiming                      Sergei Veselovski tingimisi enne tähtaja lõppemist
                                     vangistusest vabastamise otsustamine
Süüdimõistetu                        Sergei Veselovski
                                     isikukood 36305240296; elukoht vabanemisel XXXX
RESOLUTSIOON
Jätta Sergei Veselovski temale Harju Maakohtu 19.11.2013 otsusega kriminaalasjas nr 1-
13-9671 mõistetud vangistuse kandmiselt tingimisi enne tähtaega vabastamata.
Edasikaebamise kord
Käesoleva kohtumääruse peale on kohtumenetluse pooltel, samuti menetlusvälisel isikul, kui
kohtumäärusega on piiratud tema õigusi või seaduslikke huve, õigus esitada Tartu Maakohtule
kirjalik määruskaebus 15 päeva jooksul, alates päevast, mil isik sai vaidlustatavast
kohtumäärusest teada või pidi teda saama.
ASJAOLUD JA MENETLUSE KÄIK
Harju Maakohtu 19.11.2013 otsusega kriminaalasjas nr 1-13-9671 tunnistati Sergei Veselovski
süüdi KarS § 184 lg 2 p 2 järgi ja teda karistati vangistusega 4 aastat 3 kuud. Karistuse kandmise
alguseks loeti kinnipidamise päev 27.06.2013. Kohtuotsus jõustus 07.12.2013.
Kinnipeetava karistusaeg algas seega 27.06.2013 ja lõppeks selle täieliku ärakandmise korral
27.09.2017.
Tartu Maakohtu 30.10.2015 määrusega jäeti Sergei Veselovski vangistuse kandmisest tingimisi
enne tähtaega koos tema allutamisega elektroonilisele valvele vabastamata. Kohus leidis, et
Sergei Veselovski korduv karistatus ning kuritegude toimepanemise asjaolud näitavad, et tema
vabastamine esimese võimaluse saabudes ei ole põhjendatud. Kohtumäärus jõustus 11.12.2015.




                                                                                                1
13.06.2016 esitas Tartu vangla maakohtule materjalid Sergei Veselovski vangistusest tingimisi
enne tähtaega vabastamise kohta KarS § 76 lg 2 p 2 järgi. Materjalidest nähtuvalt vangla ei
toeta Sergei Veselovski tingimisi ennetähtaegset vabastamist.

KOHTUMENETLUSE POOLTE SEISUKOHAD
Prokurör esitas Sergei Veselovski tingimisi enne tähtaega vabastamise võimalikkuse kohta
kirjaliku seisukoha, milles toetab vangla seisukohta.
Sergei Veselovski avaldas kohtus, et soovib vangistuse kandmisest enne tähtaega vabaneda. Ta
soovib asuda tööle ning olla toeks oma emale. Vanglas toime pandud distsiplinaarrikkumised
ei olnud rasked.
KOHTU SEISUKOHT
Sergei Veselovski kannab karistust narkootilise aine suures koguses ebaseadusliku
omandamise ja valdamise eest, mis on tahtlik esimese astme kuritegu.
KarS § 76 lg 2 p 2 kohaselt võib kohus tahtlikus esimese astme kuriteos süüdlase katseajaga
tingimisi enne tähtaega vabastada, kui ta on tegelikult ära kandnud vähemalt kaks kolmandikku
mõistetud karistusajast, kuid mitte vähem kui 4 kuud.
Käesolevaks ajaks on Sergei Veselovski temale mõistetud karistusajast vähemalt kaks
kolmandikku, kuid mitte vähem kui 4 kuud ära kandnud. Seega on olemas formaalne alus tema
vangistusest tingimisi ennetähtaegseks vabastamiseks.
KarS § 76 lg 4 järgi arvestab kohus tingimisi enne tähtaega vangistusest vabastamise
otsustamisel materiaalse alusena kuriteo toimepanemise asjaolusid, süüdlase isikut, varasemat
elukäiku ning käitumist karistuse kandmise ajal, samuti tema elutingimusi ja neid tagajärgi,
mida võib süüdlasele kaasa tuua tingimisi enne tähtaega karistusest vabastamine.
Sergei Veselovskit on kriminaalkorras korduvalt karistatud, sh ka vangistustega. Eelnev viitab
üheselt sellele, et karistused, ei leebemad ega ka raskemad, ei oma Sergei Veselovski käitumise
suunamisel soovitud eripreventiivset mõju.
Sergei Veselovski on narkosõltlane. Narkootikume hakkas ta väidetavalt tarbima juba 30 aastat
tagasi. Tema poolt toime pandud kuriteod on olnud otseses seoses narkootikumide tarbimisega.
Oma sõltuvusprobleemist ning narkootikumide kahjulikkusest vastavalt vangla
iseloomustusele hästi aru ei saa. Kuigi ta on vanglas paigutatud eluosakonda, kus viibivad
kinnipeetavad, kellel on ilmnenud mõningane motivatsioon tegeleda oma sõltuvusprobleemiga,
on metadoonitarvitajana Sergei Veselovski edenemine pidurdatud. On selge, et ilma
professionaalse abita ei suuda Sergei Veselovski oma sõltuvusprobleemiga toime tulla. Sellises
olukorras kinnipidamisasutusest lahkudes on väga suur oht, et ta jätkab vabanedes
narkootikumide tarbimist ja seega ka samaliigiliste kuritegude toimepanekut.
Positiivne on küll see, et vabaduses oleks kinnipeetaval kindel elukoht ning oma ema toetus.
Samas ei ole kohus veendunud, et nimetatud asjaolud vähendaks Sergei Veselovski puhul uute
kuritegude toimepanemise riski. Nimelt oli kindel elukoht ja toetus tal ka varasemate
kuritegude toimepanemise ajal. Ka ei pruugi ema oma tervislikust seisundist tulenevalt olla
selliseks isikuks, kes saaks kinnipeetavat tema püüdlustes toetada ja ning igapäevaküsimustes
abistada.
Lisaks ei ole Sergei Veselovskil vabanedes töökohta. Kohtule esitatud materjalidest nähtub, et
Sergei Veselovski tervislik seisund on halb (XXXX), mistõttu ta ei ole praegu võimelinegi tööd
tegema. Järelikult ei ole tal ka mingit garantiid kindla regulaarse sissetuleku osas, mis
võimaldaks tal igapäevast probleemideta äraelamist. Seega on suur risk, et ta hakkab
elatusvahendeid taas hankima kriminaalsel teel.


                                                                                             2
Eelnevat kogumis hinnanuna leiab kohus, et Sergei Veselovskit ei saa käesoleval ajal tingimisi
enne tähtaega vangistusest vabastada. On suur oht, et Sergei Veselovski jätkab vabaduses
samaliigiliste kuritegude toimepanekut.




/allkirjastatud digitaalselt/
Kohtunik




                                                                                            3

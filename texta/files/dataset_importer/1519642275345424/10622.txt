                         KOHTUMÄÄRUS

Kohus                            Tallinna Halduskohus
Kohtunik                         Daimar Liiv
Määruse tegemise aeg ja koht     15. juuli 2016, Tallinn
Haldusasja number                3-16-76
Haldusasi                        AS Maren Invest kaebus Maanteeameti 02.07.2015 tee
                                 ehitusloa nr 15-00077/126 osaliseks tühistamiseks Tallinn-
                                 Tartu-Võru-Luhamaa 7,8 km (I sõidusuund) Meeritsa
                                 maaüksuse lõigu osas ja ettekirjutuse tegemiseks
                                 Maanteeameti       kohustamiseks      Tallinn-Tartu-Võru-
                                 Luhamaa 7,8 km (I sõidusuund) Meeritsa maaüksuse lõigu
                                 osas müratõkkeseina osaliseks lammutamiseks
Menetlusosalised    ja   nende Kaebaja – Aktsiaselts Maren Invest, volitatud esindaja
esindajad                      vandeadvokaat Mikk Lõhmus
                                 Vastustaja – Maanteeamet, volitatud esindaja Kaidi Sulg
                                 Kolmas isik – V. L., volitatud esindaja Jelena Lehter
Menetlustoimingud                Tähtaja küsimuse lahendamine, menetluse lõpetamine
RESOLUTSIOON                     1. Rahuldada vastustaja taotlus haldusasja nr 3-16-76
                                 menetluse    lõpetamiseks     seoses    kaebetähtaja
                                 rikkumisega.
                                 2. Määruse jõustumisel tagastada Advokaadibüroo
                                 VARUL AS-ile kaebuse esitamisel 11.01.2016 tasutud
                                 riigilõiv 15 (viisteist) eurot.
                                 3. Jätta poolte menetluskulud nende enda kanda.
Edasikaebamise kord              Määrusele on õigus esitada määruskaebus Tallinna
                                 Ringkonnakohtule kirjalikult Tallinna Halduskohtu kaudu
                                 15 päeva jooksul määruse kättetoimetamisest arvates.

ASJAOLUD JA MENETLUSE KÄIK

1. AS Maren Invest esitas 11.01.2016 Tallinna Halduskohtule kaebuse tühistada osaliselt
Maanteeameti poolt välja antud tee ehitusluba nr 15-00077/126 Tallinn-Tartu-Võru-Luhamaa
7,8 km (I sõidusuund) Meeritsa maaüksuse lõigu osas ja teha ettekirjutus Maanteeametile,
millega kohustatakse Maanteeametit müratõkkeseina osaliseks lammutamiseks Tallinn-Tartu-
Võru-Luhamaa 7,8 km (I sõidusuund) Meeritsa maaüksuse lõigu osas vastavalt kaebuse lisaks
nr 4 oleval plaanil punaselt läbijoonitud lõigu osas.
2. 13.01.2016 võttis Tallinna Halduskohus kaebuse menetlusse, kaasas menetlusse kolmanda
isikuna V. L. ning tegi menetlusosalistele ettepaneku asuda omavahelistesse läbirääkimistesse
vaidluse lahendamiseks kompromissiga. Kompromissi mittesaavutamisel tuli vastustajal
esitada kohtule hiljemalt 29.02.2016 kirjalik vastus kaebusele ja vastuväiteid kinnitavad
tõendid. Samaks ajaks oli kolmandal isikul õigus esitada oma kirjalik seisukoht kaebuse
suhtes koos asjasse puutuvate tõenditega.
3. Kohtu määratud tähtajal esitas vastustaja vastuse kaebusele. Vastustaja hinnangul tuleb
menetlus lõpetada kaebetähtaja rikkumise tõttu.
3.1. Tee-ehitusloa number 15-00077/126 alusel teostab ehitustöid AS Teede REV-2 (edaspidi
Töövõtja) vastavalt vastustaja ja Töövõtja poolt 03.06.2015 allkirjastatud töövõtulepingule nr
15-00200/205 “Riigimaantee nr 2 Tallinn-Tartu-Võru-Luhamaa Mõigu-Jüri lõigu
rekonstrueerimine” (edaspidi Leping). Lepingukokkuleppe p 2 kohaselt eeldatakse, et
Eritingimused ja Teetööde tehniline kirjeldus koos eritingimustega kuulub
Lepingukokkuleppe juurde ning neid loetakse ja tõlgendatakse selle osana. Lepingu
Eritingimuste p 8.1 kohaselt töö alustamiskuupäeva määrab Tellija või Tellija volitusel
Insener. Alustamise kuupäevaks määras Tellija 25.06.2015 (tl 67). Teetööde tehnilise
kirjelduse kohaselt (peatükk 10200 Üldised alajaotis „Infotahvlid“) kohustus Töövõtja ühe
nädala jooksul pärast Tööde alustamise tähtaega paigaldama stendid ehitusobjekti mõlemasse
otsa. Nimetatud stendid (tl 68) paigaldas Töövõtja 26.06.2015. Stendil oleva info kohaselt on
objekti pikkuseks 7 km, objekti algusesse paigaldatud stend asub kaebajale kuuluvast Reti tee
4 kinnistust u 2,5 km kaugusel – seega ei saanud tekkida kahtlust selles osas, et kavandatavad
ehitustööd hakkavad toimuma ka kaebajale kuuluva kinnistu vahetus läheduses. Töövõtja
alustas ettevalmistavate töödega 01.07.2015 (tl 69), 02.07.2015 toimus objektil liikluse
ümbersuunamiseks ülemineku ehitus (tl 70). Liikluskorralduse muudatusest teavitati
avalikkust 01.–02.07.2015. Maanteeinfokeskusesse Töövõtjalt saadud info põhjal koostatakse
pressiteade/liiklusteade, mis sisestatakse www.tarktee.ee portaali (tl 71) ja edastatakse
pressiteadete grupile (tl 72). Kõik liiklusteated, mis on TarkTee kaardil, on edastatud ka
pressiteadete grupile. Kaebajale kuuluva kinnistu vahetus läheduses teostati ehituspäevikute
kohaselt töid juba hiljemalt 07.07.2015 (tl 73–75 pöördel). Ehitustööde teostamist kaebajale
kuuluva kinnistu vahetus läheduses näitlikustab vastustaja 25.02.2016 taotlusele lisatud kaart
(tl 76). 14.07.2015 kell 16:16 tehtud fotol on nähtav kaebajale kuuluva Reti tee 4 kinnistul
asuv hoone (tl 77). Samuti on ehitustööde teostamine kaebajale kuuluva kinnistu vahetus
läheduses ilmselgelt näha 16.07.2015 tehtud fotodelt (tl 78, foto tehtud umbes 1800 m
kaugusel Reti tee 4 kinnistust Tartu suunas; tl 79, foto tehtud umbes 350 m kaugusel Reti tee 4
kinnistust; tl 80, foto tehtud umbes 270 m kaugusel Reti tee 4 kinnistust).
3.2. Eespool kirjeldatu põhjal pidi kaebaja hiljemalt juulis 2015. a aru saama, et temale
kuuluva kinnistu vahetus läheduses toimub ehitustegevus. Kaebajale pidi olema arusaadav, et
eespool kirjeldatu viitab ühemõtteliselt ehitustegevusele ehk tegevusele, millele eelneb
ehitusloa väljastamine. Mõistmaks, et ehitustegevuseks väljastatakse eelnevalt ehitusluba, ei
ole vaja eriteadmisi. Seega pidi kaebaja juba hiljemalt juulis 2015. a aru saama, et võib olla
antud tema õigusi puudutada võiv haldusakt.
3.3. Kaebaja ei astunud kuni teabenõude esitamiseni 07.12.2015 (seega rohkem kui viie kuu
jooksul) mingeid samme haldusakti olemasolu väljaselgitamiseks. Kui haldusakti ei ole
kaebajale väljastatud, kuid isik on mingil muul viisil haldusakti olemasolust teada saanud ning
tal on seetõttu alust arvata, et haldusakt võib tema õigus rikkuda, peab isik olema aktiivne
ning mõistliku aja jooksul astuma samme selleks, et haldusakt talle teatavaks tehtaks.
Nimetatud seisukohta on Riigikohus korduvalt väljendanud (kohtuasjades nr 3-3-1-3-13 p 16,
3-3-1-25-09 p 11, 3-3-1-19-09 p 16, 3-3-1-23-07 p 10, 3-3-1-82-07 p 15, 3-3-1-70-06 p 11,
3-3-1-52-00 p 2).
                                                                                          2(8)
3.4. Kaebetähtaja kulgemist ei mõjuta asjaolu, et isik ei saa aru selle haldusakti tähendusest
tema õigustele (Riigikohtu halduskolleegiumi määrus kohtuasjas nr 3-3-1-56-02 p 9, 10).
Olukorras, kus mõistlikul inimesel peab tekkima kahtlus, et haldusakt võib tema huve
kahjustada, ei või see puudutatud isik jääda ootama asjaolude selginemist, et siis hiljem
kasutada oma kaebeõigust, vaid ta peab asjaolud välja selgitama vaide- või
halduskohtumenetluses. Kuna ehitusluba antakse konkreetsele ehitusprojektile, ei ole
ehitusloa andmise tagajärgedest kellelgi võimalik aru saada ilma ehitusprojektiga tutvumata.
Tutvumiseks peab puudutatud isik pöörduma isiklikult või oma esindaja kaudu
ehitusjärelevalve asutuse või tellija poole, sest mahuka dokumentatsiooni ärakirju ei ole
võimalik kõigile puudutatud isikutele kätte toimetada.
3.5. Pelgalt haldusakti adressaadi subjektiivne arusaam haldusakti sisust ja suutmatus hinnata
akti oma õigusi rikkuvaks ning välja selgitada selle vaidlustamise vajadus ei saa olla kaebuse
esitamise tähtaja ennistamise mõjuvaks põhjuseks (Riigikohtu halduskolleegiumi määrus
kohtuasjas nr 3-3-1-38-01, p 4)
3.6. Seega hakkas kaebetähtaeg kulgema hetkest, kui kaebaja sai teada, et võib olla antud
tema õigusi puudutav haldusakt, mitte hetkest, kui kaebaja sai teada haldusakti täpsest sisust.
Kaebaja kohustus mõistliku aja jooksul astuma vajalikke samme selleks, et saada selgust oma
võimalikus õiguste rikkumises ja veendumaks, et väljastatud ehitusluba ei riiva mingil moel
tema õigusi. Vaidlust ei ole asjaolu üle, et vastustaja poole pöördus kaebaja alles 07.12.2015.
Seega ei ole kaebaja kasutanud oma õigust tutvuda ehitusloaga ja on sellest tulenevalt
kaotanud võimaluse ehitusluba õigeaegselt vaidlustada. Eeltoodust tulenevalt on ebaõige
kaebaja väide, et kaebaja jaoks hakkas tähtaeg kulgema alles 14.12.2015, mil vastustaja
kaebaja 07.12.2015 esitatud teabenõudele vastas. Kaebetähtaega ei mõjuta haldusorganiga
kirjavahetuse pidamine, kaebetähtaja kulgemine on käesolevas asjas seotud haldusaktist
teadasaamisega (halduskohtumenetluse seadustiku (HKMS) § 46 lg 7).
3.7. Avalike teede ehitamine on ülekaalukas avalik huvi ning huvi haldusakti kehtimajäämise
suhtes on seda kaalukam, mida enam on isik akti vaidlustamise soovi korral kaebuse
esitamisega viivitanud. Õiguskindluse põhimõttega ei oleks kooskõlas olukord, kus isikud,
kellele ei ole haldusakti teatavaks tehtud, saaksid seda vaidlustada ebamõistlikult pika tähtaja
jooksul. Vastustaja on seisukohal, et kaebaja, esitades kaebuse alles 11.01.2016, on kaebuse
esitamisega ebamõistlikult viivitanud. Kuivõrd kaebaja ei astunud ehitusloa andmisest teada
saades mõistliku aja jooksul samme, et tutvuda ehitusloa ja projektiga, tuleb kohtul käesoleval
hetkel kaaluda HKMS § 46 lg 7 kohaldamist, mille kohaselt juhul, kui haldusakti või
keeldumist ei ole kaebajale teatavaks tehtud, kuid ta on haldusaktist või keeldumisest muul
viisil teada saanud, ent viivitanud ebamõistlikult tühistamis- või kohustamiskaebuse
esitamisega, loetakse kaebetähtaeg möödunuks.
3.8. Vastustaja taotleb asja menetluse lõpetamist kaebetähtaja rikkumise tõttu HKMS § 124 lg
2 alusel.
4. 26.02.2016 palus kohus kaebajal esitada oma seisukoht menetluse lõpetamise taotluse osas
hiljemalt 18.03.2016.
5. 29.02.2016 vastuses kaebusele ei nõustu kolmas isik kaebusega ning palub jätta kaebus
rahuldamata. Muu hulgas leiab kolmas isik, et kaebaja sai teada või pidi teada saama ehitusloa
väljastamisest ja müratõkkeseina rajamisest märksa varem kui detsembris 2015. a.
Maanteeamet alustas müratõkkeseina ehitamist 2015. a hilissuvel. Töödest teavitamiseks
paigaldati maantee äärde infotabel, millele oli märgitud tööde teostamise algus ja lõpp, samuti
viide tööde teostamise õiguslikule alusele. Sellest tulenevalt oli kaebaja teadlik tööde
teostamisest ning selle aluseks oleva ehitusloa olemasolust mitu kuud enne vastava
teabenõudega Maanteeameti poole pöördumist ja kaebuse esitamist. Juhul kui kaebaja oli
                                                                                           3(8)
niivõrd huvitatud sellest, et ehitusloa alusel paigaldatav müratõkkesein ei oleks paigaldatud
vahetult temale kuuluvate hoonete ette või selles, et müratõkkesein oleks ehitatud
teistsugustest materjalidest, siis oli kaebajal õigus ja võimalus võimalikult kiiresti pöörduda
Maanteeameti poole paigaldatava seina parameetrite väljaselgitamiseks, mitte aga oodata seni,
kuni müratõkkesein on valmis ehitatud ja alles siis nõuda seina lammutamist.
6. Kaebaja vaidleb oma 15.03.2016 seisukohas vastu vastustaja menetluse lõpetamise
taotluses sisalduvatele seisukohtadele, põhjendades seda alljärgnevalt.
6.1. Kaebuse esitaja on seisukohal, et vastustaja on kaebetähtaja võimaliku rikkumise osas
kaebuse esitaja poolt õiguslikult põhjendamatult viidanud käeoleval juhul HKMS § 46 lg-le 7.
6.2. Kaebuse esitaja juhib kohtu ja menetlusosaliste tähelepanu kõigepealt asjaolule, et
Tallinna-Tartu-Võru-Luhamaal maanteel alates juulist 2015. a toimunud ehitustegevuse alusel
ei saanud kaebuse esitaja mitte kuidagi eeldada, et detsembris 2015. a päädib see viie meetri
kõrguse läbipaistmatust materjalist müratõkkeseina ehitamisega tema kinnistu piirile ning
mille tulemusena muutub kaebaja kinnistu Tallinn-Tartu-Võru-Luhamaa maanteel liiklejate
jaoks täielikult varjatuks.
6.3. Vastustaja seisukoht justkui oleks pidanud kaebuse esitaja ehitusobjekti mõlemasse ossa
paigaldatud stendide alusel järeldama, et tee-ehitustööde alusel paigaldatakse tema kinnistu
piirile viie meetri kõrgune müratõkkesein, mis hakkab rikkuma kaebuse esitaja subjektiivseid
õigusi, on samuti ebaõige. Vastavalt vastustaja enda poolt 25.02.2016 esitatud
menetlusdokumendis lisatud tõenditele on fotodelt ja stendilt näha, et vastustaja poolt välja
valitud töövõtja hakkas teostama maantee rekonstrueerimistöid Tallinna-Tartu-Võru-
Luhamaal maanteel Mõigu-Jüri teelõigul, kuid eeltoodust ei saa mitte kuidagi järeldada, et
kaebuse esitaja oleks antud stendilt saadud informatsiooni alusel saanud järeldada, et selle
käigus paigaldatakse lõpptulemusena vahetult tema kinnistu piirile viie meetri kõrgune
müratõkkesein. Vastustaja on lisanud 25.02.0215 esitatud menetlusdokumendi juurde ka fotod
juulis 2015. a kaebaja kinnistu vahetuses läheduses teostatud tee-ehitustöödest, millelt on
üheselt tuvastatav, et töövõtja poolt teostatakse Tallinn-Tartu-Võru-Luhamaa maanteele
alljärgnevaid ehitustöid: ehitatakse maantee eraldusriba, freesitakse vana asfaltkatet maanteelt
ning ladustatakse alusmaterjali enne uue asfaltkatte paigaldamist maanteele. Kaebuse esitaja
on seisukohal, et eeltoodud fotodel toodud tööde alusel ei oleks kaebuse esitaja saanud mitte
kuidagi eeldada, et antud töödeks väljastatud ehitusloa alusel paigaldatakse lõpptulemusena
vahetult tema kinnistu piirile viie meetri kõrgune müratõkkesein ning et maanteel teostatavate
ehitustööde aluseks oleva ehitusloa kui haldusakti alusel võib toimuda kokkuvõttes tema
subjektiivsete õiguste rikkumine. Kaebuse esitaja rõhutab, et fotodelt mis on tehtud 2015. a
juulis ei ole ega saagi olla tuvastatav müratõkkeseina ehitamist, kuna antud rajatise ehitamist
alustati vastustaja poolt välja valitud töövõtja poolt alles 2015. a detsembri alguses.
6.4. Kaebuse esitaja on esitanud oma kaebusega ka fotod müratõkkeseinast, mis paigaldati
kaebuse esitaja kinnistu piirile paari päeva jooksul detsembris 2015. a ning sellest tulenevalt
esitaski kaebuse esitaja 07.12.2015 vastustajale teabenõude. Vastustajale esitatud teabenõude
alusel sooviski kaebuse esitaja teada saada, millisel õiguslikul alusel toimub müratõkkeseina
ehitamine ning miks ei ole ehitustegevust kooskõlastatud eelnevalt kaebuse esitajaga.
Siinjuures omab kaebuse esitamise tähtaegsuse seisukohalt õiguslikku tähtsust asjaolu, et
müratõkkeseina hakati paigaldama kaebuse esitaja kinnistu piirile alles 2015. a detsembri
alguses ning 07.12.2015 edastas kaebuse esitaja vastustajale teabenõude. 14.12.2015 vastas
vastustaja kaebuse esitajale, et müratõkkeseina ehitamise õiguslikuks aluseks on vastustaja
poolt 02.07.2015 väljastatud ehitusluba ning seega sai kaebuse esitaja esmakordselt teada
tema õigusi rikkuvast haldusaktist.


                                                                                           4(8)
6.5. Vastustaja on 25.02.2016 kohtule ja menetlusosalistele edastatud menetlusdokumendis
korduvalt viidanud erinevatele Riigikohtu lahenditele, mille kohaselt kui haldusakti ei ole
kaebajale väljastatud, kuid isik on mingil muul viisil haldusakti olemasolust teada saanud ning
tal on seetõttu alust arvata, et haldusakt võib tema õigusi rikkuda, peab isik olema aktiivne
ning mõistliku aja jooksul astuma samme selleks, et haldusakt talle teatavaks tehtaks.
Käesoleval juhul ongi kaebuse esitaja käitunud vastavalt vastustaja poolt viidatud Riigikohtu
lahendites toodud seisukohtadele ning detsembri alguses 2015. a ehk vahetult pärast seda kui
vastustaja poolt välja valitud töövõtja hakkas teostama müratõkkeseina ehitamisega seotud
ehitustöid, pöördus kaebuse esitaja teabenõude korras vastustaja poole selgitamaks välja,
millisel õiguslikul alusel toimub müratõkkeseina ehitamine.
6.6. Kaebaja peab vajalikuks ka rõhutada, et ehitusloas olid sätestatud kõrvaltingimused, mis
olid ühtlasi eelduseks ehitusloa väljaandmisel, kuid mida vastustaja ei järginud.
Kõrvaltingimusena tuli tööde alustamisest teavitada eelnevalt Maanteeinfokeskust ning töid
tuli teostada vastavalt kinnitatud teetööde projektile ning kehtivatele normdokumentidele ja
juhistele. Kohustus oli töö tegemisel kasutada alltöövõtjaid, kes olenevalt töö iseloomust,
omavad vastava töö tegemiseks nõutavat tegevusluba või registreeringut. Ühtlasi oli
ettenähtud ehitusloas tingimus, et ehitusluba kehtib teemaa piires ning projektiga haaratud
kõrvalkinnistute piires peale seadusega ettenähtud toimingute läbiviimist. Selliste toimingute
alla kuulusid ka naaberkinnistu omanike kaasamine haldusmenetlusse ning neile võimaluse
andmine oma seisukohtade ja arvamuste esitamiseks. Kaebajaga ei ole kontakteerutud ei
ehitusloa taotlemisele eelneval ega järgneval perioodil ning kaebaja leiab, et Maanteeameti
ebaseaduslik tegevus ei vasta hea halduse tavale ning haldusmenetluse seaduses sätestatud
põhimõtetele, mis reguleerivad haldusmenetluse läbiviimist ja puudutatud isikute kaasamist.
KOHTU SEISUKOHT
7. HKMS § 124 lg 1 kohaselt kontrollib halduskohus eelmenetluses, kas kaebus on esitatud
tähtaegselt, ja lahendab kaebetähtaja ennistamise taotluse pärast teistelt menetlusosalistelt
sellele kirjaliku vastuse saamist. HKMS § 152 lg 1 p 2 kohaselt lõpetab kohus määrusega
menetluse kaebetähtaja ületamise korral vastavalt HKMS § 124 lg-le 2, s.o kohus lõpetab
määrusega asja menetluse, kui kaebus on esitatud tähtaega rikkudes ja tähtaeg ei kuulu
ennistamisele.
8. Kohus leiab, et praegusel juhul ei ole kaebus esitatud selleks seaduses sätestatud tähtaega
järgides. Kaebetähtaja ennistamise taotlust kohtule esitatud ei ole, kuna kaebaja peab kaebust
tähtaegselt esitatuks. Vastustaja on kohtule esitanud taotluse menetluse lõpetamiseks
kaebetähtaja rikkumise tõttu. Vastavalt HKMS § 124 lg-le 4 teeb kohus, kui menetlusosaline
taotleb kohtult asja menetluse lõpetamist kaebetähtaja rikkumise tõttu, taotluse kohta
põhjendatud määruse. Seetõttu tuleb vastustaja taotlus rahuldada ja haldusasja nr 3-16-76
menetlus HKMS § 124 lg 2 ja HKMS § 152 lg 1 p 2 alusel lõpetada. Kohus põhjendab oma
seisukohta järgnevalt.
9. HKMS § 46 lg-s 1 sätestatud üldreegli kohaselt tuleb tühistamiskaebus esitada 30 päeva
jooksul kaebajale haldusakti teatavaks tegemisest arvates. Kui haldusakt jäetakse isikule
teatavaks tegemata, kuid ta sai sellest teada või pidi sellest teada saama muul viisil,
kohaldatakse HKMS § 46 lg-s 7 sätestatut. Regulatsioonist tuleneb, et kui isik on haldusaktist
muul viisil teada saanud, mõistliku aja jooksul tegutsedes haldusakti välja nõudnud ning
seejärel omakorda mõistliku aja jooksul kohtusse pöördunud, on kaebus tähtaegne.
Mõistlikuks ajaks haldusakti vaidlustamiseks pärast selle olemasolust teadasaamist on
Riigikohtu halduskolleegium pidanud kahte kuud, rõhutades sealjuures, et pärast haldusakti
korrektset teatavakstegemist peab isikule jääma kohtusse pöördumiseks 30 päeva, nagu ka
olukorras, kus haldusakt oleks isikule korrektselt teatavaks tehtud. Riigikohtu seisukohast on
                                                                                          5(8)
väljaloetav ka, et umbes kuuajaline periood teatavaks tegemata haldusakti väljanõudmise
taotluse esitamiseks on samuti piisav. Seega tuleb kohtul teatavaks tegemata haldusakti puhul
kontrollida seda, kas isiku poolt haldusakti väljanõudmine on toimunud mõistliku aja jooksul
ning kas pärast haldusakti teatavakstegemist on isik kohtusse pöördunud 30 päeva jooksul
haldusakti teatavakstegemisest arvates. (Riigikohtu halduskolleegiumi määruse kohtuasjas nr
3-3-1-23-07 p-d 10–12.)
10. Kohtuasjas esitatud materjalidest nähtuvalt pöördus kaebaja 07.12.2015 Maanteeameti
poole teabenõudega seoses ehitustegevusega Tallinn-Tartu mnt Mõigu-Jüri lõigul ühes
taotlusega nimetatud ehitustegevuse peatamiseks ehk rohkem kui viis kuud pärast ehitusloa nr
15-00077/126 andmist. Vaidlust ei ole selles, et vaidlusalust ehitusluba kaebuse esitajale enne
Maanteeameti poole teabenõudega pöördumist kätte toimetatud ei ole. Seega tuleb praegusel
juhul kohtul hinnata, kas kaebaja poolt ette võetud sammud Maanteeameti poolt 02.07.2015
antud tee ehitusloa nr 15-00077/126 kättesaamiseks on sooritatud mõistliku aja jooksul ning
kas pärast akti saamist on kaebaja pöördunud kohtusse 30 päeva jooksul. Kohus saab tähtaja
ennistamata jätta üksnes siis, kui tuvastab, et kaebaja on viivitanud haldusakti
väljanõudmisega ebamõistlikult või ei pöördunud akti saamisest kohtusse 30 päeva jooksul.
Vaidlust ei ole selles, et pärast vaidlusalusest haldusaktist 14.12.2015 teadasaamist esitati
kaebus halduskohtusse 30 päeva jooksul. Vaidlus seisneb selles, kas ehitusloa väljanõudmine
toimus mõistliku aja jooksul.
11. Vastustaja ja kolmas isik on asunud seisukohale, et kaebuse esitaja on mööda lasknud
kaebusega halduskohtusse pöördumiseks seaduses ettenähtud tähtaja, kuivõrd ta pidi ehitusloa
olemasolust teadlik olema hiljemalt 2015. a juulis, kui temale kuuluva kinnistu vahetus
läheduses toimus ehitustegevus. Kaebaja teadlikkust ehitusloa olemasolule viitavate
ehitustöödega alustamisest on vastustaja menetluse lõpetamise taotluses põhjendanud sellega,
et 26.06.2015 paigaldas ehitustöid teostanud AS Teede REV-2 ehitusobjekti mõlemasse otsa
stendid, millel oleva info kohaselt on objekti pikkuseks 7 km. Objekti algusesse paigaldatud
stend asub kaebajale kuuluvast Reti tee 4 kinnistust umbes 2,5 km kaugusel – seega ei saanud
vastustaja hinnangul tekkida kahtlust selles osas, et kavandatavad ehitustööd hakkavad
toimuma ka kaebajale kuuluva kinnistu vahetus läheduses. Töövõtja alustas ettevalmistavate
töödega 01.07.2015, 02.07.2015 toimus objektil liikluse ümbersuunamiseks ülemineku ehitus.
Liikluskorralduse muudatusest teavitati avalikkust 01.–02.07.2015. Kaebajale kuuluva
kinnistu vahetus läheduses teostati ehituspäevikute kohaselt töid juba hiljemalt 07.07.2015.
Vastustaja lisab, et ehitustööde teostamine kaebajale kuuluva kinnistu vahetus läheduses on
näha 16.07.2015 tehtud fotodelt (fotod tehtud umbes 270–1800 m kaugusel Reti tee 4
kinnistust). Vastustaja menetluse lõpetamise taotlusele lisatud tõenditele kaebaja vastu ei
vaidle, küll aga leiab kaebaja, et kuigi stendilt ja vastustaja esitatud fotodelt on näha, et
vastustaja poolt välja valitud töövõtja hakkas teostama maantee rekonstrueerimistöid Tallinna-
Tartu-Võru-Luhamaa maantee Mõigu-Jüri teelõigul, ei saa eeltoodust mitte kuidagi järeldada,
et kaebuse esitaja oleks antud stendilt saadud informatsiooni ja 2015. juulis toimunud
ehitustegevuse alusel saanud järeldada, et detsembris 2015. a päädib see viie meetri kõrguse
läbipaistmatust materjalist müratõkkeseina ehitamisega kaebaja kinnistu piirile. Kaebuse
esitaja on seisukohal, et vastustaja esitatud fotodel toodud tööde (s.o ehitatakse maantee
eraldusriba, freesitakse vana asfaltkatet maanteelt ning ladustatakse alusmaterjali enne uue
asfaltkatte paigaldamist maanteele) alusel ei oleks kaebuse esitaja saanud mitte kuidagi
eeldada, et antud töödeks väljastatud ehitusloa alusel paigaldatakse lõpptulemusena vahetult
tema kinnistu piirile viie meetri kõrgune müratõkkesein ning et maanteel teostatavate
ehitustööde aluseks oleva ehitusloa kui haldusakti alusel võib toimuda kokkuvõttes tema
subjektiivsete õiguste rikkumine. Kaebaja hinnangul omab kaebuse esitamise tähtaegsuse
seisukohalt õiguslikku tähtsust eelkõige asjaolu, et müratõkkeseina hakati paigaldama kaebuse
esitaja kinnistu piirile alles 2015. a detsembri alguses ning 07.12.2015 edastas kaebuse esitaja
                                                                                           6(8)
vastustajale teabenõude. 14.12.2015 vastas vastustaja kaebuse esitajale, et müratõkkeseina
ehitamise õiguslikuks aluseks on vastustaja poolt 02.07.2015 väljastatud ehitusluba ning seega
sai kaebuse esitaja esmakordselt teada tema õigusi rikkuvast haldusaktist.
12. Kohus märgib käesolevat taotlust lahendama asudes, et HKMS § 46 lg-st 7 tulenevalt
peab isik, kellele ei ole haldusakti teatavaks tehtud, kuid kes on saanud haldusaktist muul
viisil teada, astuma mõistliku aja jooksul kohaseid samme selleks, et haldusakt talle teatavaks
tehtaks. Seetõttu ei ole praeguses asjas tähtaja küsimuse lahendamisel oluline, kas ehitusluba
tuli kaebajale teatavaks teha ja kas ta tuli kaasata haldusmenetlusse. Nimelt paneb HKMS §
46 lg 7 isikule, kes on haldusakti olemasolust mingil moel teada saanud, kohustuse mingi aja
jooksul vajalikud asjaolud välja selgitada ja seejärel kohtusse pöörduda, mitte lõputult oodata.
Sellisel juhul jäetakse halduse menetlusvea (haldusmenetlusse jäeti kaasamata isik, kes oleks
tulnud kaasata ja kellele oleks tulnud haldusakt teatavaks teha) tagajärjed isiku enda kanda –
ta võib minetada õiguskaitsevõimaluse, kui ta kohtu hinnangul piisavalt kiiresti olukorrast aru
ei saa ja midagi ette ei võta.
13. Vastusest vastustaja menetluse lõpetamise taotlusele on kohtule väljaloetav, et kaebaja
mõistis, et riigimaantee rekonstrueerimise näol on tegemist ehitusloakohustusliku ehitamisega.
Vastustaja menetluse lõpetamise taotlusele lisatud fotol ehitusobjekti ühte otsa paigaldatud
stendist nähtub, et ehitustöid teostati seoses Mõigu-Jüri lõigu rekonstrueerimisega. Kohtu
hinnangul on rekonstrueerimise, kui detailselt määratlemata mõiste, millega on hõlmatud lai
tegevuste ring, puhul põhjendatud, et isikul tekkib kahtlus, et rekonstrueerimiseks antud
ehitusluba võib mh kahjustada puudutatud isiku huve. Kohus nõustub vastustajaga, et
olukorras, kus mõistlikul inimesel peab tekkima kahtlus, et haldusakt võib tema huve
kahjustada, ei või see puudutatud isik jääda ootama asjaolude selginemist, et siis hiljem
kasutada oma kaebeõigust, vaid ta peab asjaolud välja selgitama halduskohtumenetluses.
Kuna ehitusluba antakse konkreetsele ehitusprojektile, ei olegi ehitusloa andmise
tagajärgedest kellelgi võimalik aru saada ehitusprojektiga tutvumata. Tutvumiseks oleks
kaebaja pidanud pöörduma isiklikult või oma esindaja kaudu haldusorgani poole, et nõuda
välja ehitustegevuse aluseks olevad haldusaktid.
14. Kaebaja ei ole väitnud, et ta ei märganud 2015. a juulis kaebaja kinnistu läheduses
ehitustegevust. Kohtu hinnangul ei saa isik, kui haldusakti ei ole teatavaks tehtud,
ehitustegevuse märkamisel enam passiivselt oodata, vaid peab viivituseta astuma samme
selleks, et nõuda välja ehitustegevuse aluseks olevad haldusaktid, et aru saada, kas ehitus võib
tema õigusi riivata. Kohus leiab ka seda, et Eestis toimuvate põhimaanteede ehitamise ja
rekonstrueerimise käigus on muutunud tavaks müratõkkeseinade kasutamine ja seetõttu saab
eeldada, et maantee äärsete kruntide omanikel peab tekkima maantee ulatusliku ehitamise ja
rekonstrueerimise käigus põhjendatud kahtlus, et nimetatud ehitamine või rekonstrueerimine
võib puudutada tema huve ja õigusi.
15. Eeltoodust tulenevalt leiab kohus, et kui kaebaja sai ehitustegevusest Reti tee 4 kinnistu
läheduses seoses Mõigu-Jüri lõigu rekonstrueerimisega teada või pidi teada saama hiljemalt
2015. a juulis, pidi ta ka aru saama, et võib olemas olla tema õigusi puudutada võiv haldusakt
ning sellest tulenevalt oleks ta pidanud astuma vajalikke samme, et vastav haldusakt talle
teatavaks tehtaks. Saades stendidelt teada ehitustegevuse üldise sisu, oli täpsemaid andmeid
võimalik kontrollida juba teabenõude esitamise teel või haldusakti ja teiste dokumentidega
vahetult tutvudes. Kaebaja pöördus teabenõudega vastustaja poole alles 07.12.2015, s.o ca viis
kuud pärast ehitustööde alustamist. Kohtu hinnangul tuleb lugeda, et kaebaja on viivitanud
ebamõistlikult kaua vaidlusaluse haldusakti väljanõudmisega ning on seetõttu lasknud mööda
kaebetähtaja.


                                                                                           7(8)
16. Kuna kaebaja on kohtumenetluse kestel jäänud seisukohale, et kaebus esitati tähtaegselt
ning ta ei ole välja toonud mõjuvaid põhjuseid, mis takistasid kaebuse tähtaegset esitamist,
siis ei pea kohus analüüsima seda, kas esineb mõjuv põhjus kaebuse esitamise tähtaja
ennistamiseks või mitte.
17. Kohus on leidnud, et kaebaja oli teadlik kaebaja kinnistu läheduses toimuvatest
ehitustöödest 2015. a juulist alates ja kaebaja ka eeldas, et nendeks töödeks on antud
ehitusluba. Ta pidi mõistliku aja jooksul astuma samme selleks, et saada selgust oma
võimalikus õiguste rikkumises ja veendumaks, et luba ei riiva mingil moel tema õigusi.
Vastustaja poole pöördus ta alles 07.12.2015. Kaebaja ei kasutanud teadlikult oma õigust
tutvuda ehitusloaga ja loobus võimalusest luba õigeaegselt vaidlustada. Kohus leiab, et kaebus
on esitatud tähtaega rikkudes ja kohtule ei ole teada mõjuvaid põhjuseid tähtaja ennistamiseks.
18. Eeltoodud põhjendustel lõpetab kohus HKMS § 124 lg 2 ja HKMS § 152 lg 1 p 2 alusel
haldusasja nr 3-16-76 menetluse. Kuna kohus lõpetab kohtuasja menetluse HKMS § 152 lg 1
p 2 alusel, tuleb asjas tasutud riigilõiv HKMS § 105 lg 5 p-st 4 tulenevalt tagastada. Seega
tuleb kaebuselt tasutud riigilõiv 15 eurot tagastada. Kohus selgitab, et riigilõiv tagastatakse
käesoleva määruse jõustumisel.
19. Kohus lahendab vastavalt HKMS § 109 lg-le 2 ka menetluskulude jaotuse küsimuse.
Menetluse lõpetamise korral kannab menetluskulud kaebaja (HKMS § 108 lg 4). Vastustaja ei
ole esitanud kohtule andmeid menetluskulude kandmise kohta, mistõttu jäävad vastustaja
võimalikud menetluskulud HKMS § 109 lg 1 alusel tema enda kanda. Samuti ei ole kolmas
isik esitanud kohtule kohtu poolt määratud tähtajaks menetluskulude hüvitamise nõuet. Seega
jäävad kolmanda isiku menetluskulud tema enda kanda.
/Allkirjastatud digitaalselt/

Daimar Liiv
Kohtunik




                                                                                          8(8)

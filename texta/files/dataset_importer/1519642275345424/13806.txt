                                                                    Tsiviilasi nr: 2-15-4616




                               KOHTUMÄÄRUS

Kohus                            Tallinna Ringkonnakohus

Kohtuasja number                 Tsiviilasi 2-15-4616

Määruse tegemise aeg ja koht     01.06.2016, Tallinn

Kohtukoosseis                    Krista Kirspuu, Ande Tänav, Tiit Kollom

Kohtuasi                         JV’i taotlus riigi õigusabi saamiseks

Vaidlustatud kohtulahend         Pärnu Maakohtu 22.03.2016 kohtumäärus riigi õigusabi
                                 osutaja tasu ja kulude kindlaksmääramise kohta

Kaebuse esitaja ja kaebuse JV`i määruskaebus
liik

Menetlusosalised    ja   nende Määruskaebuse esitaja (avaldaja): JV (isikukood
esindajad                      XXXXXXXXX, elukoht XXX, e-post: XXX )
                               Esindaja riigi õigusabi korras: vandeadvokaat Veljo
                               Viilol (e-post: XXX)

Menetluse liik                   Kirjalik menetlus

Resolutsioon:
   1. JV`i määruskaebus rahuldada osaliselt.
   2. Pärnu Maakohtu 22.03.2016 määrus tühistada ning saata asi uueks
      läbivaatamiseks samale esimese astme kohtule.
   3. Määrus toimetada kätte menetlusosalistele ja Eesti Vabariigile
      (Rahandusministeeriumi kaudu).
   4. Määruse peale võib Riigikohtule esitada määruskaebuse 15 päeva jooksul
      määruse ärakirja kättesaamisest alates).

Asjaolud
   1. Pärnu Maakohtu 08.04.2015 kohtumäärusega on määratud JV`ile riigi õigusabi
       andmine kohustusega ühekordse maksena hüvitada 75 % ulatuses riigi õigusabi tasu ja
       riigi õigusabi kulud ühe aasta jooksul pärast riigi õigusabi tasu suuruse ja riigi
       õigusabi kulude kindlaksmääramist.
   2. Riigi õigusabi osutavaks advokaadiks on määratud vandeadvokaat Veljo Viilol (OÜ
       Veljo Viiloli Advokaadibüroo, asukoht Suur-Karja 21, 10148 Tallinn).
   3. 19.11.2015 esitas vandeadvokaat Veljo Viilol Pärnu Maakohtule taotluse riigi õigusabi
       tasu suuruse ja riigi õigusabi kulude hüvitamise ulatuse kindlaksmääramiseks.


                                                                                       1(5)
                                                                      Tsiviilasi nr: 2-15-4616

   4. Taotlusele oli lisatud Veljo Viiloli selgitus JV keeldumise kohta anda nõusolek
      advokaadi tasule ja kuludele. JV märgib vastuses advokaadile, et ta ei ole kunagi
      taotlenud riigi õigusabi kohtulikuks menetluseks ega selleks ettevalmistamiseks ja
      leiab, et advokaadi taotlus on paljuski põhjendamatu ja põhjendamata. JV ei ole
      märkinud, mis on konkreetselt taotluses põhjendamatu.
   5. Taotluse kohaselt sisaldas õigusabi osutamine järgmisi toiminguid: 1) kohtulikuks
      menetluseks ettevalmistamine hagita menetluses: 14.04.2015 esmane tutvumine
      dokumentidega seoses töölepingu erakorralise ülesütlemisega ja sellega kaasnevates
      nõuetes – 0,50 h so 20 eurot; 2) kohtulikuks menetluseks ettevalmistamine hagita
      menetluses: 17.04.2015 kohtumine õigusabi saajaga Pärnus asjaolude
      väljaselgitamiseks ja täpsustamiseks – 1,50 h so 60 eurot; 3) kohtulikuks menetluseks
      ettevalmistamine hagita menetluses: 20.04.2015 tõendite analüüs, õigusliku
      positsiooni kujundamine ja vastuse koostamine töövaidluskomisjonile – 3,00 h so 120
      eurot; 4) kohtulikus menetluses osalemine: 21.04.2015 osalemine Pärnu
      Töövaidluskomisjoni istungil - 2,00 h so 80 eurot, 5) 17.04.2015 tasu sõidule kulunud
      aja eest (kohtumine õigusabi saajaga) 134 km so 20 eurot; 5) 21.04.2016 tasu sõidule
      kulutatud aja eest (Pärnu Töövaidluskomisjoni istung) 134 km so 20 eurot. Tasud
      summas 320 eurot, millele lisandub käibemaks summas 64 eurot, so kokku tasud
      summas 384 eurot.
   6. Taotluse kohaselt sisaldasid riigi õigusabi osutamisel kantud vajalikud kulud: 1)
      17.04.2015 sõidukulud Pärnusse (asjaolude arutelu õigusabi saajaga) 268 km so 80,40
      eurot; 2) 21.04.2015 sõidukulud Pärnusse (Pärnu Töövaidluskomisjoni istung) 268 km
      so 80,40 eurot. Kulud summas 160,80 eurot, millele lisandub käibemaks summas
      32,16 eurot, so kulud kokku summas 192,96 eurot.
   7. Taotluse kohaselt moodustasid tasud ja kulud kokku 480,80 eurot, millele lisandub
      käibemaks summas 96,16 eurot, kõik kokku koos käibemaksuga 576,96 eurot.
   8. Advokaat märkis taotluses, et tegelik töömaht oli üle kahe korra arvestatust suurem
      ning lisas taotlusele töövaidluskomisjoni otsuse, mida ei olnud kohtus vaja
      vaidlustada. Advokaat leidis, et sellest lähtuvalt tuleks JV-le määratud 75% õigusabi
      tasust proportsionaalselt maha võtta ja vastaspoolelt mitte välja mõistmisel jätta riigi
      kanda. Kaaluda tuleks ka sõidukulude riigi kanda jätmist, sest õigusabi saajal on
      mõistlik loota, et õigusabi osutama määratakse kohalik advokaat, kes sõitma ei pea.

Maakohtu määrus
  9. Pärnu Maakohus määras 22.03.2016 kohtumäärusega kindlaks riigi õigusabi osutaja
      tasuna ja kuludena JV’ile osutatud õigusabi eest kokku 576,96 eurot, kohustusega see
      tasuda riigieelarvest vandeadvokaat Veljo Viilolile ning JV`il eelnimetatud summa
      hüvitada 75 % ulatuses, so 432,72 eurot ühekordse maksena ühe aasta jooksul peale
      kohtumääruse jõustumist.
  10. Määruse põhjenduste kohaselt leidis kohus, et advokaadi poolt esitatud tasu ja kulude
      taotlus tuleb rahuldada vastavalt Riigi õigusabi seaduse § 21 lõike 3 alusel õigusabi
      toimingute tegemise ajal kehtinud Eesti Advokatuuri juhatuse poolt 15.12.2009
      otsusega kehtestatud „Riigi õigusabi osutamise eest makstava tasu arvestamise alused,
      maksmise kord ja tasumäärad ning riigi õigusabi osutamisega kaasnevate kulude
      hüvitamise ulatus ja kord“ punktidele 37 ja 38, mille kohaselt isiku esindaja tasu
      tsiviilasja kohtulikus menetluses osalemise eest on 20 eurot iga poole tunni kohta ja
      tasu tsiviilasja kohtulikuks menetluseks ettevalmistamise eest hagita asjades on 20
      eurot iga poole tunni kohta.
  11. JV-ile määrati vastavalt tema taotlusele riigi õigusabi andmine esindamiseks tsiviilasja
      kohtueelses menetluses ja kohtus. Advokaat on tasu ja kulude taotlusele lisanud tema


                                                                                         2(5)
                                                                      Tsiviilasi nr: 2-15-4616

       poolt     õigusabi     andmise      käigus     koostatud   5-leheküljelise     avalduse
       töövaidluskomisjonile töölepingu lõppenuks tunnistamiseks ja saamata töötasu,
       kasutamata puhkuse hüvitise, lepingu erakorralisest ülesütlemisest tuleneva hüvitise
       ning viiviste nõudes OÜ-lt K.
   12. Kohtu hinnangul on tegemist mahuka õigusdokumendiga ja keeruka töövaidlusasjaga
       Pärnu Töövaidluskomisjonis, kus lisaks JV seitsmele nõudele esitas nõuded ka
       tööandja OÜ K. Töövaidluskomisjoni 28.04.2015 otsuse kohaselt JV töölepingu
       ülesütlemise aja nõue rahuldati ja tema rahalised nõuded rahuldati ca 1/3 ulatuses ja
       2/3 ulatuses jäeti rahuldamata ning OÜ K nõuded jäeti rahuldamata. Kohus leidis, et
       advokaadi tehtud tasu taotluses märgitud töö maht on vajalik ja põhjendatud ning
       advokaadi tasu taotlus tuleb täielikult rahuldada.
   13. Kohus leidis, et advokaadi poolt esitatud taotlus riigi õigusabi osutamise kohta
       jõudmiseks kulutatud aja ning sõidukulude eest on põhjendatud „Korra“ punktide 471,
       52 ja 54 alusel ning tuleb rahuldada täies ulatuses.
   14. Lähtudes Eesti Advokatuuri juhatuse poolt 15.12.2009 otsusega kehtestatud „Riigi
       õigusabi osutamise eest makstava tasu arvestamise alused, maksmise kord ja
       tasumäärad ning riigi õigusabi osutamisega kaasnevate kulude hüvitamise ulatus ja
       kord“ tuleb osutatud riigi õigusabi eest maksta vandeadvokaat Veljo Viilolile riigi
       õigusabi tasuna ja riigi õigusabi kuludena kokku 480,80 eurot, millele lisandub
       käibemaks 20% summas 96,16 eurot, kokku 576,96 eurot.
   15. Riigi õigusabi määrati JV-ile kohustusega ühekordse maksena hüvitada 75 % ulatuses
       riigi õigusabi tasu ja riigi õigusabi kulud ühe aasta jooksul pärast riigi õigusabi tasu
       suuruse ja riigi õigusabi kulude kindlaksmääramist. Seega vastavalt 08.04.2015
       kohtumäärusele tuleb JV’il tema poolt hüvitamisele kuuluv summa 432,72 eurot
       tasuda riigile ühekordse maksena ühe aasta jooksul peale käesoleva kohtumääruse
       jõustumist.
   16. Advokaat on palunud kohtul jätta riigi kanda JV poolt riigile tasumisele kuuluv 75
       protsendiline osa õigusabi tasust ja kuludest, kuna JV nõue töövaidluskomisjonis
       suures osas rahuldati. Samuti leiab advokaat, et kaaluda tuleks ka sõidukulude jätmist
       riigi kanda, sest õigusabi saajal on mõistlik loota, et õigusabi määratakse osutama
       kohalik advokaat, kes sõitma ei pea. Kohus leidis, et puuduvad alused jätta riigi
       õigusabi tasu riigi kanda ja määrata riigi õigusabi saaja hüvitamisele kuuluva osa
       protsent teisiti.

Määruskaebus
  17. Avaldaja esitas Pärnu Maakohtu määrusele määruskaebuse ning palub maakohtu
      määruse tühistada, vabastada määruskaebuse esitaja õigusabi saamisel tekkinud
      kuludest mõjuval põhjusel ja kindlaks määratud õigusabikulud jätta K OÜ kanda.
  18. Määruskaebuse kohaselt ei ole advokaadi poolt maakohtul esitatud dokumenti
      avaldajale enne kohtumääruse tegemist tutvustatud, samuti ei ole teavitatud sellise
      taotluse kohtule esitamisest. Kohus on märkinud, et avaldaja ei ole esitanud
      vastuväiteid, millega ei saa nõustuda.
  19. Kohtumääruses on kohus leidnud, et advokaat on koostanud töövaidluskomisjonile
      mahukaid dokumente. See ei ole nii olnud, sest ajaks, mil avaldajale määrati riigi
      õigusabi korras advokaat, olid dokumendid juba komisjonile esitatud. Dokumendid
      koostas jurist EB Tallinnas asuvast õigusabibüroost. Advokaadi ülesandeks oli
      avaldaja esindamine ja tema õiguste kaitsmine töövaidluskomisjoni istungil, mida ta
      ka tegi. Eelnevalt oli tal vajadus tutvuda esitatud dokumentidega ja kujundada enda
      seisukoht ning esitada töövaidluskomisjonile. Määruskaebuse esitaja esitas tõenditena
      kirjavahetuse juristiga.


                                                                                          3(5)
                                                                       Tsiviilasi nr: 2-15-4616

   20. Määruskaebuse esitaja palub end vabastada riigi õigusabi kulude hüvitamisest mõjuval
       põhjusel, milleks loeb endise tööandja K OÜ poolt enda sotsiaalsetest tagatistest ilma
       jätmist ja riigimaksude tasumata jätmist avaldaja kasuks välja mõistetud tasudelt.

Menetluse edasine käik
  21. Pärnu Maakohus võttis määruskaebuse menetlusse, jättis rahuldamata ja saatis
      vastavalt TsMS § 663 lg-le 5 lahendamiseks Tallinna Ringkonnakohtule.

Ringkonnakohtu põhjendused
   22. Tallinna Ringkonnakohus, tutvunud tsiviilasja materjalidega, leiab tuginedes TsMS §
       657 lg 1 p 3, § 659, § 667 lg 2, et esitatud määruskaebus on põhjendatud ja tuleb
       osaliselt rahuldada. Vaidlustatud kohtumäärus tuleb menetlusõiguse normide
       rikkumise tõttu tühistada ning tsiviilasi saata uueks läbivaatamiseks samale esimese
       astme kohtule, kuna ringkonnakohtus ei saa ise asja lahendada.
   23. Riigi õigusabi seaduse (RÕS) § 25 lg 1 määrab kohus pärast isikule õigusteenuse
       osutamise lõpetamist käesoleva seaduse §-s 23 ettenähtud korda järgides kindlaks riigi
       õigusabi saaja kohustuse hüvitada riigile täielikult või osaliselt advokaadile määratud
       tasu ja kulud nende põhjendatud ja vajalikus ulatuses.
   24. RÕS § 22 lg 7 1. lause kohaselt kontrollib riigi õigusabi andmise otsustanud kohus,
       uurimisasutus või prokuratuur advokaadi esitatava taotluse õigsust ja põhjendatust
       ning määrab advokaadi taotluse alusel kindlaks riigi õigusabi osutamiseks kulutatud
       põhjendatud aja, riigi õigusabi osutamiseks tehtud põhjendatud toimingud ning riigi
       õigusabi osutamise eest advokaadile maksmisele kuuluva põhjendatud tasu ja riigi
       õigusabi osutamisel kantud vajalikud hüvitamisele kuuluvad kulud.
   25. RÕS § 22 lg 6 kohaselt määratakse riigi õigusabi tasu suurus ja riigi õigusabi kulude
       hüvitamise ulatus kindlaks käesoleva seaduse § 21 lõikes 3 nimetatud tasude ja kulude
       korra alusel, mis kehtis vastava tasu maksmise või kulu hüvitamise aluseks oleva
       toimingu tegemise ajal, kui advokatuuri juhatus ei ole kehtestanud teisiti.
   26. RÕS § 21 lg 1 1.lause kohaselt kehtestab riigi õigusabi osutamise eest makstava tasu
       arvestamise alused, maksmise korra ja tasumäärad ning riigi õigusabi osutamisega
       kaasnevate kulude hüvitamise ulatuse ja korra advokatuuri juhatus igaks
       eelarveaastaks, arvestades riigieelarvest selleks eraldatud vahendite suurust ja riigi
       õigusabi eeldatavat mahtu.
   27. Tsiviilasja materjalide kohaselt on advokaadi taotluses kajastatud esindamine seoses
       kohtulikus menetluses osalemise ja kohtulikuks menetluseks ettevalmistamise eest
       hagita menetluses, mh on ajaliselt välja toodud töövaidluskomisjoni istungil
       osalemise, töövaidluskomisjonis dokumentidega tutvumisele kulunud ja
       kliendikohtumisele kulunud aeg. Sealjuures ei ole taotluses selgitatud, millest
       tulenevalt on taotleja toimingud paigutanud eelnimetatud liikide alla (tlk 59-63) .
   28. Vaidlust ei ole selles, et käesolevas asjas esindas advokaat õigusabi saajat
       töövaidluskomisjonis. Riigikohus on väljendanud seisukohta, et töövaidluskomisjoni
       menetlus on seaduses sätestatud kohtueelne menetlus TsMS § 144 p 4 tähenduses (vt
       näiteks Riigikohtu lahend nr 3-2-1-177-15).
   29. Õigusabi osutamise ajal kehtinud „Riigi õigusabi osutamise eest makstava tasu
       arvestamise alused, maksmise kord ja tasumäärad ning riigi õigusabi osutamisega
       kaasnevate kulude hüvitamise ulatus ja kord“ (edaspidi Kord), mis kehtis 01.11.2014
       kuni 30.04.2015 p. 36 1. lause sätestas, et isiku esindaja tasu tsiviilasja kohtuvälises
       menetluses osalemise eest (sh läbirääkimised kompromissiks) on 20 eurot iga poole tunni
       kohta, kuid kokku mitte rohkem kui 160 eurot. Seega kehtestas Kord kohtuvälises
       menetluses esindamise eest maksimummäära, millest suuremat tasu nõuda ei saa.


                                                                                          4(5)
                                                                         Tsiviilasi nr: 2-15-4616

    30. Maakohus on vaidlustatud kohtumäärusega rahuldanud advokaadi taotluse täies
        ulatuses summas 576,96 eurot, viidates tasude kindlaksmääramisel Korra punktile 37
        (mis reguleerib esindamist tsiviilasja kohtulikuks menetluseks ettevalmistamisel hagita
        asjades) ja punktile 38 (mis reguleerib esindamist tsiviilasja kohtulikus menetluses).
        Avaldaja on vastuses advokaadile leidnud, et ta pole kunagi taotlenud õigusabi
        kohtulikuks menetluseks ega selleks ettevalmistumiseks (tlk 56). Maakohus ei ole
        vaidlustatud määruses põhjendanud, millisel alusel tuleb töövaidluskomisjonis
        esindamine Korra mõttes lugeda advokaadi poolt märgitud tsiviilasja kohtulikuks
        menetluseks ettevalmistamiseks hagita asjas ja esindamiseks tsiviilasja kohtulikus
        menetluses, rikkudes sellega TsMS § 436 lõikes 1 sätestatud põhjendamiskohustust.
    31. Lisaks ei ole vaidlustatud määrusest jälgitav, mille alusel, kui üldse, maakohus
        taotluses märgitud toimingutele kulunud aja põhjendatust kontrollinud on, millega on
        rikkunud RÕS § 22 lõikes 7 sätestatud kontrollikohustust. Tsiviilasja toimikus
        sisaldub töövaidluskomisjoni poolt tehtud otsus (tlk 70-75), kuid selle alusel ei ole
        võimalik kontrollida istungile kulunud aega ega sedagi, kes milliseid
        menetlusdokumente töövaidluskomisjonile esitanud on. Avaldaja on määruskaebuses
        esitanud väite, et advokaat ei ole õigusabi osutanud määruses märgitud mahus, kuna
        osaliselt olid menetlusdokumendid töövaidluskomisjonile esitatud enne advokaadi
        poolt õigusabi osutamisele asumist.
    32. Asja uuel läbivaatamisel tuleb maakohtul TsMS § 477 lõigetes 5 ja 7 sätestatud
        uurimisprintsiibist juhindudes töövaidluskomisjonilt välja nõuda asja toimik ning
        vajadusel advokaadilt nõuda esitatud taotluses puuduste kõrvaldamist ja taotluse
        esitamist vastavuses Korra regulatsiooniga. Seejärel on maakohtul võimalik asuda
        hindama taotluse õigsust ja põhjendatust ning määrata kindlaks põhjendatud tasu ja
        riigi õigusabi osutamisel kantud vajalikud hüvitamisele kuuluvad kulud, kontrollides
        ühtlasi ka määruskaebuse esitaja väiteid advokaadi poolt tegelikult osutatud õigusabi
        mahu osas. Edasi saab maakohus hinnata, kas asjas esinevad alused avaldaja
        vabastamiseks riigi õigusabi tasu ja kulude hüvitamiseks. Praegusel juhul ei ole
        vaidlustatud määrus ka selles osas seadusele vastav, kuna maakohus ei ole määruses
        TsMS § 436 lg 1 kohaselt põhjendanud, miks kohus leiab, et puuduvad alused jätta
        riigi õigusabi tasu riigi kanda ja määrata riigi õigusabi saaja hüvitamisele kuuluva osa
        protsent teisiti.
    33. Ühtlasi juhib ringkonnakohus maakohtu tähelepanu TsMS § 179 lõikes 9 sätestatud
        kohustusele märkida menetluskulude väljamõistmise lahendis, et kohtulahendi alusel
        riigi kasuks välja mõistetud menetluskulude maksmise nõude tasumisega viivitamise
        korral tuleb tasuda menetluskulude tasumiseks kohustava lahendi jõustumisest alates
        kuni täitmiseni viivist võlaõigusseaduse § 113 lõike 1 teises lauses ettenähtud ulatuses.
    34. Kuna ringkonnakohtul ei ole võimalik osutatud õigusabi tasu ja kulude põhjendatust ja
        vajalikkust esmakordselt hindama hakata, tuleb asi saata uueks läbivaatamiseks
        samale esimese astme kohtule.

/allkirjastatud digitaalselt/   /allkirjastatud digitaalselt/ /allkirjastatud digitaalselt/
      Krista Kirspuu                  Ande Tänav                    Tiit Kollom




                                                                                              5(5)

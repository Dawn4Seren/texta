                                KOHTUOTSUS
                                   Eesti Vabariigi nimel


 Kohus                                     Tallinna Ringkonnakohus
 Kohtukoosseis                             Tiit Kollom (eesistuja), Reet Allikvere ja Ulvi
                                           Loonurm

 Otsuse tegemise aeg ja koht               17.06.2016 Tallinnas
 Tsiviilasja number                        2-13-16191
 Tsiviilasi                                AS-i SEB Pank hagi KT-L ja RG vastu võla
                                           väljamõistmiseks
 Tsiviilasja hind                          70 921,79 eurot
 apellatsioonimenetluses
 Vaidlustatud kohtulahend                  Pärnu Maakohtu 18.09.2015 otsus

 Kaebuse esitaja ja kaebuse liik           RG apellatsioonkaebus

 Menetlusosalised ja nende esindajad       Hageja AS SEB Pank (registrikood 10004252),
                                           volitatud esindaja Karin Rahumeel
                                           Kostja RG (IK XXXXXXXXXXX), lepinguline
                                           esindaja Lembit Ülper
                                           Kostja KT-L (IK XXXXXXXXXXX)

 Menetluse liik                            Kirjalik menetlus


RESOLUTSIOON:

Jätta Pärnu Maakohtu 18.09.2015 otsus tsiviilasjas nr. 2-13-16191 muutmata, RG
apellatsioonkaebus rahuldamata ja apellandi apellatsiooniastmega seotud menetlukulu RG
kanda.

Edasikaebamise kord

Otsuse peale võivad menetlusosalised vandeadvokaadi vahendusel esitada kassatsioonkaebuse
otse Riigikohtule 30 päeva jooksul otsuse kättetoimetamisest arvates.

TsMS § 218 lg 4 kohaselt võib hagimenetluses Riigikohtus menetlusosaline ise esitada
menetlusabi saamise taotluse. TsMS § 187 lg 6 kohaselt peab seaduses sätestatud tähtaja
järgimiseks tegema menetlusabi taotleja tähtaja kestel ka menetlustoimingu, mille tegemiseks
ta menetlusabi taotleb, eelkõige esitama kaebuse. Kaebuse põhjendamiseks või riigilõivu
tasumiseks või kaebuses esineva sellise puuduse kõrvaldamiseks, mis on seotud menetlusabi
taotlemisega, annab kohus mõistliku tähtaja pärast menetlusabi andmise taotluse lahendamist,
kui nimetatud taotlus ei olnud esitatud põhjendamatult või tähtaja pikendamise eesmärgil. See
ei välista menetlustähtaja ennistamist.

Asjaolud

AS SEB Pank esitas 11.04.2013 hagi Pärnu Maakohtule RG ja KT-L vastu solidaarselt võla
69 951,01 euro, kuni 13.05.2010 kogunenud intressi 7227,44 euro, perioodil 14.05.2010 –
09.04.2013 kogunenud viivise 16 733,43 euro ja teenustasu 1502,12 euro, kokku 95 414 euro
väljamõistmiseks.

15.11.2013 esitas hageja taotluse nõude vähendamiseks, kuna tagatisvara müüdi
enampakkumisel 26.09.2013, müügist laekus võlgnevuse katteks 22 920,09 eurot. Hageja palus
välja mõista kostjatelt solidaarselt põhivõla 46 960,92 eurot, intressi 7227,44 eurot, viivise
16 733,43 eurot, kokku 70 921,79 eurot.

12.12.2006 sõlmis hageja KT-L ja RG-ga laenulepingu nr. L060059787, mille tingimuste
kohaselt hageja väljastas kostjatele laenu 1 125 000 krooni (71 900,60 eurot), tagasimakse
tähtajaga 21.11.2036. Vastavalt lepingu p-le 3.2.3. kohustusid kostjad täitma solidaarselt kõik
lepingust tulenevad laenusaaja kohustused. Vastavalt lepingu p-le 4.1. oli intressimääraks
kokku lepitud muutuv intressimäär: Panga Eesti krooni baasintress + 0,9% aastas.

Kostjad hakkasid laenu ja intressi maksetega hilinema alates 21.05.2007. Hageja korduvatele
meeldetuletustele vaatamata kostjad võlgnevust ei tasunud. Vastavalt lepingu p-le 15.5, kui
kostjad ei tasu makseid tähtaegselt, siis kohustuvad kostjad maksma viivist 9% aastas ning
pangal on õigus nõuda laenusaajalt viivist seaduses lubatud maksimaalses määras. Lisaks, kuna
kostjad ei täitnud lepingu p 18.1 tagatise kindlustamise kohustust alates mai 2009 - aprill 2013,
kindlustas hageja tagatise kostjate eest ja kostjatel tekkis kohustus tasuda leppetrahvi 1502,12
eurot, mis laenu maksete aruandel on kajastatud teenustasuna.

23.04.2010 saatis hageja kostjatele lepingu erakorralise ülesütlemise teate, milles andis võla
143 948,40 euro tasumiseks täiendava tähtaja 13.05.2010 ja hoiatas võlgnevuse tasumata
jätmise korral laenulepingu ennetähtaegselt ülesütlemise eest. Kostjad võlga ei tasunud ja
hageja ütles laenulepingu üles alates 14.05.2010.

Kostjate vastus

Kostja KT-L kirjalikku vastust hagile ei esitanud.

Kostja RG hagi ei tunnistanud. Kostja leidis, et hageja teenustasu nõue 1502,12 eurot on
aegunud ning laenu ja intressi nõuded on osaliselt aegunud. Hagist nähtuvalt hakkasid kostjad
laenu ja intressi maksetega hilinema alates 21.05.2007. Kuivõrd käesoleva menetluse puhul
laenu annuiteet-tagasimakse nõude aegumisele tuleb kohaldada TsÜS § 154, siis selle nõude
aegumistähtaeg algab selle kalendriaasta lõppemisest, mil kohustusele vastav nõue muutub
sissenõutavaks. Hagi esitati kohtusse 14.05.2013. Järelikult on hageja laenumaksete ja
intresside nõue perioodi 2007 - 2009.a eest aegunud.

Hageja käitus kostjaga pahatahtlikult, eksitavalt ja heade kommete vastaselt, tekitades sellega
kostjale teadvalt varalist kahju. Laenulepingust ega hagiavaldusest ei selgu, kellena selles
õigussuhtes käsitletakse kostjat: 1) kui laenusaajana, siis RG ei ole laenu saanud ega pea seda

                                                                                               2
ka tagastama, 2) kui laenusaaja KT-L käendajana, siis selleks puudub käendusleping, 3) kui
solidaarvõlgnikuna, siis laenulepingu sätted ei vasta VÕS § 65 lg 2 ja 3 sätetele, mistõttu kostja
ei ole käsitletav solidaarvõlgnikuna.

RG ei ole kunagi soovinud olla KT-L sõlmitud laenulepingus kaaslaenaja või üldse laenusaaja.
Kostja kirjutas laenulepingule alla üksnes seetõttu, et hageja selgituste kohaselt oli ette nähtud
selline lepingu vorm, kus peab olema kaks allkirja ja kostja allkiri on lepingul üksnes
pangasisese formaalse nõude täitmiseks, mis ei too endaga kostjale kaasa mitte mingisuguseid
tagajärgi.

Kostja leidis, et hageja poolt oli: korraldamata laenulepingueelsed läbirääkimised; RG-le
eelneva laenu- ega riskianalüüs tegemata; kostja varalise seisundi ja maksevõime kontrollimata;
kostjale tema positsioon selgitamata; ebaõige teabe andmine ja olulistest asjaoludest teatamata
jätmine, mis viis tegelikult KT-L sõlmitud laenulepingu allakirjutamiseni ka kostja poolt, mida
kostja tegelikest asjaoludest teades ei oleks mitte mingil juhul teinud.

Laenulepingu p-st 3.2.1. nähtub, et hageja maksab laenu välja KT-L poolt näidatud kontole
hageja poolt kontrollitud korteriomandi ostmiseks. RG-l ei ole selle kontoga ega laenu eest
ostetud korteriomandiga puutumust. Seega ei ole RG hagejalt laenu saanud, mistõttu ta ei pea
laenusummat, sh intresse ja viiviseid tasuma.

Hageja hoidis RG teadmatuses sellest, et KT-L ei täitnud laenulepingut, mistõttu neid
asjaolusid tuleb käsitleda RG osas vääramatu jõuna, mis vabastab kostja vastutusest hageja ees,
sest kostja ei saanud hageja tegevust/tegevusetust mõjutada õigeaegse info edastamiseks
eesmärgiga kahju ärahoidmiseks.

Maakohtu põhjendused

Pärnu Maakohus rahuldas 18.09.2015 otsusega hagi ja mõistis kostjatelt solidaarselt välja
70 921,79 eurot. Kohus võttis vastu hageja loobumise ja lõpetas menetluse põhinõude 22
990,09 euro ja teenustasu 1502,12 euro nõudes. Menetluskulud jättis kohus kostjate kanda ja
mõistis kostjatelt hageja kasuks välja menetluskuluna riigilõivu 1000 eurot.

Kohus leidis, et KT-L ei ole hagile sisulisi vastuväiteid esitanud, on palunud istungil arutada
asja tema osavõtuta, pärast aprillis 2014 esitatud tervisedokumentide alusel menetluse ajutise
peatamise muid taotlusi, sh riigi õigusabi taotlust ega muid seisukohti ei ole esitanud, siis saab
hageja väited lugeda KT-L poolt omaksvõetuks TsMS § 231 lg 4 tähenduses.

Hageja ja RG vahel ei olnud vaidlust selle üle, et kostjad sõlmisid hagejaga 12.12.2006
laenulepingu nr. L060059787, millega anti kostjatele laenu 1 125 000 krooni (71 900,60 eurot)
mis laenulepingu p 3.2.1 kohaselt kanti KT-L arvele. Asjas ei ole vaidlust ka selle üle, et KT-
L-l tekkisid laenu tagasimaksete võlgnevus, mida kumbki kostja hageja antud täiendavaks
tähtpäevaks ei tasunud. Hagiavaldusele lisatud laenumaksete aruande kohaselt kumbki
kostjatest ei tasunud intressimakseid ega laenumakseid igakuiselt alates 2007.a septembrist
ning üldse enam laenumakseid alates 2008.a septembrist. 23.04.2010 saatis hageja mõlemale
kostjale laenulepingu erakorralise ülesütlemise teate. Hageja pakkus kostjatele ka võimalust
läbirääkimisteks. Kostjad võlgnevust ei tasunud.
Riigikohus selgitas tsiviilasjas nr 3-2-1-153-10, et hüpoteegiga tagatud nõude sissenõudmiseks
hüpoteegile tuginedes täitemenetluse alustamise tagajärjeks on TsÜS § 159 lg 1 järgi n-ö algse
nõude kui ka täitedokumendist tuleneva nõude aegumise katkemine. Seega hageja poolt

                                                                                                3
täitmisavalduse esitamisega 31.05.2010 katkes TsÜS § 159 lg 1 alusel aegumine ja algas uuesti
täitedokumendi täitmiseks esitamisest 31.05.2010, mistõttu ei olnud hagiavalduse esitamise
ajaks 11.04.2013 hageja nõuded aegunud TsÜS § 146 lg 1 ja § 147 lg 1 järgi.

Kohus leidis, et leping on kahepoolne tehing ning VÕS § 8 lg 1 ja VÕS § 9 lg 1 järgi sõlmitakse
leping vastastikuste tahteavalduste vahetamise teel. Seega ei ole isikutel üldjuhul lepingu
sõlmimise kohustust. Riigikohus täpsustas lahendis nr 3-2-1-109-11, et laenulepingu
jõustumiseks on olulised poolte vastastikused samasisulised tahtevaldused ja leping on
sõlmitud siis, kui pooled on saavutanud kokkuleppe. Seejuures peab poolte tahe olema
äratuntavalt väljendatud. Kirjalike lepingute puhul üldine praktika on, et isikud kinnitavad
poolte kokkuleppesse kirja pandud tahet oma allkirjadega ning eeldatakse, et lepingu sõlmijad
on enne allkirja andmist lepingu läbi lugenud. Vaidlusaluse 12.12.2006 laenulepingu 1. lehel
punktis 2 ja lepingu 6. lehel märgitud rekvisiitide kohaselt on laenusaajaid kaks: kostja KT-L
ja kostja RG ja kõigil 6 leheküljel on mõlema kostja, nii KT-L kui ka lepingu sõlmimise hetkel
39-aastase, täisealise ja teovõimet omava RG allkiri, millest saab mistahes mõistlik isik eeldada
kostja nõustumist kõikide lepingus kokkulepitud tingimustega, sh punktis 3.2.3. sellega, et
väljastatav laen kantakse KT-L arvele ning et RG on laenusaaja, kellele laienevad kõik lepingus
laenusaajat puudutavad õigused ja kohustused. Kostja ei ole seadnud ka kahtluse alla oma
teovõimet ja kirjaoskust tehingu tegemise ajal või allkirja õigsust, vaid üksnes viidanud panga
poolsele vähesele selgitusele ja ise vande all kinnitanud, et ei lugenud laenulepingu pabereid
läbi. Seega on kostja väited selle kohta, et hageja ei teavitanud teda, kas ta on laenusaaja või
käendaja, tõenditega ümberlükatud. Arvesse võttes, et RG oli valmis tegema enne laenulepingu
sõlmimist mitmeid pingutusi panga poolt seatud tingimuste täitmiseks, sh viis KT-L-le oma
konto 6 kuu väljavõtte, avas SEB Pangas arvelduskonto ja tema töötasu laekus alates
15.12.2006 - 15.09.2008 SEB Pangas avatud kontole, on vastuolulised, paljasõnalised ja otsitud
väited, et hageja tema maksevõimet ei analüüsinud ning et lepingu allkirjastamine pidi olema
üksnes formaalne toiming, mis mingeid temale kohustusi kaasa ei too.
Asjas kogutud tõenditega ei ole kooskõlas kostja vastuväide, et hageja andis kostjale teadlikult
laenu olukorras, kus kostja finantsvõimekus ei vastanud laenuandmise ajal laenu teenindamise
kriteeriumitele. Kostja kohta koostatud 6 kuu laekumiste analüüsi ja pangakonto 01.05.2006 –
29.11.2006 väljavõtte alusel üheselt sellist järeldust teha ei saa. Isegi juhul, kui krediidiandja
ongi rikkunud vastutustundliku laenamise põhimõtet, mis antud juhul ei ole tõendatud, ei too
see automaatselt kaasa laenusaaja vabanemist laenulepingust tulenevate kohustuste täitmisest.
Vastutustundliku laenamise põhimõtte rikkumisel saab laenusaaja nõuda kahju hüvitamist, kuid
sellist kahju hüvitamise nõuet tuleks laenusaajal tõendada ja põhjendada, tuues välja põhjusliku
seose talle tekkinud kahju ja krediidiasutuse väidetava rikkumise vahel vastavalt VÕS § 127
lõikele 4.
Laenulepingu 3.2.3. kohaselt laenusaajad avaldasid, et kohustuvad täitma solidaarselt kõiki
lepingust tulenevaid laenusaaja kohustusi. Kohus leidis, et võrdsel määral laenusaajatena on
kostjad solidaarvõlgnikud VÕS § 65 tähenduses ja peavad täitma sama sisuga kohustuse,
kuivõrd see kohustus on võetud kostjate tahteavalduse alusel ühiselt. VÕS § 67 lg 2 alusel võib
iga solidaarvõlgnik esitada võlausaldaja nõudele vastuväiteid, mis tulenevad
solidaarkohustusest või tema enda õigussuhtest võlausaldajaga.

Lepingu sõlmimisel andis RG enda elukoha aadressiks XXX ning lepingu p. 17.1. punktis b
võttis laenusaajana kohustuse teatada pangale viivitamatult kirjalikult oma nime, elukoha- ja
postiaadressi muudatustest. Kostja väitel ta ei saanud lepingu ülesütlemise teadet, mis saadeti
temale 23.04.2010 posti teel eelnimetatud aadressile. Kohus möönab, et tõendina ei ole tegeliku
teavitamise koht kindel ja üheselt selge hageja esitatud väljatrükk andmebaasist selle kohta, et
RG-le on saadetud süsteemist automaatselt võlakirju võlgnevuse kohta 11.02., 14.04., 16.07.,

                                                                                                4
11.09. ja 13.10.2008, kuna sellest ei nähtu kuhu ja kellele teatisi saadeti ning paberkandjal neid
esitatud ei ole. Hageja esitas kohtule tähitud kirja kviitungi nr 3026723, millega hageja tõendas,
et saatis laenulepingu erakorralise ülesütlemise teate Eesti Posti kaudu ja Eesti Posti vastuse
kohaselt on RG ülesütlemisteatise 27.04.2010 pereliikme VT kaudu kätte saanud aadressil
XXX.

Hageja oli valmis kompromissi korras loobuma viivise ja teenustasu nõudest, kuid RG ei olnud
nõus, vaid pakkus kompromissina üksnes abi KT-L-lt võla kättesaamiseks ja tagatise vara
realiseerimiseks tingimusel, et hageja loobub nõudest RG vastu.

Eeltoodut arvesse võttes leidis kohus, et kostjatelt tuleb solidaarselt hageja kasuks välja mõista
tagastamata laenu põhiosa 46 96,92 eurot ja kuni lepingu ülesütlemiseni 13.05.2010 kogunenud
tasumata intress 7227,44 eurot.

Hagiavaldusele lisatud viivisearvestuse kohaselt sisaldab hagiavalduses märgitud
sissenõutavaks muutunud viivisesumma 16 733,43 eurot perioodi 14.05.2010 – 09.04.2013 eest
VÕS § 113 lg 1 teises lauses sätestatud määras arvestatud viivist. Viivise arvutusi kostjad ei
vaidlustanud. Kohus mõistis summaliselt kostjatelt solidaarselt hageja kasuks välja alates
laenulepingu ülesütlemisest kuni hagi esitamiseni, s.o perioodil 14.05.2010 – 09.04.2013
kogunenud seadusjärgse viivise 16 733,43 eurot. Edasist viivist hageja ei nõudnud.
TsMS § 162 lg 1 kohaselt hagimenetluse kulud kannab pool, kelle kahjuks otsus tehakse ja
TsMS § 165 lg 3 kohaselt vastutavad solidaarvõlgnikest kostjad ka menetluskulude eest
solidaarselt. Kohus leidis, et kostjatelt tuleb TsMS § 174 lg 1 alusel solidaarselt välja mõista
hageja kasuks riigilõiv 1000 eurot.

Apellatsioonkaebus

RG palub maakohtu otsuse tühistada ja uue otsusega jätta hagi rahuldamata, menetluskulud
jätta vastustaja kanda.

Apellant leiab, et hagi aluseks olev laenuleping nr. L060059787 ei ole vastustaja poolt täidetud
ning selle alusel ei ole vastustaja raha üle kandnud, mistõttu puudub hagi alus.

Laenulepingu p-s 3.2.1. oli kokku lepitud, et vastustaja maksab laenu välja laenusaaja kontole.
Vastustaja kinnitas maakohtule oma dateerimata vastuses, et vastavalt laenulepingu nr.
L06659787 p. 3.2.1. on laen välja makstud KT-L arveldusarvele 10010113854013. Vastustaja
ei ole kohtule laenulepingut nr. L06659787 esitanud ja sellist dokumenti toimikus ei ole.

Vastustaja esitas laenulepingu täitmise tõendamiseks oma sularaha sissemakse 13.12.2006
orderi, kuid seda tõendit ei ole maakohus hinnanud. Sularaha sissemakse orderist nähtub, et
vastustaja on teinud sularahalise sissemakse saaja KT-L kontole nr. XXXXXXXXXXX.
Vastustaja ei selgitanud ja maakohus jättis kontrollimata, kellele kuulub laenulepingus
näidatud konto XXXXXXXXXXXXXX. Kuna vastustaja ei tõendanud, et ta maksis laenu välja
hagi aluseks oleva laenulepinguga kokku lepitud kontole, siis on laenuleping vastustaja poolt
täitmata ja hagi tõendamata ja alusetu.

Sularaha sissemakse 13.12.2006 orderist nähtub, et vastustaja märkis enda kui maksja kontoks
nr. XXXXXXXXXXXXX ja maksja pangaks vastustaja. Vastustaja kui maksja viidatud konto
nr. XXXXXXXXXX on aga tegelikult KT-L laenukaardi number, millelt ei saagi mistahes
väljamakset teha.

                                                                                                5
Apellandi arvates on vastustaja, korraldades sularaha 1 125 000 krooni väidetava sissemakse
laenutaotleja lepinguvälisele ja mitte arvelduskontole, rikkunud õigusaktidega sätestatud
krediidiasutuste maksete arveldamise korda ehk pannud toime seadusevastase teo – rahapesu,
kuna pole tuvastatud, kellele kuulus sularaha, mida vastustaja väidetavalt laenulepinguvälisele
ja olematule kontole sisse maksis. Kuna vastustaja on väidetavalt sellise tehingu teinud, tulnuks
kohtul kontrollida, kas vastustaja tegevus vastas õigusaktidega kehtestatud nõuetele, kas
vastustaja ikka oli tegelikult selle sularaha omanik, kas vastustaja oli tegelik laenu andja ning
kas vastustaja üldse saab sellisel juhul selles asjas olla hageja.

13.12.2006 sularaha sissemakse nummerdamata orderilt ei nähtu, kes on raha maksja.
Dokumendi vasakul pool üleval päises tabeliväliselt on küll märgitud „AS SEB PANK“, kuid
see näitab, millisele pangale kuulub blankett, märgitud ei ole, kes on maksja. Seega ei ole
tuvastatud, kes on olnud raha maksja või kas seda üldse on olnud. Maakohus jättis
kontrollimata, et kes on olnud väidetav laenu väljamaksja ning tulenevalt sellest, kas vastustaja
saab üldse antud asjas olla hageja.

Vastustaja sularaha sissemakse blanketilt on näha maksja konto nr. XXXXXXXXXXX, kuid
see ei ole vastustaja kui krediidiasutuse rahaliste vahendite konto number, vaid KT-L
laenukaardi number, millelt ei saa rahaülekannet teha. Järelikult ei saa maksjat tuvastada ka
selle laenukaardi numbri järgi. Kui maksja (vastustaja) konto ühtib laenusaaja laenukaardi
numbriga, kuhu väidetavalt raha sisse maksti, siis ei olegi laenusaajale tegelikult laenu välja
makstud ehk raha ei liikunud ja hagi alus puudub. Seega ei ole tuvastatud laenulepingu nr.
L060059787 täitmine vastustaja poolt.

Tulenevalt Krediidiasutuste seaduse § 86 lg. 3 kehtestas Eesti Panga President 29.05.2005
määrusega „Krediidiasutuste laenude teenindamine ja ebatõenäoliselt laekuvate nõuete
kuludesse kandmine“ p. 8 nõuete hindamise ja kuludesse kandmise alused. Vastavalt viidatud
nõuete hindamise ja kuludesse kandmise aluste p. 8.2. oli vastustaja kohustatud hagi aluseks
oleva laenulepingu järgse nõude lugema mittetöötavaks p. 8.3 näidatud asjaoludel. Määruse p.
8.5 kohustas vastustajat peatama tekkepõhine intressiarvestus ning p. 8.6. aluselt pidi vastustaja
oma nõude alla hindama. Ühtegi neist kohustustest vastustaja ei täitnud, mistõttu tema nõue ei
ole seaduslik ega kuulu rahuldamisele.

Apellant palus vastustajalt välja nõuda hagi aluseks oleva laenulepingu juurde kuulunud
maksegraafiku selleks, et kontrollida ja tuvastada laenu põhiosa ja intresside maksmise suurus
ning kui vastustaja neid andmeid kohtule ei esita, palus lugeda hagi mittetõendatuks ja jätta ka
sellel alusel tervikuna rahuldamata. Kuivõrd vastustaja ei ole maakohtule esitanud maksete
tasumise maksegraafikut, ei ole apellandil võimalik välja arvutada ja kontrollida haginõude
summalist suurust, mistõttu kohtuotsus on selles osas kontrollimata ja ebaseaduslik.

Apellandi arvates ei ole võimalik üksnes vastustaja koostatud laenumaksete aruande põhjal teha
kontrollitud järeldust laenu põhiosa ja intresside suuruse üle.

Kohus jättis tähelepanuta, et vastustaja ei ole apellanti teavitanud hagi aluseks oleva
laenulepinguga seotud asjaoludest ega KT-L poolt lepingu täitmata jätmisest. Apellant sai
kõigest teada alles kohtu kaudu, kui talle saadeti hagimaterjalid.

Vastustaja kinnitas kohtule, et ta on saatnud apellandile teateid, mis on seotud laenulepingu
täitmisega, esitades selle kinnituseks lepinguga seotud toimunud kontaktid. Apellant osundas
sellele, et: sellise dokumendi on vastustaja kirjutanud oma eesmärgi ja soovi kohaselt; seetõttu
ei ole märgitud allkirjastamata paber tõsiseltvõetav tõend; viimane väidetav posti kaudu

                                                                                                6
teavitamine toimus 13.10.2008; sissekanded sellel lõppevad 08.01.2009. Järelikult kinnitab
vastustaja esitatud paber, et peale 13.10.2008 ta apellandile mistahes infot ei edastanud, isegi
näilikku mitte. Sellega on tõendatud, et apellandile ei saadetud teateid kindlustuspoliisi
esitamiseks, tagatise kindlustuslepingu esitamise teatist, laenulepingu erakorralise ülesütlemise
teadet ega mistahes täitmisteateid.

Apellant andis kohtuistungil vande all ütlusi, et tema varaline ja majanduslik olukord ei oleks
võimaldanud tal laenu taotleda. Vastustaja on küll formaalselt vormistanud krediidi skooringu,
kuid selles pole analüüsitud apellandi laenuvõimelisust vastavalt laenuanalüüsi nõuetele. Kui
vastustaja oleks täitnud laenuanalüüsi sisulist eesmärki, poleks ta tohtinud apellandile kui
kaaslaenajale nn laenu anda. Vastustaja ei tõendanud, kuidas ja millistel asjaoludel üldse
otsustati apellandile kaaslaenu andmine, kuna kohtule pole esitatud vastavat krediidikomitee
otsust. Seega ei ole vastustaja kui krediidiasutuse töötaja tegevus, kes laenulepingu vormistas,
seaduspärane, millega teadvalt kahjustati apellandi varalisi huve.

Pärast seda, kui apellant nõudis vastustajalt väidetavalt tema nimel oleva laenutaotluse
originaali käekirjaekspertiisi korraldamiseks, teatas vastustaja, et see ei ole võimalik, kuna
originaali ei ole säilitatud. Apellant andis 02.04.2014 vande all ütlusi, et: tema ei ole vastustajalt
kunagi laenu taotlenud, ei ole mitte mingisugust laenutaotlust kirjutanud ega sellele alla
kirjutanud, tema varanduslik ja majanduslik olukord ei oleks võimaldanud talle üldse kaaslaenu
anda, kui laenutaotlus oleks olnud laenulepingu juures, poleks ta ei seda ega ka laenulepingut
mitte mingil juhul allkirjastanud. Apellant ei tunnista tema nimele kirjutatud laenutaotlusel
olevat allkirja enda omaks. Apellandi nimel olev laenutaotlus ja allkiri sellel on võltsitud.
Nendele vastuväidetele ei ole maakohus reageerinud ega neid kontrollinud.

Eesti Panga Presidendi 29.05.2005 määruse „Krediidiasutuste laenude teenindamine ja
ebatõenäoliselt laekuvate nõuete kuludesse kandmine“ p. 6 kehtestab laenutoimiku olemasolu
nõude, p. 6.1. kohaselt kogu laenuperioodi jooksul ja p. 6.2. iga laenusaaja kohta. Seega
peaksid kõik laenutaotlejaga ja laenusaaja dokumendid olema originaalis säilitatud
laenutoimikus. Kui vastustaja kinnitab, et apellandi laenutaotlus on hävitatud ja seda
säilitatakse üksnes elektrooniliselt, siis on tegemist tähtsust omava dokumendi teadliku
hävitamisega apellandile eriti suures ulatuses kahju tekitamise eesmärgil, kuna laenutaotluse
koopia pinnalt pole võimalik teha käekirjaekspertiisi.

Vastustaja väitis kohtule, et apellandi laenutaotlus skanneeriti selle säilitamiseks elektroonilisel
kujul, kuid kohtule esitatud nimetatud dokumendi koopia vaatlemisel nähtub, et dokument on
toimikus olevana paljundatud (vasakul ülal must kolmnurkne märk, millel näha ka
klammerdusjäljed). Seega peab dokument olema alles. Vastustaja eksitab teadvalt kohut.

Apellant selgitas, et temaga lepingueelseid läbirääkimisi ei peetud ega selgitatud tema
laenulepingus osalemise tagajärgi, vaid kutsuti hageja juurde ainult lepingut allkirjastama.
Apellant uskus vastustaja selgitusi laenulepingule allakirjutamise ohutuses ehk kahjulike
tagajärgede puudumises, apellant lähtus vastustaja selgitustele tuginedes, et vastustaja on teinud
KT-L suhtes nõuetekohase sisulise ja objektiivse laenuanalüüsi, veendumaks, et kostja suudab
laenukohustust lõpuni täita, vastustaja jättis arvestamata apellandi tahte puudumise
laenulepingu sõlmimisel, kuna apellandi allkirja laenulepingule olevat tarvis üksnes selleks, et
vastustaja saaks üldse KT-L-le laenu anda. Seega suurendas vastustaja pahatahtlikult apellandi
kaudu KT-L näilikku maksevõimelisust, eesmärgiga luua soodsamad tingimused laenu
andmiseks. Apellant ei täitnud ega allkirjastanud laenutaotluse avaldust ega esitanud seda
vastustajale.


                                                                                                    7
Arvestades kõiki asjaolusid tuleb apellandi vastutust hagi aluseks oleva laenulepingu KT-L
poolt täitmata jätmisel vähendada nullini, kuna vastustaja ei ole tõendanud, et ta tegi laenu
andmisel nõuetekohase riskianalüüsi. Kuna vastustaja keelitas apellanti laenulepingus osalema,
siis sellest järeldub, et vastustaja ei olnudki veendunud, et KT-L suudab kohustust täita ning
igaks juhuks lõi endale eelduse sissenõude pööramiseks apellandi vastu. Selline vastustaja
käitumine on nii seaduse- kui ka heade kommete vastane, mistõttu hagi aluseks olev laenuleping
on ka seetõttu tühine.

Asjaolud, et: vastustajale oli juba alates 21.05.2007 teada KT-L poolt laenulepingu
mittetäitmine; millest vastustaja apellanti ei ole teavitanud; millega võttis apellandilt võimaluse
oma õiguste kaitseks; viivitas hagiavalduse esitamisega kuni 14.04.2013; mis võimaldas esitada
hagiavalduses suure viivisnõude, siis on vastustaja teadvalt ja omakasupüüdlikult käitunud
heade kommete vastaselt ja vastuolus hea usu põhimõttega, mistõttu neid asjaolusid tuleb
käsitleda apellandi osas vääramatu jõuna, mis vabastab apellandi vastutusest vastustaja ees, sest
apellant ei saanud vastustaja tegevust/tegevusetust mõjutada õigeaegse info edastamiseks
eesmärgiga kahju ärahoidmiseks. Nende asjaoludega tulnuks vastustajal arvestada ning käituda
viisil, mis kõige paremal moel oleks aidanud kaasa mõistliku kohustuste täitmise
korraldamisele.

Vastustaja seisukoht

Hageja palub jätta maakohtu otsuse muutmata.

Ringkonnakohtu seisukoht

Kolleegium leiab, et apellatsioonkaebuse väited ei anna alust maakohtu otsuse tühistamiseks.

Maakohus tuvastas, et kostja RG sõlmis koos KT-L-ga 12.12.2006 laenulepingu, millega hageja
andis viimasele pikaajalist (lõpptähtajaga 21.11.2036) laenu 1 125 000 kr. XXX asuva
korteriomandi ostmiseks ja selle tagatisel. Vastavalt laenulepingu punktile 3.2.3 kohustusid
kostjad täitma laenulepingust tulenevad laenusaaja kohustused solidaarselt.

Ringkonnakohtu hinnangul on RG puhul tegemist VÕS § 178 kohase kohustusega ühinemisega
võlausaldaja nõude tagamise eesmärgil. Sama paragrahvi lõike 4 kohaselt tekib kohustusega
ühinemisel solidaarkohustus; kohustuse täitmisel võlausaldaja nõude tagamise eesmärgil
kohustusega ühinenu poolt läheb talle rahuldatud ulatuses üle võlausaldaja nõue põhivõlgniku
vastu VÕS § 152 järgi.

Seega ei olnud RG-ga laenulepingu sõlmimine, kus teda on nimetatud laenusaajaks 2,
seadusvastane või sõlmitud hea usu põhimõtet rikkudes, kui apellant peab oma vastuväidetega
seda silmas.

Nagu maakohus tuvastas, ütles hageja kostjatega sõlmitud laenulepingu 23.10.2010 teatega
erakorraliselt üles seoses laenumaksete võlgnevusega. Seega on tagastamata laenu põhiosa
võlgnevuse 4696,92 euro ja kuni lepingu ülesütlemiseni 13.05.2010 tasumata intressi 7227,44
euro väljamõistmine kostjatelt solidaarselt seaduslik ja põhjendatud.

Maakohus on asjaolusid tuvastades ja tõendid hinnates järginud TsMS § 442 lg. 8 nõudeid.
Ringkonnakohus nõustub maakohtu otsuse põhjendustega ja TsMS § 654 lg. 6 kohaselt ei pea
vajalikuks neid korrata.


                                                                                                 8
Apellandi väited laenulepingu rahatusest (laenu ülekandmise tõendamatusest) on ümber
lükatud peale hageja esitatud tõendite ka sellega, et pärast laenulepingu allkirjastamist nimetud
korteriomand KT-L poolt ka omandati.

Panga laenumaksete aruanne on piisav tõend tuvastamaks laenu tagasimaksete suurust; apellant
ei ole ka kunagi väitnud, et laenu tagastati suuremas ulatuses, kui kinnitavad hageja andmed.

Väide, et hageja oleks pidanud antud laenu maha kandma, mistõttu hagi on alusetu, on
asjakohatu, samuti kui väide laenutaotluse originaali mittesäilitamisega apellandile kahju
tekitamisest.

Esitatud asjaolude kohaselt ei ole apellant maakohtus (ja apellatsioonkaebuses) väitnud, et ta
oleks pangalt nõudnud andmeid KT-L poolt laenukohustuste täitmise käigu kohta, mistõttu
väited pangateatiste mittekättesaamise ja nende saatmise tõendamatuse kohta on
mitteasjakohased.

Seoses apellatsioonkaebuse rahuldamata jätmisega jäävad poolte apellatsioonimenetlusega
seotud kulud apellandi kanda. Vastustaja ei ole apellatsiooniastmega seotud menetluskulu
väljamõistmist taotlenud (nimekirja esitanud) ja sellise kulu kandmist ei nähtu ka toimikust.




/allkirjastatud digitaalselt/

  Reet Allikvere                         Tiit Kollom                            Ulvi Loonurm




                                                                                               9

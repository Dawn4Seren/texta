                                    KOHTUOTSUS
                               EESTI VABARIIGI NIMEL

 Kohus                          Tallinna Halduskohus

 Kohtukoosseis                  Enno Loonurm

 Otsuse tegemise aeg ja koht    22. aprill 2016; Tallinna Halduskohus

 Haldusasja number              3-15-1869

 Haldusasi                      T. K kaebus Tahkuranna Vallavolikogu 25.06.2015 otsuse nr 41
                                tühistamise nõudes
 Asja läbivaatamine             Kirjalik menetlus

 Menetlusosalised ja nende      Kaebuse esitaja – T. K;
 esindajad                      Vastustaja – Tahkuranna vald, esindaja Karel Tölp

 RESOLUTSIOON                   Jätta kaebus rahuldamata

 Edasikaebamise kord            Otsuse peale võib esitada apellatsioonkaebuse Tallinna
                                Ringkonnakohtule 30 päeva jooksul arvates otsuse avalikult
                                teatavakstegemisest. Otsuse avalikult teatavakstegemise päev on
                                22.04.2016. Apellatsioonkaebus võidakse lahendada kirjalikus
                                menetluses, kui selles ei taotleta asja lahendamist kohtuistungil.


ASJAOLUD JA MENETLUSE KÄIK
1. Tahkuranna Vallavolikogu 25.06.2015 otsusega nr 41 „Võiste aleviku S tn 6 kinnistu
detailplaneeringu kehtestamine“ otsustati kehtestada Võiste aleviku S tn 6 detailplaneering, mille
eesmärgiks on täpsustada alal kehtiva Heliste detailplaneeringuga määratud S tn 6 elamukrundi
lubatud hoonestusala.
2. T. K esitas 27.07.2015 Tallinna Halduskohtule kaebuse Tahkuranna Vallavolikogu 25.06.2015
otsuse nr 41 tühistamise nõudes.
3. Tallinna Halduskohtu 21.09.2015 määrusega võeti kaebus menetlusse (resolutsiooni p 1) ning
kaasati menetlusse kolmanda isikuna A. V (resolutsiooni p 2).
4. T. K esitas 08.10.2015 määruskaebuse, taotledes Tallinna Halduskohtu 21.09.2015 määruse
resolutsiooni punkti 2 tühistamist. Tallinna Ringkonnakohtu 04.12.2015 määrusega jäeti T. K
määruskaebus rahuldamata ning Tallinna Halduskohtu 21.09.2015 määrus muutmata (tl 43). T. K
esitas selle peale Riigikohtule määruskaebuse. Riigikohus tagastas 25.01.2016 määrusega T. K
määruskaebuse, sest ringkonnakohtu määrus ei olnud edasi kaevatav (tl 50).
5. Tahkuranna vald vastas kaebusele 23.10.2015.
6. Tallinna Halduskohtu 04.03.2016 määrusega otsustati haldusasi läbi vaadata kirjalikus menetluses
ning määrati kindlaks kohtuotsuse avalikult teatavakstegemise aeg (tl 61).


KAEBUSE SISU JA TAOTLUS
7. Kaebaja leiab, et Tahkuranna Vallavolikogu on kinnitanud Võiste aleviku S tn 6 kinnistu
detailplaneeringu ebaseaduslikult. Kaebaja selgitab, et osales 25.06.2015 toimunud volikogu 23.
istungil ja rääkis seal Võiste alevikus S tn 6 kinnistu detailplaneeringu kehtestamise mittelubatavusest
seoses Heliste kinnistu detailplaneeringu tühistamisnõude menetlemisega kohtus. Tahkuranna
Vallavolikogu, teades seda fakti, kinnitas S tn 6 kinnistu detailplaneeringu. Selline otsuse kinnitamine
on aga täiesti lubamatu. Heliste kinnistul, kohas kus nüüd on S tn 6, krundile oli eluhoone ehitatud
ebaseaduslikult, mida kaebaja märkas 24.05.2015. Tahkuranna Vallavolikogu koosolek toimus antud
asjas alles 25.06.2015, mis tähendab seda, et nii Tahkuranna Vallavalitsus kui Vallavolikogu on
aktsepteerinud ebaseaduslikku ehitist ja sellepärast on tahetud ka Võiste alevikus S tn 6
detailplaneering ebaseaduslikult läbi suruda.


VASTUSTAJA SEISUKOHT
8. Vastustaja leiab, et Tahkuranna Vallavolikogu 25.06.2015 otsus nr 41 „Võiste aleviku S tn 6
kinnistu detailplaneeringu kehtestamine“ on õiguspärane ning menetletud kõiki seadusi järgides ning
ei riiva kellegi huve (tl 53-54).
9. Vastustaja selgitab, et Tahkuranna Vallavalitsus algatas 06.08.2014 istungil korraldusega nr 196
Võiste alevikus S tn 6 kinnistu lihtsustatud korras detailplaneeringu, eesmärgiga täpsustada kehtiva
Heliste detailplaneeringuga määratud S tn 6 elamukrundi lubatud hoonestusala. Kuna Heliste
detailplaneeringut on menetletud õiguspäraselt, menetluse käigus vastuväiteid ei esitatud, siis puudub
omavalitsusel põhjus nimetatud detailplaneeringut kehtetuks tunnistada. Tänaseks on Heliste
detailplaneeringu arendaja asunud detailplaneeringut ellu viima, Heliste kinnistust on moodustatud
vastavalt detailplaneeringule kolm elamumaa krunti, sh S tn 6, omanik A. V. Vastustaja märgib, et
üldplaneeringuga kooskõlas oleva detailplaneeringuga S tn 6 kinnistut ei krundita. Detailplaneeringu
põhilahendus täpsustab vaid olemasoleva elamumaa sihtotstarbega kinnistu lubatud hoonestusala.
Lähtuvalt asjaolust, et kohus antud teemal esmast õiguskaitset S tn 6 kinnistu osas rakendanud ei ole ja
et S tn 6 kinnistul oli juba enne detailplaneeringu algatamist kehtiv ehitusõigus, ei ole põhjendatud S tn
6 kinnistu detailplaneeringu tühistamine. Tahkuranna Vallavalitsus menetleb kõiki planeeringuid,
järgides kehtivat seadusandlust. Planeeringute menetlemisel on esmatähtsad planeerimisseadus ja
Tahkuranna valla üldplaneering. Detailplaneering on kooskõlastatud piirinaabritega, samuti
asjakohaste ametkondadega ning ehitusõigus oli kinnistul juba enne detailplaneeringu algatamist S tn 6
kinnistul.


KOLMANDA ISIKU SEISUKOHT
10. Kolmanda isikuna menetlusse kaasatud A. V oma seisukohta ei esitanud, kuid see ei olnud ka
kohustuslik.



                                                  2
KOHTU PÕHJENDUSED
11. Käesolevas haldusasjas on vaidlustatud Tahkuranna Vallavolikogu 25.06.2015 otsust nr 41 ja
taotletud selle tühistamist. Nimetatud otsusega kehtestati Võiste aleviku S tänav 6 detailplaneering,
mille eesmärgiks on olnud täpsustada sellel alal kehtiva Heliste detailplaneeringuga määratud
elamukrundi hoonestusala. Selles ei saa olla ka vaidlust, sest olemasoleva elamumaa krundi
hoonestusala täpsustamise eesmärk ilmneb selgelt ka Tahkuranna Vallavalitsuse 06.08.2014
korraldusest nr 196, millega nimetatud detailplaneeringu koostamine algatati ja mis on vastavasisuliste
lähteseisukohtade ja planeeritava ala skeemiga haldusasja materjali juurde ühtlasi ka esitatud (tl 55-
58). S tänav 6 kinnistu kuulub A. V-le, kes on kaasatud menetlusse kolmanda isikuna. Nähtuvalt
vaidlusalusest volikogu otsusest nr 41 on piirinaabrid detailplaneeringu ka kooskõlastanud. Kaebaja ei
ole S tn 6 kinnistu suhtes piirinaaber. T. K on varasemalt kehtestatud Heliste detailplaneeringut
haldusasja 3-12-1420 raames vaidlustanud ning käesoleva vaidluse puhul taandubki kaebaja põhiväide
tegelikult sellele, et nimetatud vaidluse toimumise ajal ei oleks tohtinud S tänav 6 planeeringut veel
kehtestada. Vastustaja ei ole sellise seisukohaga nõustunud väites, et S tn 6 kinnistul oli juba enne
detailplaneeringu algatamist kehtiv ehitusõigus, et käesolevaks ajaks on arendaja asunud Heliste
detailplaneeringut ellu viima, kusjuures Heliste kinnistust on moodustatud vastavalt
detailplaneeringule kolm elamumaa krunti, sealhulgas S tn 6.

12. Kohus nõustub vaidlustatud haldusaktis esitatud põhjendustega ja käesoleva haldusasja raames
esitatud Tahkuranna valla hilisemate selgitustega ning ei pea vajalikuks seda kõike lähtuvalt
halduskohtumenetluse seadustiku § 165 lõikest 2 detailselt üle korrata, sest kaebus jääb rahuldamata.
Kaebaja ei olegi tegelikult sisulisi vastuväiteid vastustajale esitanud, vaid tuginenud sellele, et 2008.
aastal kehtestatud Heliste kinnistu detailplaneeringut on vaidlustatud. Varasema planeeringu
vaidlustamisest edaspidise tegevuse keeldu otseselt siiski tuletada ei saa. Antud juhul on Heliste
detailplaneeringu kehtestamise tühistamiseks toimunud menetlus haldusasjas nr 3-12-1420 Tallinna
Halduskohtu 15.02.2016 määrusega kaebetähtaja ületamise tõttu tegelikult ka lõpetatud. See nähtub
kohtute infosüsteemist. Nimetatud määruse põhjal võib järeldada, et peamiselt vaidlustati Heliste
detailplaneeringut seonduvalt juurdepääsuteega S kinnistule, kusjuures kaebaja on soovinud veel ka S
kinnistu väljaarvamist Natura alast ja Luitemaa looduskaitsealast. Need küsimused aga käesolevas
haldusasjas vaidlustatud detailplaneeringuga otseselt ei seostu ja seda iseäranis olukorras, kus vald
üksnes täpsustas varasemaid lahendusi. Tallinna Halduskohtu 15.02.2016 määrus ei ole küll veel
jõustunud, kuid see ei tähenda seda, et Tahkuranna Vallavolikogu 25.06.2015 otsuse nr 41 peaks
seetõttu tühistama. Vajaduse korral saab detailplaneeringu koostamise korraldaja lähtuvalt
planeerimisseaduse § 140 lõikest 9 asjakohaseid muudatusi ka hiljem teha.

13. HKMS § 108 lg 1 kohaselt kannab menetluskulud pool, kelle kahjuks otsus tehti. Antud juhul on
otsus kaebuse esitaja kahjuks, kuid vastustaja ja kolmas isik ei ole menetluskulude väljamõistmist
taotlenud. Seega jäävad protsessiosaliste võimalikud menetluskulud nende endi kanda.


(allkirjastatud digitaalselt)


Enno Loonurm
Kohtunik


Tallinna Ringkonnakohtu 30.08.2016 kohtumääruse



                                                  3
RESOLUTSIOON

Tagastada T. K apellatsioonkaebus Tallinna Halduskohtu 22. aprilli 2016. a otsuse peale
haldusasjas nr 3-15-1869 läbivaatamatult selle esitajale.




                                         4

                                KOHTUOTSUS
                                EESTI VABARIIGI NIMEL

Kohus                                Tartu Ringkonnakohus
Kohtukoosseis                        Tiina Pappel, Agu Timmi, Maili Lokk
Otsuse avalikult                     18.08.2016, Tartu
teatavakstegemise aeg ja koht
Haldusasja number                    3-15-367
Haldusasi                            Guntars Kaziksi kaebus Tartu Vangla vastu kahju
                                     hüvitamise         nõudes     seoses  ebainimlike
                                     kinnipidamistingimustega
Vaidlustatud kohtulahend             Tartu Halduskohtu 22.01.2016. a otsus
Menetluse alus ringkonnakohtus       Guntars Kaziksi apellatsioonkaebus
Asja läbivaatamine                   Kirjalik menetlus
Menetlusosalised                     Kaebaja - Guntars Kaziks
                                     Vastustaja - Tartu Vangla
RESOLUTSIOON
1. Tagastada Guntars Kaziksile apellatsioonkaebuse lisa nr 1 6-l lehel.
2. Võtta asja materjalide juurde Tartu Vangla 21.03.2016. a vastusele lisatud kaks
   fotot.
3. Jätta rahuldamata Guntars Kaziksi taotlus nõuda vastustajalt välja foto Tartu
   Vangla E-hoone kambrist.
4. Jätta Guntars Kaziksi apellatsioonkaebus rahuldamata ja Tartu Halduskohtu
   22.01.2016. a otsus muutmata.
EDASIKAEBAMISE KORD
Otsuse peale võib esitada kassatsioonkaebuse otse Riigikohtule 30 päeva jooksul otsuse
avalikult teatavakstegemise päevast, s. o 18.08.2016, arvates (HKMS § 212 lg 1).
Kassatsioonkaebus võidakse lahendada kohtuistungit korraldamata kirjalikus menetluses, kui
kassaator või teised menetlusosalised ei ole HKMS § 213 lg 1 p 5 ja § 218 lg 2 p 5 kohaselt
avaldanud soovi kohtuistungist osa võtta.



ASJAOLUD JA MENETLUSE KÄIK
1. Guntars Kaziks esitas 18.11.2014 Tartu Vanglale kahju hüvitamise taotluse (tl 73-77p),
milles nõudis seosese ebainimlike kinnipidamistingimustega mittevaralise kahju hüvitamist
summas 18 407 eurot. Taotluse kohaselt ei ole kambris piisavalt isiklikku ruumi, vangla ei
väljasta nõudepesuks vajalikke vahendeid, kambri aknast ei paista lauale loomulikku valgust,
kunstlik valgustus paikneb kambri lae keskel, mitte laua kohal, kambris põleb öösel tuli, mis
ei lase uinuda, kinnipidamistingimused erinevate eluhoonete vahel on erinevad, vangla ei ole
võimaldanud talle kolme aasta jooksul tööd ning sportimistingimused on vanglas ebapiisavad.
2. Tartu Vangla jättis 14.01.2015. a kirjaga (tl 9-14) G. Kaziksi kahju hüvitamise taotluse
rahuldamata.


                                             1
3. G. Kaziks esitas 11.02.2015 Tartu Halduskohtule kaebuse, milles palus talle Tartu
Vanglalt seoses ebainimlike kinnipidamistingimustega välja mõista mittevaraline kahju
summas 18 507 eurot.
Kaebuse kohaselt viibis G. Kaziks Tartu Vanglas perioodidel 09.11.2011–07.12.2011 ja
21.12.2011–13.11.2014. Ebainimlikud kinnipidamistingimused seisnesid kaebuse kohaselt
selles, et kaebajale ei olnud vanglas tagatud piisavalt isiklikku põrandapinda. Kui arvestada
kambri pinnast maha tualettruumi ja mööbli alla jääv pind, siis oli kambris ühe kinnipeetava
kohta vaba põrandapinda üksnes 2,5 m², mis on vastuolus Euroopa Inimõiguste Kohtu (EIK)
praktikaga. Vangla ei väljastanud kaebajale ka toidunõude pesemiseks vajalikke vahendeid,
mille tulemusena jäid nõud rasvaseks ja ebahügieeniliseks. Samuti ei paista kambri aknast
lauale piisavalt loomulikku valgust ja laua asukoht on selline, et kaebaja varjab laua taga
istudes ära lauale langeva valguse. Ka kambri kunstlik valgustus ei taga lambi asukoha tõttu
laua taga ja alumisel voodikohal olles lugemiseks piisavat valgust. Kambri öötuli häirib und
ning on tervist kahjustav. Kinnipidamistingimused vangla S-hoones ja Ehoones on erinevad,
mis rikub võrdse kohtlemise printsiipi. Vangla ülerahvastatuse tõttu ei ole vangla kaebajale
kolme aasta jooksul võimaldanud tööd. Samuti on seetõttu kaebaja sportimistingimused
ebapiisavad.
4. Tartu Halduskohus jättis 22.01.2016. a otsusega kaebuse rahuldamata ja poolte
menetluskulude nende endi kanda. Halduskohus leidis, et ükski kaebuses esitatud väide ei
anna alust kaebuse rahuldamiseks.
Isikliku ruumi ebapiisavuse osas märkis halduskohus, et juhindub selles osas Riigikohtu
lahendist asjas nr 3-3-1-42-15 ning arvestades seda, et kaebaja kandis karistust 10 m²
suurustes kambrites, siis isegi juhul, kui seal peeti kinni kahte kinnipeetavat, olid
rahvusvaheliselt aktsepteeritud inimlikud tingimused kambripinna aspektist igati tagatud.
Nõudepesuks vajalike vahendite väljastamata jätmise osas leidis halduskohus, et ühestki
õigusaktist ei tulene kaebajale subjektiivset õigust lisaks soojale veele teiste nõudepesuks
võimalike vahendite riigi arvel väljastamiseks. Isiku enda poolt toidunõude pesemise kohustus
ei ole meie kultuuriruumis diskrimineeriv. Kaebaja väite, et kambri aknast ei paista
loomulikku päevavalgust lauale ja kunstlik valgustus asub kambri lae keskel, mitte laua kohal,
lükkas halduskohus ümber põhjendusega, et vangistusseaduse (VangS) § 45 lg 1
regulatsioonist tulenevalt ei pea kambris olev aken ja kunstlik valgustus eraldi tagama ruumi
piisavat valgustust, vaid see peab olema tagatud päikesevalguse ja kunstliku valguse
koostoimes. Halduskohus nõustus vastustajaga, et valgusti asukohast on olulisem akna ja
valgusti asukoha suhtes õige istekoha valik, et tagada maksimaalset valguse langemist kambri
sisustusse kuuluvale lauale. Kambri öise valgustuse osas leidis halduskohus, et kuna
öövalgustusena kasutatakse madala võimsusega luminestsents valgusteid ning valgustuse
eesmärgiks on vanglas järelevalve tagamine, siis on tegemist eesmärgipärase, vajaliku ning
proportsionaalse toiminguga, mis on vajalik vanglas üldise julgeoleku tagamiseks.
Kaebaja poolt osundatud erinevusi vangla eluhoonete vahel ei pidanud halduskohus
õigusvastaseks ja leidis, et need ei saanud kaasa tuua kaebaja väärikuse alandamist.
Halduskohus viitas Riigikohtu lahendile asjas nr 3-3-1-20-08, milles leiti, et seadusest ei
tulene vanglale kohustust tagada kõigile kinnipeetavatele täiesti ühesugused
kinnipidamistingimused ning vangla erinevate eluhoonetes ühiskasutuses olevate ruumide
suuruses, lisaruumide olemasolus või jalutusruumi suuruses, samuti helistamise korraldamises
esinevaid erinevusi ei saa pidada võrdse kohtlemise põhimõtet rikkuvateks, kui mõlemal juhul
on kinnipeetavale vangistusseadusest ja muudest õigusaktidest tulenevate õiguste kasutamine
tegelikult ja seaduses ettenähtud mahus tagatud. Kaebaja väidet, et vangla ei ole talle kolme
aasta jooksul taganud tööd, pidas halduskohus põhjendamatuks, kuna vastustaja on selgitanud,
et kaebajat on rakendatud kolm korda majandustöödele, mille ajaline kestvus on olnud kokku
üheksa kuud. Kuna vanglal ei ole absoluutset kohustust kinnipeetavale tööd anda ja vangla on
                                              2
võimaluse korral kaebajat tööhõives rakendanud, siis ei anna see väide samuti alust kaebuse
rahuldamiseks. Halduskohus leidis, et spordisaali kasutamise võimalus üks kord nädalal
kolme korra asemel ei riku samuti kaebaja õigusi sedavõrd intensiivselt, et võiks tekitada
kaebajale väärikuse alandamist. Halduskohus märkis, et jätab tähelepanuta need kaebaja
väited, milles kaebaja ei ole läbinud kohustuslikku kohtueelset menetlust. Samuti jättis
halduskohus rahuldamata kaebaja taotlused täiendavate tõendite kogumiseks.

MENETLUSOSALISTE SEISUKOHAD RINGKONNAKOHTUS
5. Kaebaja esitas Tartu Ringkonnakohtule Tartu Halduskohtu 22.01.2016. a otsuse peale
apellatsioonkaebuse, milles palus halduskohtu otsuse tühistada ja kaebuse rahuldada.
Kaebaja leiab, et halduskohus on rikkunud kohtumenetluse norme ning asja lahendamisel
arvestanud üksnes vastustaja väidetega.

Kaebaja ei nõustu halduskohtuga, et EIK praktikast ei tulene, et kambripinnast ei pea välja
arvama tualettruumi ja mööbli alust pinda. Kaebaja on seisukohal, et tema isiklik ruum Tartu
Vangla kambrites oli 2,5 m², mis on vastuolus EIK praktikaga. Toidunõude pesemise osas
märgib kaebaja, et kui talle tuleneb vangla kodukorrast toidunõude korrashoiu kohustus, siis
tuleneb sellest vanglale kohustus tagada kõik võimalused toidunõude puhtaks pesemiseks.
Üksnes sooja veega ei ole võimalik toidunõusid puhtaks pesta. Kambri valgustatuse osas on
kaebaja jätkuvalt seisukohal, et kambri aknast ei lange piisavalt valgust lauale, mille tõttu on
laua taga lugemine ja kirjutamine raskendatud. Halduskohus on jätnud tähelepanuta kaebaja
väite, et metallplaadid akna alumise osa ees takistavad ülemääraselt loomuliku valguse ja õhu
juurdepääsu kambrisse, mille tagajärjel on kambri olmetingimused ebainimlikud. Kuna
kaebajale on isiklikus täitmiskavas töökohustus sätestatud, siis on vastustajal kohustus
kaebajale ka tööd pakkuda. Kaebaja on seisukohal, et majandustööd, millel teda on
rakendanud, ei saa nimetada tööks ning sellega ei teeni piisavalt. Kaebaja on esitanud kahju
hüvitamise taotluses ka väite vangla ülerahvastatuse kohta, kuid vangla ei ole seda väidet
käsitlenud. Halduskohtu seisukoht, et vangistusseaduses ei ole sätestatud, millises mahus
tuleb kinnipeetavalte kehakultuuriga tegelemise võimalused tagada, näitab kaebaja arvates
kohtu ükskõikset suhtumist kinnipeetavate kinnipidamistingimuste parandamisse.

6. Vastustaja vaidleb vastuses apellatsioonkaebusele vastu ning palub jätta selle
rahuldamata. Vastustaja märgib, et ta jääb oma varem esitatud seisukohtade juurde ning esitab
apellatsioonkaebusele järgmised vastuväited.
Kaebaja on ekslikul seisukohal, et kohtupraktika näol on tegemist tõenditega, mistõttu väited
tõendite arvestamata jätmise kohta on asjakohatud. Vastustaja ei nõustu kaebaja seisukohaga,
et isikliku ruumi arvestamisel tuleb sellest välja arvata nii tualettruumi kui ka sisustuse alla
jääv pindala. Tartu Vanglas on isiklikku ruumi kambris ühe kinnipeetava kohta 4 m², mis on
kooskõlas nii kehtiva õiguse kui ka EIK praktikaga. Vastustaja on jätkuvalt seisukohal, et
kehtivast õigusest ei tulene vanglale kohustust tagada kinnipeetavale nõude pesuks
kasutatavate puhastusvahendite olemasolu. Elukambris on olemas soe vesi ning kaupluse
vahendusel on võimalik soetada nõudepesuks kasutatavaid vahendeid. Vastustaja ei vaidle, et
laud kambris ei paikne akna all. Õhuakende ette õigusvastase asjade vahetamise takistamiseks
paigaldatud metallist plaadid ja võrk ei kata akna klaasipinda, vaid üksnes õhuakna luuki, mis
ei ole valmistatud läbipaistvast materjalist. Ebapiisav õhuvahetus ning sellega seonduv ei ole
aga olnud kaebaja kahju hüvitamise taotluse aluseks. Töö mittevõimaldamise osas on
halduskohus õigesti leidnud, et vanglale ei tulene absoluutset kohustust kinnipeetavale töö
tagamiseks. Võimalus tegeleda kehakultuuriga on küll kinnipeetava subjektiivne õigus, kuid
tal ei ole õigust nõuda spordisaali kasutamist, tema soovitud spordiinventari muretsemist või
võimalust harrastada talle meelepärast spordiala.

                                               3
7. Kaebaja esitas 12.06.2016 ringkonnakohtule taotluse nõuda vastustajalt välja foto Tartu
Vangla E-hoone kambrist, kust oleks näha, kuidas paikneb laud akna suhtes.


RINGKONNAKOHTU PÕHJENDUSED

8. Ringkonnakohus tagastab kaebajale esmalt apellatsioonkaebuse lisa nr 1 (EN raport
14.04.2004), kuna see ei ole käsitatav tõendina ega oma ka asja lahendamise seisukohast
sisulist väärtust. Ringkonnakohus võtab asja juurde Tartu Vangla 21.03.2016. a vastusele
lisatud kaks fotot Tartu Vangla kambri akna ette kinnitatud metallplaatide ja võrgu
paigutusest. Ringkonnakohus jätab rahuldamata G. Kaziksi taotluse nõuda vastustajalt välja
foto Tartu Vangla E-hoone kambrist, sest vastustaja ei vaidle iseenesest vastu sellele, et laud
kambris ei paikne otse akna all. Kambri õhuakende ette paigaldatud metallist plaatide ja võrgu
asendit kirjeldavad aga vangla poolt 21.03.2016. a vastusele lisatud fotod, mille
ringkonnakohus asja materjalide juurde võtab.

9. Ringkonnakohus leiab, et ükski kaebaja apellatsioonkaebuses esitatud väide ei anna alust
vaidlustatud halduskohtu otsuse tühistamiseks. Ringkonnakohus nõustub halduskohtu otsuse
põhjendustega ning tuginedes HKMS § 201 lg-le 4 ei korda neid. Samuti ei nähtu
ringkonnakohtu hinnangul vaidlustatud otsusest ega ka asja materjalidest, et halduskohus
oleks kohaldanud materiaalõiguse norme vääralt, hinnanud ebaõigesti olemasolevaid tõendeid
või rikkunud kohtumenetluse norme.
Vastuseks apellatsioonkaebuses esitatud väidetele märgib ringkonnakohus järgmist.

10. Kaebaja on apellatsioonimenetluses jätkuvalt seisukohal, et kinnipeetava isikliku ruumi
arvestamisel tuleb kambri pinnast välja arvata nii tualettruumi kui ka sisustuse alla jääv pind
ning heidab halduskohtule ette tema poolt kaebuses viidatud asjakohase EIK praktika
arvestamata jätmist. Ringkonnakohtu hinnangul on halduskohtus vaidlusaluse otsuse p-s 10
õigesti viidatud Riigikohtu Halduskolleegiumi 09.12.2015 otsusele haldusasjas 3-3-1-42-15,
milles on käsitletud analoogset kinnipeetava ja vangla vahelist vaidlust. Tuginedes viidatud
Riigikohtu lahendis toodud analüüsile leidis halduskohus õiguspäraselt, et EIK praktikast ei
tulene nõuet, et isikliku ruumi arvestamisel tuleb lisaks tualetipindalale välja arvata ka
sisustuse alla jääv pind. EIK on oma lahendites tuvastanud EIÕK art 3 rikkumise üksnes
olukordades, kus kambri pindala koos sisustusega oli alla 3 m2 ning viidanud mööblialusele
pinnale rõhutamaks EIÕK art 3 rikkumist, mis aga ei tähenda, et isikliku ruumi arvestamisel
tuleks kambri pinnast ka mööblialune pind välja arvata. Sellist järeldust ei saa teha ka kaebaja
poolt kaebuses viidatud EIK lahenditest. Lisaks eelnevale on võimalik viidata ka Riigikohtu
hilisemale, 27.05.2016. a lahendile haldusasjas nr 3-3-1-21-16, milles öeldakse selgelt, et
minimaalselt nõutava põrandapinna arvutamisel tuleb nii kambris oleva WC alune kui ka
mööblialune pind arvesse võtta, s. o kambri pinna hulka, mitte aga selle hulgast välja arvata
(otsuse p 8). Samuti ei ole asja materjalidest nähtuvalt olnud vaidlust selle üle, et Tartu
Vanglas on kinnipeetavate paigutamiseks mõeldud kambrite pindala 10 m 2 ning ühte
elukambrisse üle kahe kinnipeetava ei ole paigutatud, mis tähendab, et Tartu Vangla kambris
on ühe kinnipeetava jaoks põrandapinda 5 m2, mis on EIK poolt kujundatud standardist isegi
suurem.
Ringkonnakohtu arvates on halduskohus seega õigesti leidnud, et seoses kambri põrandapinna
suurusega ei ole kaebajat inimväärikust alandavates tingimustes hoitud, kuna EIK peab mitme
kinnipeetavaga kambris soovitavaks minimaalse põrandapinna suuruseks 4 m² isiku kohta
(otsus asjas nr 429/12: Tunis vs. Eesti, p 44) ja Tartu Vanglas oli see minimaalne põrandapind

                                               4
kaebajale selgelt tagatud. Halduskohus on otsuses endapoolseid seisukohti põhistanud
vastavalt HKMS § 165 lg 1 p-le 4, viidates ka asjakohasele Riigikohtu praktikale, kus
analüüsiti enamikku kaebaja poolt kaebuses viidatud EIK lahendeid ning otsusest selgub,
miks halduskohus ei nõustunud kaebaja poolt seoses kambripinna suurusega esitatud
väidetega. Halduskohtu arutluskäik on vaidlustatud otsuses igati jälgitav ning eelnevat
arvestades puudus halduskohtul asjas vajadus kõiki kaebaja poolt viidatud EIK lahendeid
eraldivõetuna otsuses analüüsida.
11. Kaebaja leiab apellatsioonkaebuses samuti, et kuna ta kinnipeetavana on riigi ülalpeetav,
siis on sellest tulenevalt vastustajal ka kohustus tagada talle võimalused kambris toidunõude
korralikult puhtaks pesemiseks. Ringkonnakohus nõustub halduskohtuga, et
kinnipidamisasutuses viibimine ei tähenda siiski seda, et riik peab sel ajal kandma kõik
kinnipeetava kulutused. Nimetatu nähtub ka vangistusseadusest, kus on näiteks märgitud, et
kinnipeetav peab ise kandma kirjavahetuse ja helistamise kulud, samuti isiklike riiete
kandmisel nende puhtuse ja korrashoiuga seotud kulud. Samuti ei tulene kehtivast õigusest
vanglale kohustust tagada riigi kulul kinnipeetavale nõude pesuks kasutatavate
puhastusvahendite olemasolu. Nii vastustaja kui ka halduskohtu on põhjendatult viidanud
sellele, et vangla elukambrites on olemas soe vesi ning vangla on loonud kinnipeetavatele
võimaluse osta vajadusel ja soovi korral kaupluse vahendusel nõudepesuks kasutatavaid
vahendeid (švamm, puhastusvahend vms). Seega on kinnipeetaval võimalik soovi korral
soetada nimetatud vahendeid kaupluse vahendusel. Asjaolu, et kinnipeetavale tuleneb
kohustus kambris kasutatavate toidunõude pesemiseks Tartu Vangla kodukorra p-st 9.13, ei
tähenda aga vangla kohustust hankida ise kinnipeetavatele kambrisse ka nõudepesuvahendid,
sest nagu juba öeldud, saab kinnipeetav neid soovi korral ise vangla kaupluse vahendusel osta
või kasutada kambris toidunõude pesemiseks üksnes sooja vett, mille olemasolu kambrites on
vangla taganud. Kaebaja väide, et toidunõusid ei ole ilma pesuvahendit kasutamata mingil
juhul võimalik puhtaks saada ja ta peab seetõttu sööma ebahügieenilistest nõudest, ei ole
tõsiseltvõetav ja ei vasta ka tegelikkusele, arvestades eriti seda, et tegemist on nõudega,
millest süüakse, mitte aga nõudega, milles toitu valmistatakse.
12. Halduskohtu otsuse tühistamiseks või muutmiseks ei anna alust ka kaebaja väide, et
halduskohus jättis alusetult rahuldamata tema taotluse kambrist tehtud foto väljanõudmiseks,
mistõttu ei saanud ta tõendada laua asukohta kambris ja akna kõrgust. Asja materjalidest
nähtuvalt ei ole Tartu Vangla vaielnud vastu sellele kaebaja väitele, et laud kambris ei paikne
akna all. Tartu Vangla 31.08.2015. a vastuses (tl 71) selgitatakse, et laud paikneb kambri
külgmises seinas, mitte akna vastasseinas ja see selgitus on kooskõlas ka kaebuse lisaks nr 10
oleva kaebaja enda joonistusega kambrist (tl 28).
Kaebaja leiab jätkuvalt, et kambri aknast ei paista loomulikku valgust lauale ning laua taga
lugedes jääb aken selja taha. Vangla viidatud selgitusest ja kaebaja joonisest nähtuvalt
paikneb laud kambri külgmises seinas, mistõttu langeb valgus sellele küljelt, mitte otseselt
selle taga istuva kinnipeetava selja tagant. Samuti selgitas vastustaja, et Tartu Vangla
kambrites on akna klaaspaketi suurus 61,5 cm x 140 cm, mis teeb akna pindalaks 0,861 cm2 ja
arvestades seda, et kambri suurus on 10 m 2 (ilma tualettruumita 8 m2), on ka ringkonnakohtu
hinnangul tegemist piisavalt suure aknaga tagamaks loomuliku valguse jõudmine kambrisse
ja ka kambris paikneva lauani.
Kaebaja heidab vanglale jätkuvalt ette ka seda, et kunstlik valgustus ei asu kambris laua kohal
ning langeb laua taga istuja kuklale, turjale või käele, tekitades lugedes raamatule varju.
Viidatud vastustaja selgitusest nähtuvalt on Tartu Vanglas kasutusel kunstlik valgusti, mis
koosneb kolmest valgusallikast (tl 80), mille kõige väiksem valgusallikas on võimsusega 5 W
ja mida kasutatakse kambri valgustamiseks öisel ajal. Päevasel ajal on kasutusel
valgusallikad võimsusega 24 W (1800 lm) ja 55 W (4800 lm). Seega on Tartu Vangla taganud
piisava kunstliku valgustuse vangla kambris. Seda et valgusti asub kambri laes keskel, mitte
                                              5
otse laua kohal, ei saa pidada õigusvastaseks, kuna valgusti eesmärgiks on ilmselt valgustada
kogu kambrit, mitte ainult lauda. Kambris asuva laua ääres on kaks istekohta (tl 28) ja seega
on kinnipeetaval võimalik valida koht laua ääres ka selliselt, et laest tulev valgus langeks
lugedes küljelt. Mis puudutab kaebaja väidet, et nari alumisel magamisasemel puudub
võimalus voodis lugemiseks, kuna sinna ei lange piisavalt ei loomulikku ega ka kunstlikku
valgust, siis selles osas nõustub ringkonnakohus samuti vastustaja ja halduskohtu
seisukohaga, et nari alumisel magamisasemel lugemine ei ole kinnipeetava põhiõigus, vaid
tema mugavust puudutav küsimus ning kuna vangla ei pea kinnipeetavatele vanglas tagama
samasuguseid mugavusi, nagu neil võivad olemas olla vabaduses viibides, siis ei saa selliseid
tingimusi pidada ka diskrimineerivateks või õigusvastasteks. Samuti ei ole alust asuda
seisukohale, et vangla valgustus oleks olnud ebapiisav ja seetõttu kaebaja tervist kahjustav.
Tartu Vangla on kaebaja tervisekaardi andmetele tuginedes selgitanud, et kaebaja nägemist
kontrolliti vanglas nii 2011.a kui ka 2014. a ja kaebaja parema silmaga nägemine oli normis,
kuid vasema silmaga nägemine oli tugevalt häiritud ja seda lapsepõlve trauma tõttu, mitte
seepärast, et kambri valgustus oleks ebapiisav. Kaebaja tervisekaardi andmetel ei ole vanglas
kaebaja nägemine halvenenud ja kaebaja ei ole ise seda vastustaja väidet kuidagi ümber
lükanud ega vastupidist tõestanud.
Mis puudutab kambrites öisel ajal valgustuse kasutamist (s.o kell 22.00 – 06.00), siis
vastustaja selgituse kohaselt kasutatakse öisel ajal kambri valgustamiseks pirne Philips
Masters PL-S 5W/840/2P, mis tootja kirjelduse kohaselt on energiasäästlik ja kompaktne
madala võimsusega luminestsentsvalgusti, mida tavaliselt kasutatakse dekoratiivvalgustusena
ning mis tagab pimedal ajal orientatsiooni ruumis. VangS § 66 lg 1 kohaselt korraldatakse
kinnipeetavate järelevalve viisil, mis tagab käesoleva seaduse ja vangla sisekorraeeskirjade
täitmise ja üldise julgeoleku vanglas. Justiitsministri 05.09.2011. a määruse nr 44 „Järelevalve
korraldus vanglas“ (JVK) § 2 p 1 kohaselt on järelevalvetoiminguks isikute ja ruumide
visuaalne või elektrooniline jälgimine. Nimetatud määruse § 12 lg 2 kohaselt tuleb
sisevalvepiirkonnas kontrollida ringkäiku tehes kambris toimuvat. Üldjuhul kontrollitakse
kambris toimuvat visuaalselt läbi kambri uksesilma. Kui uksesilmast ei ole võimalik kambris
toimuvat kontrollida, avatakse kontrollimiseks toiduluuk või kambri uks. JVK § 12 lg 1 p 5
kohaselt tuleb teha ringkäik sisevalvepiirkonnas vähemalt kord tunnis ja § 12 lg 1 p 6 kohaselt
tuleb teha ringkäike välisvalvepiirkonnas, kui valvepiirkonnas puudub mehitatud valve.
Ringkäik tuleb teha vähemalt iga kahe tunni järel. Määrus ei sätesta erandeid järelevalve
teostamisele öisel ajal ning seega ei erine öisel ajal teostatava järelevalve sagedus päevasest
ajast. Eelnimetatud normidest tulenevalt kasutatakse vastustaja selgituste kohaselt öisel ajal
kambris valgustust seetõttu, et oleks võimalik teostada järelevalvet ning visuaalseks
kontrolliks peab nägema kambris toimuvat. Seetõttu on ka pimedal ajal valgustatuse
olemasolu kambris vajalik. Arvestades määruses sätestatud sisevalvepiirkonnas teostatavate
ringkäikude sagedust, oleks kinnipeetavate jaoks ilmselt häirivam, kui vanglateenistuse
ametnik avaks igakordselt toiduluugi või kambri ukse. Järelevalve korraldus koos sellega
seonduvate toimingutega ning julgeoleku tagamine vanglas on kinnipidamisega kaasnevad
paratamatud ebameeldivused ning järelevalve võimaldamiseks ja vangla ning kinnipeetavate
endi julgeoleku tagamiseks kambrites öise valgustuse kasutamist ei saa seetõttu pidada
õigusvastaseks ja kaebaja õigusi rikkuvaks tegevuseks.
Tartu Vangla ei ole vaielnud vastu ka sellele kaebaja väitele, et kambrite õhuakende ette on
keevitatud täiendavad aukudega metallplaadid ja seda kinnitavad ka Tartu Vangla
21.03.2016. a vastusele lisatud fotod. Vastustaja selgituste kohaselt on metallplaatide
paigaldamise eesmärgiks takistada varasemalt vanglas probleemiks olnud õigusvastast asjade
vahetamist kambrite ning eluosakondade vahel. Samas nähtub vastustaja poolt esitatud
fotodelt, et metallist plaadid ja võrk ei kata akna klaaspinda ning on pandud üksnes õhuakna
ette. Õhuakna luuk on aga nagunii valmistatud läbipaistmatust materjalist, mistõttu sõltumata

                                               6
sinna ette paigaldatud täiendavatest katetest, ei paistaks see läbi ning selle kaudu ei saa
nagunii kambrisse tulla täiendavat loomulikku valgust. Seetõttu ei ole selliste metallist
plaatide ja võrgu kambri õhuakna ette paigaldamine õigusvastane. Kaebaja viitab ka
Piinamise ja ebainimliku või alandava kohtlemise või karistamise tõkestamise Euroopa
Komitee (CPT) raportile, kuid selles toodud soovitused ei anna veel alust lugeda kaebaja
seisukohti seoses kambri valgustusega õigeteks, sest CPT aruannetes esitatakse üksnes
mittesiduvaid ettepanekuid (Riigikohtu 07.04.2010. a otsus asjas nr 3-3-1-5-10, p 10).
13. VangS § 37 lg 1 kohaselt on kinnipeetav kohustatud töötama, kui VangS ei sätesta teisiti.
VangS § 38 lg 1 kohaselt kindlustab vangla võimaluse korral kinnipeetava tööga, arvestades
kinnipeetava füüsilisi ja vaimseid võimeid ning oskusi. Kui kinnipeetavat ei ole võimalik
kindlustada tööga, rakendatakse teda võimaluse korral vangla majandustöödel.
Sõnadega „võimaluse korral“ osutab seaduseandja VangS §-s 38 lg 1 sellele, et vangla
kohustus leida kinnipeetavale tööd ei ole absoluutne. Ka Põhiseadus ei garanteeri kõigile
absoluutset õigust tööle ning töötul ei ole näiteks samuti õigust nõuda, et riik tagaks talle töö.
Subjektiivset õigust nõuda endale tööd ei ole ka kinnipeetaval. Samuti puudub kinnipeetaval
subjektiivne õigus nõuda tööd kindlal tegevusalal, majanduslikult tulutoovat tööd ja tööd
kinnipeetava õpitud kutsealal. Seega ei tulene viidatud normidest vanglale absoluutset
kohustust tagada kinnipeetavale töö ning rakendada teda tööhõives. Seetõttu on halduskohus
asunud vaidlustatud otsuses õigustatult seisukohale, et ei saa pidada õigusvastaseks seda, et
Tartu Vangla ei ole vangistuse jooksul kindlustanud kaebajat püsiva tööga. Küll aga tuleneb
VangS-st töö olemasolu ja töötamisvõimaluse korral kinnipeetavale kohustus töötada ning
asja materjalidest nähtuvalt on Tartu Vangla rakendanud kaebajat vangla majandustöödel nii
2012, 2013 kui ka 2014. a.

14. Kaebaja ei nõustu apellatsioonkaebuses ka halduskohtu selle seisukohaga, et tema poolt
kaebuses kirjeldatud erinevusi vangla E-hoone ja S-hoone vahel ei saa pidada õigusvastaseks
ning kaebaja inimväärikust alandavateks.
Halduskohus on seoses Tartu Vangla E-hoones ja S-hoones esinevate kinnipidamistingimuste
erinevusega ringkonnakohtu arvates õigesti viidanud Riigikohtu otsusele asjas nr 3-3-1-20-08,
milles leiti, et õigusvastaseks ja võrdse kohtlemise põhimõtet rikkuvaks ei saa pidada asjaolu,
et ühte osa kinnipeetavatest hoitakse vangla ühes eluhoones ja teist osa teises eluhoones, kui
neile on tagatud vangistusseadusest ja muudest õigusaktidest tulenevad õigused ettenähtud
mahus. Tartu Vangla kinnipeetavate erinevates eluhoonetes hoidmine, sh erineva suurusega ja
tingimustega üldkasutatavate ruumide, jalutusväljakute või jalutusbokside kasutamine
iseenesest ei ole õigusvastane. Samuti ei nähtu asja materjalidest, et karistuse kandmisel
Ehoones oleks vangla jätnud kaebajale tagamata mõne kaebajale vangistust reguleerivatest
õigusaktidest tuleneva õiguse. Vangistust reguleerivatest õigusaktidest ei tulene, et kambri
akendel ei tohi olla trelle, duširuum ei tohi asuda kambris, kraanikauss ja WC pott ei või olla
metallist, samuti ei ole sätestatud üldkasutatavate ruumide (nt köök ja puhketuba) või
jalutusboksi minimaalseid suurusi. Justiitsministri 30.11.2000. a määruse nr 72 „Vangla
sisekorraeeskiri“ (VSkE) § 7 lg 1 p 7 kohaselt kuulub kambri sisustusse võimaluse korral
pesemiskoht. Seega võib duširuum asuda kambris. Samas jalutusväljaku ja eluosakonna
olmeruumide suurusele ega nende sisustusele, samuti sanitaartehnika materjalile esitatud
nõudeid vangistusõigust reguleerivates õigusaktides sätestatud ei ole. Kuigi Tartu Vangla
E-hoone ja S-hoone avatud osakondades on tingimused natuke erinevad, ei tähenda see siiski
seda, et E-hoone tingimused, kus asub ka kaebaja, oleksid seetõttu õigusvastased. Kaebaja
kirjeldatud erinevused ei ole käsitletavad ka tema diskrimineerimisena. Erinevused
eluhoonete tingimustes ei tähenda, et E- hoones oleksid kinnipidamistingimused
õigusvastased. Riigikohus on oma otsuse nr 3-3-1-20-08 p-s 24 selgitanud, et vangla
erinevates eluhoonetes ühiskasutuses olevate ruumide suuruses, lisaruumide olemasolus või
                                                7
jalutusväljaku suuruses esinevaid erinevusi ei saa pidada ka võrdse kohtlemise põhimõtet
rikkuvateks. Käesoleval juhul on kaebajale olnud tagatud õigusaktides sätestatud nõuetele
vastavad kinnipidamistingimused ning üksnes mõningased erinevused E-hoone ja S-hoone
vahel ei muuda kinnipidamistingimusi õigusvastasteks. Seetõttu on kinnipidamistingimuste
erinevuse korral tegemist vangistusega paratamatult kaasneva ebameeldivusega, mitte aga PS
§ 12 lg 1 lausest üks tuleneva põhimõtte rikkumisega vastustaja poolt.

15. Kaebusest ei nähtu, et kaebajale ei oleks võimaldatud jalutuskäiku värskes õhus vähemalt
üks tund päevas (VangS § 55 lg 2) või võimalust tegeleda kehakultuuriga (VangS § 55 lg 1).
VangS § 55 lg 1 sätestab, et kinnipeetavale tagatakse võimalus kehakultuuriga tegelemiseks.
Milliseid vahendeid kasutades või millises mahus tuleb kinnipeetavale kehakultuuriga
tegelemine tagada, seadus ega muud vangistust reguleerivad aktid ei täpsusta. Viidatud sättest
ei tule ka vanglale kohustust tagada kinnipeetavate füüsiline vormisolek. Kaebaja õiguste
rikkumine võiks kõne alla tulla üksnes siis, kui tal igasugused võimalused kehakultuuriga
tegelemiseks vanglas puuduksid või vangla taksitaks tal olemasolevaid võimalusi, võrreldes
teiste kinnipeetavatega, kasutada.
Kaebaja viitas ka Euroopa Nõukogu Ministrite Komitee soovituse REC(2006)2 „Euroopa
Vanglareeglistik“ sätestatud nõuetele. Riigikohus on samas 07.04.2010. a otsuses asjas
nr 3-3-1-5-10 p-s 19 leidnud, et vanglal tuleb võimaluste piires võimaldada kinnipeetavatele
kehakultuuriga tegelemist vastavalt „Euroopa Vanglareeglistikus“ sätestatud tingimustele,
kuid neid soovitusi tuleks käsitada eesmärkide ja põhimõtetena, mille täitmise poole püüelda
ja millest võimaluse korral juhinduda Eesti õigusaktide tõlgendamisel ja rakendamisel.
Kaebaja ei ole käesolevas asjas väitnud, et tal puuduksid üldse võimalused kehakultuuriga
tegelemiseks. Kaebusest nähtub, et kaebajal on võimalik üks tund nädalas kasutada
spordisaali. Kaebaja väide, et S-hoones viibivatel kinnipeetavatel on paremad võimalused
kehakultuuriga tegelemiseks, ei anna alust jõuda järeldusele, et kaebaja õigusi kehakultuuriga
tegelemiseks on sellega rikutud. Kuigi E-hoone jalutusboks erineb oma suuruse poolest S-
hoone jalutusväljakust, on E-hoone kinnipeetavatel siiski võimalik tegeleda kehakultuuriga ka
jalutusboksis. Kehakultuur ei tähenda ainult kindlate jõuharjutuste tegemist või jooksmist,
vaid hõlmab endas ka võimlemisharjutusi, mida on võimalik sooritada näiteks ka
jalutusboksis viibides. Võimalus tegeleda kehakultuuriga on küll kinnipeetava subjektiivne
õigus, kuid samas ei ole tal õigust nõuda spordisaali kasutamist, tema soovitud
spordiinventari muretsemist või võimalust harrastada vanglas talle meelepärast spordiala.
Vanglateenistusel on üksnes kohustus tagada kinnipeetavale võimalus kehakultuuriga
tegelemiseks üldiselt.
Samuti on vastustaja antud asjas selgitanud, et Tartu Vanglas on üks spordihoone, kus on üks
spordisaal, mida kõik kinnipeetavad saavad kasutada. Tartu Vanglas on S-hoones 8 avatud
osakonda ja E-hoones 6 avatud osakonda, milles viibivatele kinnipeetavatele on tagatud
nädalas korra spordisaali kasutamine. Eelkõige on kinnipeetavatele mõeldud spordisaalis
kasutamise ajad nädalavahetusel, kuna kinnipeetavatel on nädalavahetustel rohkem vaba aega.
Vangla selgituste kohaselt saavad kinnipeetavad suveperioodil kasutada korvpalli- ja
jalgpalliplatsi ning nii suvel kui talvel saavad nad oma kambris ja jalutamiseks mõeldud ajal
teha ise erinevaid lihasgruppe treenivaid harjutusi. Kaebajal on olnud võrdsed võimalused
teiste kinnipeetavatega kehakultuuriga tegelemiseks ning Tartu Vangla neid piiranud ei ole.
Seega nõustub ringkonnakohus halduskohtu seisukohaga, et kaebaja viidatud
kinnipidamistingimused E-hoones ei ole ka kehakultuuriga tegelemise võimaluste osas
õigusvastased ning ei ole tõendamist leidnud, et vastustaja oleks kaebaja suhtes rikkunud
VangS § 55 lg 1.



                                              8
16. Põhjendatud ei ole ka kaebaja väited selle kohta, et halduskohus jättis põhjendamatult
sisulise hinnangu andmata tema väidetele, mis seonduvad Tartu Vangla ülerahvastatusega.
Kaebaja poolt Tartu Vanglale esitatud kahju hüvitamise taotlusest ja ka halduskohtule esitatud
kaebusest nähtuvalt esitas kaebaja vangla väidetava ülerahvastatusega seonduvad väited
seoses vangla E-hoone ja S-hoone tingimuste erisusega, kaebajale püsiva töö
mittevõimaldamisega ja võrdsete sportimisvõimaluste tagamata jätmisega, mida ta pidas
õigusvastasteks kinnipidamistingimusteks, mitte aga eraldiseisva kahju hüvitamise alusena.
Viimati nimetatud kaebaja väidete kohta Tartu Vangla kinnipidamistingimuste osas on
halduskohus vaidlusalusel otsuses oma seisukoha avaldanud ja jätnud kaebaja
hüvitamiskaebuse rahuldamata, pidades Tartu Vangla kinnipidamistingimusi õiguspärasteks.
Kuna kaebaja ei ole Tartu Vangla väidetavat ülerahvastatust toonud välja eraldiseisva kahju
hüvitamise alusena, siis ei pidanud halduskohus kaebaja sellekohaseid väiteid ka eraldi
käsitlema ja sisuliselt hindama.

17. Eeltoodust lähtuvalt jätab ringkonnakohus esitatud apellatsioonkaebuse rahuldamata ja
Tartu Halduskohtu vaidlustatud otsuse muutmata.



         Tiina Pappel                    Agu Timmi                        Maili Lokk
 /allkirjastatud digitaalselt/   /allkirjastatud digitaalselt/   /allkirjastatud digitaalselt/




                                                9

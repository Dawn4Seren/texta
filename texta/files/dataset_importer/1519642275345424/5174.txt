                                           RIIGIKOHUS
                                     TSIVIILKOLLEEGIUM


                                          KOHTUOTSUS
                                        Eesti Vabariigi nimel

 Kohtuasja number                     3-2-1-16-16

 Otsuse kuupäev                       Tartu, 12. oktoober 2016

 Kohtukoosseis                        Eesistuja Villu Kõve, liikmed Peeter Jerofejev, Ants Kull,
                                      Jaak Luik, Malle Seppik, Tambet Tampuu

 Kohtuasi                             Aktsiaseltsi Eesti Gaas hagi Osaühingu TALLINNGAAS
                                      vastu 7866 euro 24 sendi saamiseks

 Vaidlustatud kohtulahend             Tallinna Ringkonnakohtu 30. oktoobri 2015. a otsus
                                      tsiviilasjas nr 2-14-21395

 Kaebuse esitaja ja kaebuse liik      Aktsiaseltsi Eesti Gaas kassatsioonkaebus

 Tsiviilasja hind Riigikohtus         7866 eurot 24 senti

 Menetlusosalised ja nende            Hageja aktsiaselts Eesti Gaas, esindajad vandeadvokaat Allar
 esindajad Riigikohtus                Jõks ja vandeadvokaat Veikko Puolakainen

                                      Kostja Osaühing TALLINNGAAS, esindaja vandeadvokaat
                                      Taimar Ehrlich

 Asja läbivaatamise kuupäev           26. september 2016, kirjalik menetlus



RESOLUTSIOON
1. Jätta Tallinna Ringkonnakohtu 30. oktoobri 2015. a otsus tsiviilasjas nr 2-14-21395
muutmata.
2. Jätta kassatsioonkaebus rahuldamata.
3. Arvata kassatsioonkaebuselt tasutud kautsjon riigituludesse.
4. Jätta kassatsiooniastme menetluskulud Aktsiaseltsi Eesti Gaas kanda.


ASJAOLUD JA MENETLUSE KÄIK
1. Aktsiaselts Eesti Gaas (hageja) esitas 5. juunil 2014 Osaühingu TALLINNGAAS (kostja) vastu
hagi, milles palus mõista kostjalt enda kasuks välja võla 7728 eurot 22 senti. 18. septembri 2014. a
avaldusega suurendas hageja oma nõuet 138 euro 2 sendi võrra ja tema lõplikuks nõudeks jäi
7866 eurot 24 senti.
Hagiavalduse põhjenduste kohaselt tegeleb hageja maagaasi impordi ja müügiga. Hagejal on
maagaasi müügilepingud lõpptarbijatega, kes tasuvad müüdud maagaasi eest otse hagejale. Maagaasi
lõpptarbijatele jaotamise teenust (võrguteenust) hageja ei osuta. Hagejale kuuluvas gaasivõrgus
osutavad maagaasi jaotamise teenust AS Gaasivõrgud (hageja jagunemisel 11. juulil 2013 tekkinud
uus äriühing), kes toimetab hagejalt saadud gaasi kostja võrguga liitumise punktini, ning kostja, kes
toimetab saadud maagaasi edasi lõpptarbijatele Tallinnas Nõmme linnaosas kahes võrgupiirkonnas.
Lõpptarbijad tasuvad kostja võrgus osutatud võrguteenuse eest tasu kostjale.
Kostjale üleantud maagaasi koguseid mõõdetakse nii maagaasi kostja võrku sisenemisel kui ka sealt
väljumisel. Hageja ja kostja võrkude ühenduskohas mõõdetakse hageja võrgust kostja võrku siseneva
maagaasi kogust (sisendmõõtepunkt) ning kostja võrgu ja tarbijapaigaldiste ühenduskohtades
mõõdetakse kostja võrgust väljuva maagaasi kogust (väljundmõõtepunktid). Kostja edastab hagejale
lõpptarbijate mõõtepunktide näidud, sest lõpptarbijad tasuvad müüdud maagaasi eest hagejale
lõpptarbijate mõõtepunktide näitude alusel. Ühelt poolt hageja ja AS-i Gaasivõrgud ning teiselt poolt
kostja vahel on aga võrguteenuse eest arvete esitamise aluseks hageja ja kostja võrkude
liitumispunkti, s.o sisendmõõtepunkti näidud.
Kostjale kuuluva gaasivõrgu sisendmõõtepunktide näidud ei kattu alati kostja võrgust väljuva
maagaasi kogusega väljundmõõtepunktides, st kostjale on osal kuudel üle antud suurem kogus
maagaasi kui antakse üle lõpptarbijatele. Nende kuude kohta on hageja esitanud alates 2008. aastast
kostjale lõpptarbijatele müüdud maagaasikogusest suurema maagaasi koguse saamise eest arved,
mida kostja ei ole tasunud. Kokku võlgneb kostja hagejale arvete alusel 7866 eurot 24 senti.
Pooltevahelistes suhetes tuleb lähtuda sisendmõõtepunktis mõõdetud maagaasi kogustest. Kostja on
nõustunud sisendmõõtepunktis mõõdetud maagaasi kogustega, sest tasub iga kuu selle alusel AS-le
Gaasivõrgud võrguteenuse eest. Kuna sisendmõõtepunkti näitude järgi on maagaas kostjale üle antud,
peab kostja hüvitama hagejale maagaasi hinna osas, milles see on kostjale üle antud, kuid ei ole üle
antud lõpptarbijatele. Hageja ei vastuta kostja gaasivõrgus tekkivate kadude eest, sest kostja peab
tagama võrgu korrashoiu. Samuti vastutab kostja maagaasi koguste mõõtmise eest.
Kuigi hageja ja kostja ei ole sõlminud kirjalikku lepingut ning hageja on sõlminud müügilepingud
lõpptarbijatega, on poolte vahel lepingulaadne võlasuhe, mis on olemuselt sarnane maagaasi
müügilepinguga. Kostjale on maagaas üle antud, kuid ta keeldub selle eest hagejale tasumast. Juhul,
kui poolte vahel ei ole müügilepingut või lepingulaadset suhet, tuleneb hageja nõue käsundita
asjaajamisest.
2. Kostja vaidles hagile vastu ja palus jätta selle rahuldamata.
Mõõteandmete erinevus ei anna hagejale alust nõuda kostjalt maagaasi koguste vahe hüvitamist.
Kostja osutab hageja esiletoodud võrgupiirkonnas lõpptarbijatele üksnes võrguteenust ega müü neile
maagaasi.
Hageja väidetud sisendmõõtepunkt asub AS-i Gaasivõrgud võrgus 4,7 meetrit enne kostja võrguga
liitumise punkti. Kostjal ei ole juurdepääsu hageja omandis olevale mõõtevahendile. Seega puudub
mõõtepunkt, milles mõõdetakse kostja võrku siseneva maagaasi kogust. Ka võrguteenuse eest
esitatakse arveid lõpptarbijate mõõtepunktide näitude summa alusel.
Hageja toob välja, et osal kuudel ületab väidetav sisendmõõtepunkti näit tarbijamõõtepunktide
näitude summat, kuid ei arvesta seda, et osal kuudel on see vastupidi.
Kuna kostja ei osta ega tarbi selles võrgupiirkonnas maagaasi ning kostja gaasivõrgus ei ole lekkeid,
mida kinnitab ka kostja gaasivõrgu tehnilise kontrolli protokoll, ei nõustu kostja hagejale
mõõtetulemuste vahet hüvitama.
Mõõteandmed võivad erineda mitmesugustel põhjustel. Nii müüb hageja lõpptarbijatele
müügilepingute järgi maagaasi temperatuuril 20 °C absoluutse rõhuga 1,01325 baari, kuid kostjale
üleantav gaas neile parameetritele ei vasta. Samuti teisendatakse hageja väidetavas
sisendmõõtepunktis mõõdetud maagaasikoguseid, kuid tarbijate mõõtepunktides seda ei tehta. See
tingib mõõdetud maagaasikoguste erinevuse, kuigi tegelikult ei pruugi kostjale üleantud
maagaasikogus lõpptarbijatele üleantud kogusest erineda.
Samuti ei arvesta hageja lubatud mõõteveaga. Kuna hageja väidetav mõõtetulemuste erinevus jääb
lubatud mõõtetäpsuse piiridesse, ei ole hagejal alust kostja vastu nõudeid esitada. Mh ei erine
mõõtetulemused üksnes kostja võrgus, vaid ka teiste gaasiettevõtjate võrkudes.
Kuna hageja on võrgupiirkonnas ka bilansihaldur, peab ta piirkonnas tekkinud mõõteseadmete
erinevustest tulenevad küsimused lahendama süsteemihalduriga.
Kostjal ei ole hagejaga müügilepingut ega sellelaadset lepingulist suhet. Samuti ei ole kostja
kohustatud hagejaga müügilepingut sõlmima, kuna kostja osutab selles võrgupiirkonnas üksnes
võrguteenust ega müü või tarbi maagaasi. Kostjal ei ole soovi maagaasi omandada.
Kostja ei ole ka soodustatud isik käsundita asjaajamise mõttes, sest ta ei ole lõpptarbija ning ei müü
ega vahenda maagaasi lõpptarbijatele. Kostja osutab üksnes võrguteenust.
Nõuded, mis tulenevad enne 2012. aastat esitatud arvetest, on aegunud.
3. Harju Maakohus jättis 30. juuni 2015. a otsusega hagi rahuldamata ja menetluskulud hageja kanda.
Maakohus tuvastas asjas järgmised olulised asjaolud:
  hageja on gaasiettevõtja, kelle põhitegevuseks on maagaasi import ja müük;
  kostja on gaasiettevõtja, kelle põhitegevuseks on maagaasi jaotus ja müük ning kelle
   tegevuspiirkonnaks on Mahla 14 võrgupiirkond ja Mahla 83 võrgupiirkond;
  hageja tütarettevõte AS Gaasivõrgud jaotab hageja müüdavat maagaasi kostja mõlemasse võrku
   ning kostja jaotab gaasi edasi lõpptarbijatele;
  Mahla 14 võrgupiirkonnas müüb lõpptarbijatele maagaasi hageja (maagaasi müügilepingud on
   sõlmitud hageja ja lõpptarbijate vahel) ja Mahla 83 võrgupiirkonnas müüb lõpptarbijatele
   maagaasi kostja (maagaasi müügilepingud on sõlmitud kostja ja lõpptarbijate vahel);
  28. augustil 2007 sõlmitud tähtajatu maagaasi võrguteenuse osutamise lepingu alusel osutas
   kostjale Mahla 14 võrgus gaasi jaotamise teenust kuni 11. juulini 2013 AS EG Võrguteenus ja
   alates 11. juulist 2013 osutab AS Gaasivõrgud;
  AS-i Gaasivõrgud Mahla 14 võrgu mõõtepunkt asub ca 4,7 meetri kaugusel kostja liitumispunktist
   AS-i Gaasivõrgud võrguga;
  kostja on jätnud hageja 6. märtsist 2008 kuni 4. juunini 2014 esitatud arved osaliselt tasumata,
    s.o osas, milles hageja esitas arved mõõtepunktide gaasikoguste vahe (kokku 7866 euro 24 sendi)
    hüvitamiseks.
Hoolimata kirjaliku lepingu puudumisest on hageja ja kostja vahel Mahla 14 võrgupiirkonna gaasiga
varustamisel lepingulaadne võlasuhe. Ei ole välistatud, et pooltevaheline õigussuhe vastab
müügilepingu tunnustele võlaõigusseaduse (VÕS) § 208 lg 3 kohaselt, kuid Mahla 14 võrgupiirkonna
puhul tuleb siiski arvesse võtta, et gaasi müüjaks lõpptarbijatele on selles võrgupiirkonnas hageja, kes
saab tarbitud maagaasi eest tasu vahetult lõpptarbijatelt, mitte kostja. Seetõttu sarnaneb poolte
õigussuhe enam vastastikusele käsunduslepingule (VÕS § 619), mille puhul mõlemad pooled
osutavad teineteisele teenuseid. Käsunduslepingu puhul peab käsundisaaja käsundiandjale välja
andma selle, mis ta käsundi täitmise tõttu on saanud või loonud, samuti selle, mis ta käsundi
täitmiseks sai ja mida ta käsundi täitmiseks ei kasutanud (VÕS § 626 lg 1). Seega kostja, võttes
hagejaga sõlmitud kokkuleppe alusel endale kohustuse toimetada hagejalt saadud maagaas hageja
klientidele ja osutada neile võrguteenust, on kohustatud hagejale välja andma (hüvitama) selle koguse
maagaasist, mida ta lõpptarbijatele ei jaotanud.
Selleks tuleb tuvastada, kas kostja on täitnud oma kohustuse toimetada kogu hageja üleantud
maagaas lõpptarbijateni või mitte. Õige ei ole hageja ja kostja käsitus, et pooltevahelises õigussuhtes
on tähtsust ainult sellel, milline kogus gaasi on üle antud kostja võrku või millise koguse maagaasi on
tarbijad ära tarbinud. Kuna hageja nõue tuleneb mõõtepunktide näitude erinevusest, tuleb tuvastada,
kui õiged, objektiivsed ja võrreldavad on mõlema mõõtepunkti andmed ja kas nende alusel saab teha
põhjendatud järelduse selle kohta, et tarbijatele on üle antud vähem maagaasi, kui hageja kostja võrku
tarnis.
Mõlemas mõõtepunktis asuvad mõõteseadmed vastavad tehnilistele nõuete. Seetõttu tuleb eeldada
mõõteseadmete usaldusväärsust. Asjas on tõendatud, et kostja omandis olev võrk on liitumispunktist
kuni tarbijapaigaldisteni korras ja toimib nõuetekohaselt.
Samas ei saa jätta arvestama, et hageja on arvestanud kostja võrku üleantud maagaasi koguseid
leppekoguse mõõturi EK 260 abil kokkuleppeliste näitajate alusel, mitte temperatuuri ja rõhu
faktiliste näitajate alusel. Tarbijate mõõtepunktides analoogilisi mõõtureid ei kasutata.
Konkurentsiameti tellimusel valminud Tallinna Tehnikaülikooli eksperdiarvamuse kohaselt ei saa
tarbijatega sõlmitud lepingutingimustele vastavatele näitajatele teisendatud mõõteandmeid kõrvutada
tarbijate juures toimunud mõõtmiste andmetega, mis juhul sellist teisendamist ei toimu.
Nõustuda ei saa hageja seisukohaga, et gaasi temperatuuri ja rõhku arvestava leppekoguse mõõturite
kasutamine või mittekasutamine tarbijate mõõtepunktides on kostja valik ja risk ning et juhul kui
kostjal ei ole võimalik täpsemaid mõõteseadmeid kasutada, peab ta kasutama tavaliste
gaasiarvestitega leitud andmete teisendamiseks leppenäitajatega võrreldavateks andmeteks
matemaatilisi korrigeerimisvalemeid. Ilma kokkuleppeta ei saa selliseid kohustusi kostjale panna.
Maagaasiseaduse (MGS) § 24 lg 1 kohaselt peab võrguettevõtja tagama võrgust tarbitud gaasikoguste
mõõtmise, mõõteandmete kogumise ja töötlemise ning pidama sellekohast arvestust. Kehtiva õiguse
kohaselt on tarbitud maagaasikoguste kindlaksmääramise aluseks eelkõige mõõtmisandmed, mitte
nende andmete teisendamine korrigeerimisvalemite abil. Korrigeerimisvalemi kasutamist tarbijate
mõõtepunktidest saadud andmete suhtes ei ole aktsepteerinud ka majandus- ja
kommunikatsiooniminister 4. oktoobri 2013. a kirjas Konkurentsiametile.
Asjaolu, et mõõtepunktide näidud ei ole objektiivselt võrreldavad, ei saa kostjale õiguslikult ette
heita, vaid tegemist on valdkonna õigusliku regulatsiooni eripärast tingitud nn süsteemse puudusega,
mille eest kostja ei vastuta. Õige ei ole hageja seisukoht, et vastutus mõõteandmete mittevõrreldavuse
eest lausub MGS § 22 lg 2 järgi kostjal. Kostjalt ei saa nõuda tarbijapaigaldiste juures lisaks
tavapärastele gaasiarvestitele kallihinnaliste leppemõõturite kasutamist, samuti ei saa kostja omal
äranägemisel kehtestada tarbijate mõõteandmete teisendamiseks korrigeerimisvalemeid. Kuna
puuduvad tõendid selle kohta, et kostja võrgust oleks vaidlusalusel ajavahemikul gaasi tarbitud teisiti
kui hageja lepinguliste klientide tarbijapaigaldiste kaudu ja tarbimise kogused on õigusaktides
lubatud mõõtevahenditega kindlaksmääratud, ei saa lugeda tõendatuks väidet, et kostja on tarbijatele
üle andnud maagaasi vähem, kui ta seda on hagejalt saanud. Seega ei ole tõendatud, et kostja oleks
oma lepingulist kohustust (toimetada hagejalt saadud gaas lõpptarbijateni) rikkunud, mistõttu ei ole
hagejal alust lisaks tarbijatelt saadud tasule kostjalt lisatasu saada. Kuna hageja on MGS § 12 lg 2
kohaselt Mahla 14 võrgupiirkonnas bilansihalduriks ja MGS § 12 lg-s 7 ja lg-s 8 sätestatust tulenevalt
peab hageja võrku antud ning võrgus tarbitud gaasi koguste erinevuste esinemisel tegema tehinguid
süsteemihalduriga, siis peab hageja lahendama selle küsimuse süsteemihalduriga.
Kuna hagi esitati 5. juunil 2014, olid 2008-2010 esitatud arvetest tulenevad nõuded kogusummas
2391 eurot 91 senti hagi esitamise ajaks tsiviilseadustiku üldosa seaduse (TsÜS) § 146 lg 1 järgi
aegunud.
Kuna hageja nõue on käsitatav lepingust tuleneva nõudena, ei tule käsitleda hageja alternatiivset
nõuet käsundita asjaajamise sätete alusel.
4. Hageja esitas apellatsioonkaebuse, milles palus maakohtu otsuse tühistada ja teha uue otsuse,
millega hagi rahuldada ning jätta menetluskulud kostja kanda.
5. Kostja vaidles apellatsioonkaebusele vastu ja palus jätta selle rahuldamata.


Ringkonnakohtu lahend ja põhjendused
6. Tallinna Ringkonnakohus jättis 30. oktoobri 2015. a otsusega apellatsioonkaebuse rahuldamata ja
maakohtu otsuse muutmata. Apellatsiooniastme menetluskulud jättis ringkonnakohus hageja kanda.
Ringkonnakohtu otsuse põhjenduste kohaselt vaidlevad pooled selle üle, milline on nendevaheline
õigussuhe. Seejuures ei vaidle pooled järgmiste asjaolude üle: Tallinnas Mahla 14 võrgupiirkonnas
müüb lõpptarbijatele maagaasi hageja, lõpptarbijad maksavad gaasi eest hagejale, AS Gaasivõrgud
jaotab hageja müüdavat gaasi kostja võrku, kostja jaotab maagaasi edasi lõpptarbijatele, kostja
edastab hagejale lõpptarbijate mõõtepunktide näidud, kostja osutab lõpptarbijatele võrguteenust ning
lõpptarbijad maksavad kostjale võrguteenuse eest. Eeltoodust järeldub, et pooltevahelises suhtes on
hageja huviks müüa tarbijatele kostja võrgu kaudu maagaasi ja saada selle eest tarbijatelt raha. Kostja
huviks on jaotada hageja maagaasi lõpptarbijatele ja saada viimastelt tasu võrguteenuse osutamise
eest.
Õige ei ole hageja väide, et poolte vahel on müügileping. Lõpptarbijatele müüb maagaasi hageja,
mitte kostja. Kostja ei osta hagejalt midagi. Seega ei saa pooltel olla müügilepingut. Õige on
maakohu käsitus, et poolte vahel on käsundusleping. VÕS § 619 sätestab, et käsunduslepinguga
kohustub üks isik (käsundisaaja) vastavalt lepingule osutama teisele isikule (käsundiandja) teenuseid
(täitma käsundi), käsundiandja aga maksma talle selle eest tasu, kui selles on kokku lepitud.
Käsunduslepingu sisuks on kostja kohustus jaotada hageja maagaasi lõpptarbijatele ja edastada
hagejale lõpptarbijate näidud. Lepingulise suhte olemasolu kinnitab asjaolu, et kostja on jaotanud
tarbijatele hageja maagaasi vähemalt alates 2008. aastast.
Asja materjalidest nähtuvalt fikseeritakse kostja gaasivõrku edastatava maagaasi kogus hageja võrgus
asuvas mõõtepunktis. Lõpptarbijatele müüdava maagaasi kogust mõõdetakse tarbijapaigaldiste
asukohas. Hageja võrgus asuvas mõõtepunktis ja lõpptarbijate mõõtepunktides fikseeritud
gaasikogused ei kattu alati. Sageli on hageja võrgus asuvas mõõtepunktis fikseeritud gaasikogus
suurem kui tarbijate mõõtepunktides mõõdetud gaasikogus kokku.
Asjas ei ole tõendatud, et mõõteandmete erinevuse põhjuseks on gaasikaod. Inspecta Estonia OÜ
3. septembri 2014. a gaasipaigaldise tehnilise kontrolli aktist nähtub, et hageja gaasipaigaldis vastab
nõuetele (I kd, tl 193). 28. juulil 2014 on Inspecta Estonia OÜ teinud kostja gaasipaigaldise tehnilise
kontrolli ning akti kohaselt vastab ka see gaasipaigaldis nõuetele (I kd, tl 136). Eeltooduga on
tõendatud, et mõlemad gaasivõrgud on nõuetekohased ning puudub alus arvata, et võrkudes esineks
lekkeid.
Maakohus tuvastas õigesti, et nii hageja gaasimõõtja kui ka lõpptarbijate mõõtevahendid vastavad
tehnilistele nõuetele. Õige on ka maakohtu seisukoht, et mõõtetulemuste erinevus on tingitud
asjaolust, et hageja võrgus asuva mõõtepunkti gaasimõõtur ja tarbijapaigaldiste gaasimõõturid
mõõdavad gaasi erinevate meetodite alusel. Pooled ei vaidle selle üle, et esimeses mõõtepunktis
lähtutakse gaasikoguse mõõtmisel gaasi temperatuurist 20 °C ja rõhust 101,325 kPa.
Tarbijapaigaldiste mõõteseadmed viidatud temperatuuri ja rõhu näitajaid arvesse aga ei võta.
VÕS § 620 lg 1 kohaselt peab käsundisaaja käsundi täitmisel tegutsema käsundi laadist tuleneva
vajaliku hoolsusega. Kolleegium leiab, et kostja on täitnud käsundi vajaliku hoolsusega, kuna on
toimetanud maagaasi tarbijateni ja edastanud tarbijapaigaldiste näidud hagejale. Gaasikadude
esinemist ei ole tõendatud. Mõõtmismeetodite erinevusest tingitud gaasikoguste erinevus ei ole aga
kostjale etteheidetav. Kostjale kuuluvad lõpptarbijate gaasimõõturid vastavad tehnilistele nõuetele.
Hageja oli lepingu sõlmimise ajal teadlik sellest, milline on tarbijapaigaldiste mõõteseadmete
mõõtemetoodika, st ta oli teadlik sellest, milliste mõõteseadmetega kostja käsundit täidab. Hagejal ei
ole alust eeldada, et käsundi täitmiseks peaks kostja mõõteseadmed välja vahetama hageja võrgus
asuva mõõturiga sarnaste mõõteseadmete vastu, eriti olukorras, kus see on väga kulukas.
Konkurentsiameti 23. aprilli 2014. a kirja kohaselt on selliste mõõtevahendite hind väga kõrge ja
nende kasutamine majanduslikult põhjendatud üksnes suurte gaasikoguste mõõtmisel (II kd, tl 78, 85-
86). Samuti ei ole kostjal võimalik mõõdetud gaasi kogust korrigeerida vastava valemiga, kuna
majandus- ja kommunikatsiooniministri 1. veebruari 2013. a määrus nr 8 „Gaasikoguste
energiaühikutesse teisendamise metoodika" ei võimalda mõõteseadme tegelikku näitu korrigeerida.
Eeltoodut arvestades ei ole kostja käsunduslepingut rikkunud.
Õige on maakohtu seisukoht, et TsÜS § 146 lg 1 järgi on hageja 2008-2010 esitatud arvetest
tulenevad nõuded aegunud.


MENETLUSOSALISTE PÕHJENDUSED
7. Hageja esitas kassatsioonkaebuse, milles palus maa- ja ringkonnakohtu otsuse tühistada ning teha
uue otsuse, millega hagi rahuldada või saata asi samale ringkonnakohtule uueks läbivaatamiseks.
Menetluskulud palus hageja jätta kostja kanda.
Kassatsioonkaebuse põhjenduste kohaselt ei ole MGS § 22 lg 2 kohtute tõlgendatud viisil kooskõlas
põhiseadusega. Viidatud sätte järgi vastutab võrguettevõtja tema omandis või valduses oleva võrgu
toimimise ja korrasoleku eest, kuid kohtute tõlgenduse järgi ei vastuta kostja mõõteandmete
võrreldamatuse eest ning õiguslikust regulatsioonist tuleneva puuduse (süsteemivea) risk jääb igal
juhul gaasimüüja kanda. Juhul, kui MGS § 22 lg-t 2 ei saa tõlgendada põhiseaduskonformselt, tuleb
asjas algatada põhiseaduslikkuse järelevalve menetlus.
Kohtud kohaldasid asjas vääralt VÕS § 619 ja käsitasid poolte õigussuhet vääralt käsunduslepinguna.
Kohtud selgitasid poolte õigussuhte sisu välja üksnes osaliselt. Kohtulahenditest ei selgu hageja
nõude õiguslik alus. Poolte suhe on käsitatav müügilepinguna, sest hageja soovib saada tasu kostjale
üleantud maagaasi eest, mis ei ole lõpptarbijateni jõudnud. Kostja rikkumiseks on sellise tasu
maksmata jätmine. Kirjaliku lepingu puudumise tõttu võib kostja tegevus olla käsitatav ka maagaasi
ebaseadusliku kasutamisena MGS § 25 lg 1 p 3 mõttes, mille eest tuleb kostjal tasuda.
Kohtud jagasid poolte vahel vääralt tõendamiskoormise. Ringkonnakohus jättis hagi rahuldamata mh
põhjusel, et hageja ei ole tõendanud, et mõõteandmete erinevuseks on gaasikaod, kuid see asjaolu ei
puutu asjasse. Oluline on tuvastada, millise mõõteseadme näit tuleb pooltevahelises suhtes aluseks
võtta. Hagejal tuleb tõendada üksnes seda, et ta on maagaasi kostjale üle andnud, mitte aga seda, et
kostja on lõpptarbijatele vähem maagaasi üle andnud.
Võimaliku gaasikao eest vastutab kostja kui maagaasi edastaja. Hageja kasutab koguste mõõtmisel
täpset leppekoguse mõõturiga gaasiarvestit. Hageja ei vastuta võimalike võrgukadude eest sõltumata
selle võimalikest põhjustest. Selle eest vastutab kostja, kuna kostja valib lõpptarbijate asukohas
mõõteseadmed ning tal on kohustus kasutada nõuetekohaseid mõõtmisvahendeid. Kui kostja kasutab
mittenõuetekohaseid mõõtmisvahendeid, siis tuleb tal hüvitada mõõtmisvahendite näitude vahe
hagejale. Võimalikud kaod peavad sisalduma võrguteenuse hinnas või peab võrguettevõtja võtma
kasutusele muud vajalikud meetmed.
Kohtud jätsid arvestamata, et sarnases olukorras kasutavad teised võrguettevõtjad konkurentsiametiga
kooskõlastatult maagaasi koguste korrigeerimist, et saaks arvesse võtta maagaasi temperatuuri ja rõhu
mõju kogustele, mis on alternatiiviks mõõteseadmete vahetamisele. Seega saab kostja lahendada
mõõteseadmete näitude erinevuse probleemi ning kujundada mõõteseadmete erinevusi arvestades
vastavaks oma võrguteenuse hinna. Väär on kohtute seisukoht, et hageja peab lahendama selle
probleemi süsteemihalduriga. Seda tehes on kohtud keeldunud tsiviilasja lahendamast. Hageja on
üksnes lõpptarbijate bilansihaldur, mitte aga kostja bilansihaldur.
Kohtud jätsid põhjendamatult võtmata seisukoha hageja alternatiivse nõude kohta.
8. Kostja vaidles kassatsioonkaebusele vastu ja palus jätta selle rahuldamata.
MGS § 22 lg 2 ei ole põhiseadusega vastuolus ja kohtud tõlgendasid sätet põhiseaduskonformselt.
Säte ei käsitle võrguettevõtja kohustust vastutada erinevate seadmete mõõteandmete vahe eest.
Kohtud ei ole kohaldanud vääralt materiaalõiguse normi. Poolte vahel ei ole sellist õigussuhet, mis
annaks hagejale alust nõuda kostjalt kostja võrku siseneva ja võrgust väljuva maagaasi koguste vahet.
Pooltel ei ole müügilepingut ning hagejal ei ole alust nõuda kostjalt talle võrguteenuse osutamiseks
üleantud maagaasi eest tasu. Kostja ei ole maagaasi ebaseaduslikult kasutanud.
Kohtud jagasid tõendamiskoormise õigesti. Kuna hageja tugines nõudes gaasi puudujäägile, tuli
hagejal ka see asjaolu tõendada. Kohtud ei ole analüüsinud maagaasi puudujäägi põhjuseid, vaid
seda, kas puudujääki üldse on. Asjakohatud on hageja väited, mis puudutavad lõpptarbijate koguste
mõõtmist teistsuguste mõõturitega ja kostja vastutust võrgukadude eest, kuna kostja võrgus ei ole
kadusid ning kostjal ei ole kohustust kasutada teistsuguseid mõõtureid lõpptarbijate puhul.
Ringkonnakohus võttis seisukoha hageja väitetud praktika ja tavade kohta, kuid hageja väited on
põhjendamatud. Kohtud viitasid õigesti hageja võimalusele pöörduda süsteemihalduri poole. Kohtud
ei pidanudki käsitlema hageja nõuet käsundita asjaajamise sätete alusel, kuna kvalifitseerisid hageja
nõude lepingust tulenevaks nõudeks.


KOLLEEGIUMI SEISUKOHT
9. Kolleegium leiab, et kassatsioonkaebus tuleb jätta TsMS § 691 p 1 alusel rahuldamata ja
ringkonnakohtu otsus muutmata, sest kassatsioonkaebuse väited ei anna alust ringkonnakohtu otsust
tühistada.
10. Vastusena kassatsioonkaebuse väidetele märgib kolleegium, et kohtud leidsid poolte õigussuhet
kvalifitseerides õigesti, et pooled ei ole sõlminud müügilepingut, samuti ei ole nende vahel
müügilepingulaadset võlasuhet.
Pooled ei vaidle selle üle, et nad on MGS § 4 tähenduses gaasiettevõtjad, kes peavad MGS § 8 lg 1
järgi tagama tarbija gaasiga varustamise vastavalt maagaasiseadusele, tegevusloa kõrvaltingimustele
ja tarbijaga sõlmitud lepingule.
Hageja on maagaasi müüja, s.o ettevõtja, kes müüb lõpptarbijatele maagaasi (MGS § 2 p 10). Gaasi
müük tähendab MGS § 7 lg 4 järgi isikule gaasi tasu eest üleandmist. Selleks sõlmib maagaasi müüja
üldjuhul lõpptarbijatega müügilepingu (MGS § 101).
Kostja on võrguettevõtja, kes osutab võrguteenust (MGS § 2 p 9). Võrguteenus on MGS § 23 lg 1
järgi võrgu kaudu gaasi ülekande või jaotamise teenuse osutamine. Võrguettevõtja peab
lõpptarbijatega sõlmima liitumis- ja võrgulepingu (MGS § 101).
11. Pooled vaidlevad selle üle, milline õigussuhe nende vahel on ning kelle kanda peaks jääma GV
mõõtepunktis fikseeritud kostja võrku antud gaasi ja tarbijate mõõtepunktides fikseeritud gaasi
tarbimise mõõteandmete vahele vastava gaasikoguse eest tasumine.
Hageja on sõlminud lõpptarbijatega maagaasi müügilepingud ja kostja võrgulepingud. Omavahel ei
ole hageja ja kostja lõpptarbijate gaasiga varustamise kohta kirjalikus vormis lepingut sõlminud.
Arvestades asjaolu, et hageja müüb maagaasi lõpptarbijatele ja on sõlminud selleks nendega
müügilepingud, samuti seda, et kostja on seadusest tulenevalt kohustatud hageja lõpptarbijatele
müüdavat maagaasi üle kandma ja jaotama, ei saa pooltevahelist õigussuhet pidada müügilepinguks,
sest sellises olukorras ei olnud hageja ega kostja tahe see, et kostja omandaks mingis osas maagaasi ja
kohustuks selle eest hagejale maksma (VÕS § 208).
Nii hagejal kui ka kostjal on seadusest tulenev kohustus tagada tarbijate gaasiga varustamine. Kostjal
kui võrguettevõtjal on seadusest tulenev kohustus hageja müüdavat maagaasi edastada. Kolleegium
on seisukohal, et kuivõrd lepingu olemasolu müüja ja võrguteenuse pakkuja vahel ei ole seaduse järgi
korraldatud maagaasi müügi ja vahendamise eelduseks, on käesolevas asjas hageja ja kostja vahel
seadusest tulenev võlasuhe (VÕS § 3 p 6).
Kolleegium nõustub maakohtuga, et võlasuhte põhisisu on, et hageja varustab kostjat piisavas
koguses maagaasiga, et võimaldada kostjal kui tarbijapaigaldisega ühendatud võrku omaval
gaasiettevõtjal tagada seaduses ettenähtud kohustuse täitmine ehk tarbijate gaasiga varustamine
(MGS § 8 lg 1).
Kostja on kohustatud osutama hageja klientidest tarbijatele tasulist võrguteenust ja toimetama hageja
üleantud maagaasi lõpptarbijateni, mille kaudu saab hageja täita enda seadusest tulenevat kohustust ja
müüa vastavalt võrgu tehnilistele võimalustele kõigile selles võrgupiirkonnas võrguühendust
omavatele kodutarbijatele nende soovi korral maagaasi (MGS § 9 lg 1). Võrguettevõtjana on kostja
kohustatud tagama tarbijapaigaldiste võrku ühendamise, võrguühendust omavate isikute varustamise
gaasiga, paigaldama projektikohase mõõtesüsteemi, võrgust tarbitud gaasikoguste mõõtmise,
mõõteandmete kogumise, töötlemise ja teisendamise energiaühikutesse vastavalt määrusele ja pidama
sellekohast arvestust (MGS § 22 lg-d 1 ja 3, § 24 lg-d 1-3) ning edastama lõpptarbijatelt saadud
näidud hagejale. VÕS § 620 lg 1 ei kohaldu.
12. MGS § 22 lg 2 sätestab, et võrguettevõtja vastutab tema omandis või valduses oleva võrgu
toimimise ja korrasoleku eest. Seega on õige hageja väide, et võimaliku gaasikao eest vastutab
võrguettevõtjana kostja. Samas on hageja seisukohal, et tema nõude rahuldamiseks piisab, kui ta on
tõendanud kostja võrku üleantud maagaasi koguse, mistõttu on kohtud jaganud poolte vahel vääralt
tõendamiskoormise. Kolleegium hagejaga ei nõustu. Hageja nõude rahuldamiseks on vajalik
tuvastada, et kostja on pooltevahelisest võlasuhtest tulenevat kohustust rikkunud ja vastutab selle
eest.
Kohtud tuvastasid asjas, et kostja võrk on tehniliselt töökorras ja gaasikadusid ei ole. Kolleegium
arvestab kassatsiooninõude kontrollimisel TsMS § 688 lg 3 esimese lause ja lg 4 järgi faktilisi
asjaolusid, mis on tuvastatud menetlusõiguse normi rikkumata alama astme kohtu otsusega.
Kolleegiumi hinnangul ei ole kohtud seda asjaolu tuvastades menetlusõiguse normi rikkunud.
Kolleegium nõustub maakohtuga, et vaatamata sellele, et on tuvastatud, et sisend- ja
väljundmõõtepunktide andmed ei ole objektiivselt võrreldavad, ei saa seda puudust kostjale ette heita,
sest tegemist on valdkonna õigusliku regulatsiooni eripärast tuleneva puudusega. Põhjendatud ei ole
ka hageja väide, et kostja vastutab mõõturite näitude vahe eest, kuna kostja saab valida, millised
mõõturid ta lõpptarbijatele paigaldab. Kuna kostja mõõdab lõpptarbijatele edastatavat maagaasi
kogust kooskõlas seadusega (MGS § 22 lg-d 1 ja 3, § 24 lg-d 1-3) ning pooled ei ole kokku leppinud,
milliste parameetrite juures mõõdetakse lõpptarbijatele müüdava maagaasi koguseid, ei saa hageja
nõuda kostjalt hüvitist seetõttu, et lõpptarbijatele müüdava maagaasi summeeritud kogus alati ei kattu
ning on tarbijate mõõturite järgi vahel väiksem kui kostja võrku siseneva maagaasi kogus hageja
mõõturi järgi.
13. Asjaolul, et sarnases olukorras kasutavad teised võrguettevõtjad konkurentsiametiga
kooskõlastatult maagaasi koguste korrigeerimist, et saaks arvesse võtta ka maagaasi temperatuuri ja
rõhu mõju maagaasi kogusele, ei ole praeguses asja tähtsust. Kostjal on küll MGS § 24 lg 1 järgi
kohustus tagada võrgust tarbitud gaasikoguste mõõtmine, mõõteandmete kogumine ja töötlemine
ning arvestuse pidamine, kuid kostjal ei ole võrguettevõtjana seadusest tulenevat kohustust koguseid
korrigeerida (vrdl võrguettevõtja kohustused suhtes tarbijaga Riigikohtu 7. aprilli 2014. a otsus
tsiviilasjas nr 3-2-1-12-14, p-d 17-25). Pooled saaksid mõõteandmete korrigeerimise kohustuses
kokku leppida, ent ei ole seda teinud.
14. Hageja käsitus MGS § 22 lg 2 põhiseadusvastasusest ei ole põhjendatud. Viidatud sätte järgi
vastutab võrguettevõtja tema omandis või valduses oleva võrgu toimimise ja korrasoleku eest. Asjas
on tuvastatud, et kostja võrk toimib ja on tehniliselt töökorras. Asjaolu, et kostja võrgus paiknevad
lõpptarbijate gaasimõõturid ei arvesta koguste mõõtmisel maagaasi temperatuuri ega rõhku, ei
tähenda, et kostja võrk ei vastaks seaduses sätestatud nõuetele või et kostja ei oleks taganud oma
võrgu korrektset toimimist ja korrasolekut. Seetõttu ei ole MGS § 22 lg 2 kostja nõuet lahendades
asjassepuutuv.
15. Ülalmärgitud põhjendustel tuleb kassatsioonkaebus jätta rahuldamata. Kassatsioonkaebuse
rahuldamata jätmise tõttu tuleb TsMS § 149 lg 4 teise lause alusel arvata hageja kassatsioonkaebuselt
tasutud kautsjon riigituludesse.
16. Kassatsiooniastme menetluskulud tuleb kassatsioonkaebuse rahuldamata jätmise tõttu jätta
TsMS § 171 lg 1 järgi kassatsioonkaebuse esitaja kanda.
Kuna maa- ega ringkonnakohus ei ole vaidlust lahendades menetluskulude rahalist suurust kindlaks
määranud, ei määra ka kolleegium kooskõlas TsMS § 174 lg 4 teises lauses sätestatuga kindlaks
kassatsiooniastme menetluskulusid (vt Riigikohtu 11. veebruari 2015. a otsus tsiviilasjas nr 3-2-1-
147-14, p 22).
TsMS § 177 lg 2 järgi määrab maakohus menetluskulude rahalise suuruse kindlaks mõistliku aja
jooksul pärast kohtuotsuse jõustumist.


Villu Kõve, Peeter Jerofejev, Ants Kull, Jaak Luik, Malle Seppik, Tambet Tampuu

                                                                               4-16-5649




                       KOHTUMÄÄRUS

Kohus                             Harju Maakohus

Määruse tegemise aeg ja koht      16.12.2016. a Tallinn, Liivalaia kohtumaja

Väärteoasja nr                    4-16-5649

Kohtunik                          Tatjana Bogdanova

Asja läbivaatamine                Kirjalik menetlus

Taotluse sisu                     Süüdlase Jevgeni Nurtdinovi taotlus võimaldada talle
                                  Harju Maakohtu 15.11.2016. a kohtuotsusega mõistetud
                                  arestipäevi kanda ositi

Süüdlane/taotluse esitaja         Jevgeni Nurtdinov (ik: 38405162729; elukoht: XXXX)




RESOLUTSIOON

Jätta rahuldamata süüdlase Jevgeni Nurtdinovi taotlus võimaldada talle Harju
Maakohtu 15.11.2016. a kohtuotsusega väärteoasjas nr 4-16-5649 karistuseks mõistetud
arestipäevi kanda ositi.

Määrus saata süüdlane Jevgeni Nurtdinovile, Põhja prefektuurile ja Põhja prefektuuri
arestimajale.


Edasikaebamise kord

Määrusele saab esitada 15 päeva jooksul määruskaebuse Harju Maakohtule.
                                              2

Asjaolud ja kohtumääruse põhjendused

Harju Maakohtu 15.11.2016. a kohtuotsusega väärteoasjas nr 4-16-5649 tunnistati Jevgeni
Nurtdinov süüdi NPALS § 151 lg 1 järgi ja mõisteti karistuseks arest 8 päeva. Tunnistati
Jevgeni Nurtdinov süüdi KarS § 262 lg 1 järgi ja määrati talle karistuseks arest 15 päeva.
Määratud arestid pidid olema kantud 15.12.2016. a Põhja prefektuuri arestimajas. Kohtuotsus
jõustus 15.11.2016. a.

Süüdlane Jevgeni Nurtdinov esitas 15.12.2016. a Harju Maakohtule taotluse, et soovib Harju
Maakohtu 15.11.2016. a kohtuotsusega temale mõistetud kokku 23-päevast aresti kanda ositi
5 päeva kaupa tööalastel põhjustel.

Väärteomenetluse seadustiku (VTMS) § 212 kohaselt käesolevas peatükis reguleerimata
küsimused ning muud kohtuvälise menetleja lahendi või kohtulahendi täitmisel ilmnevad
kahtlused ja ebaselgused lahendab lahendi teinud kohus või kohtuväline menetleja või
lahendit või kohtulahendit täitmisele pööranud kohtuväline menetleja või maakohtu kohtunik
oma määrusega menetlusosalisi kohtusse kutsumata kirjalikus menetluses.

VTMS § 209 lg 1 kohaselt, kui on asjaolusid, mille tõttu ei ole viivitamatult võimalik täita
väärteo eest karistusena kohaldatud aresti, võib lahendit täitmisele pöörav maakohus süüdlase
avalduse alusel oma määrusega aresti täitmisele pööramise edasi lükata, märkides määruses
edasilükkamise alguse ja lõpu kuupäeva.

Kohus leiab, et Jevgeni Nurtdinovi taotlus võimaldada talle 15.11.2016. a Harju Maakohtu
kohtuotsusega väärteoasjas nr 4-16-5649 mõistetud arestipäevade ositi kandmist, ei kuulu
rahuldamisele. Seadusandja on küll andnud täitmiskohtunikule võimaluse VTMS § 209 lg 1
alusel lükata edasi süüdlase aresti täitmisele pööramise, kuid ei ole andnud täitmiskohtunikule
õigust juba jõustunud kohtulahendis kandmisele kuuluvat karistust ositi kandmisele
määramist. KarS § 66 lg 1 alusel võib kohus süüdlasele karistust mõistes määrata karistuse
kandmise ositi arvestades tema perekondlikku, tööalast või tervislikku seisundit.

Lähtudes eeltoodust ja juhindudes VTMS § 209 lg 1, § 212, jätab kohus rahuldamata süüdlase
Jevgeni Nurtdinovi taotluse võimaldada talle Harju Maakohtu 15.11.2016. a kohtuotsusega
väärteoasjas nr 4-16-5649 karistuseks mõistetud arestipäevi ositi kanda.




Tatjana Bogdanova
täitmiskohtunik
/allkirjastatud digitaalselt/

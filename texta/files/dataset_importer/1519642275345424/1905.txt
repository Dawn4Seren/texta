                            KOHTUOTSUS
                                   Eesti Vabariigi nimel

Kohus                             Tallinna Ringkonnakohus

Kohtukoosseis                     Eesistuja Imbi Sidok-Toomsalu, liikmed Liis Arrak ja
                                  Indrek Parrest

Otsuse tegemise aeg ja koht       28.11.2016, Tallinn

Tsiviilasja number                2-15-14977

Tsiviilasi                        AS-i Natural hagi OÜ Hansacom vastu kahju
                                  hüvitamiseks ja viivise väljamõistmiseks

Vaidlustatud kohtulahend          Harju Maakohtu 21.04.2016 otsus

Kaebuse esitaja ja kaebuse liik   AS-i Natural apellatsioonkaebus

Tsiviilasja hind                  16 300.73 eurot
apellatsioonimenetluses

Menetlusosalised ja nende         Hageja/apellant AS Natural (registrikood 10303196),
esindajad                         lepingulised esindajad v/adv abid Kadri Lember ja
                                  Edgar-Kaj Velbri

                                  Kostja/vastustaja OÜ     Hansacom     (registrikood
                                  10571146), lepingulised esindajad v/adv-d Merilin
                                  Valdmaa ja Epp Lumiste

Kohtuistungi toimumise aeg        02.11.2016

RESOLUTSIOON
  1. Harju Maakohtu 21.04.2016 otsuse resolutsioon jätta muutmata, kuid muuta
     osaliselt otsuse põhjendusi.
  2. Apellatsioonkaebus jätta rahuldamata.
  3. Menetlusosaliste taotlused 02.11.2016 kohtuistungi protokolli parandamiseks jätta
     rahuldamata.
  4. Apellatsioonimenetluse kulud jätta apellandi AS-i Natural kanda.
  5. Mõista AS-lt Natural välja OÜ Hansacom kasuks apellatsioonimenetluses kantud
     menetluskulude       hüvitamiseks    1239      eurot.     Hüvitamisele   kuuluvatelt
     menetluskuludelt tuleb tasuda viivist alates käesoleva otsuse jõustumisest kuni selle
     täitmiseni võlaõigusseaduse § 113 lõike 1 teises lauses ettenähtud suuruses.
                                                                                               2

   6. Otsuse peale võib kassatsiooni korras edasi kaevata, esitades kaebuse vahetult
      Riigikohtule 30 päeva jooksul otsuse kassaatorile kättetoimetamisest, kuid mitte
      pärast viie kuu möödumist otsuse avalikult teatavaks tegemisest.

Selgitused
Hagimenetluses Riigikohtus võib menetlusosaline menetlustoiminguid teha, sealhulgas avaldusi
ja taotlusi esitada üksnes vandeadvokaadi vahendusel. Menetlusosaline võib ise esitada
menetlusabi saamise taotluse, samuti esitada teise menetlusosalise kaebuse või muu taotluse
kohta seisukohti ja vastuväiteid.
Seaduses sätestatud alustel võib menetlusosaline taotleda riigipoolset menetlusabi
menetluskulude kandmiseks. Menetlusabi andmise taotlus ei peata menetlustähtaja kulgemist.
Seaduses sätestatud tähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb, eelkõige esitama kaebuse. Kaebuse
põhjendamiseks või riigilõivu tasumiseks või kaebuses esineva sellise puuduse kõrvaldamiseks,
mis on seotud menetlusabi taotlemisega, annab kohus mõistliku tähtaja pärast menetlusabi
taotluse lahendamist, kui nimetatud taotlus ei olnud esitatud põhjendamatult või tähtaja
pikendamise eesmärgil. See ei välista menetlustähtaja ennistamist.

Asjaolud ja hageja nõue
   1. 07.10.2015 esitas hageja maakohtule hagi kostja vastu, milles palub kostjalt välja mõista
       kahjuhüvitise 14 615.74 eurot, viivise hagi esitamise aja seisuga 508.42 eurot ja
       lisanduva viivise seadusjärgses määras. Menetluskulud palub jätta kostja kanda.

   2. Hagiavalduse kohaselt oli poolte vahel sõlmitud suuline töövõtuleping puidu
      immutamiseks. Kostja kohustus immutama hageja tarnitud puitu vastavalt klassile H3
      (UC3), mille puhul vesilahuse Celcure C4 retentsioon puidus on 10kg/m3. Hageja
      transportis immutamisele minevat puitu kostja territooriumile kokku mahus 19 351,14
      jm. Pärast immutamist laaditi lepingu alusel kostja immutatud puit 26.05.2014 ja
      04.06.2014 kostja territooriumilt veoautole ning transporditi hageja lepingupartneri Imex
      Bois asukohta Prantsusmaal.

   3. 23.07.2014 edastas kostja hagejale sertifikaadi, millega kinnitas puidu vastavust klassile
      H3 (UC3). 21.07.2014 edastas Imex Bois agendi vahendusel hagejale teate, et Imex
      Bois-ile saadetud lauad olid valgete laikudega ja töötlus on Imex Bois hinnangul
      üllatavalt hele. Imex Bois tõstatatud kahtluste osas selguse saamiseks palus hageja
      lõigata laudadest näidised ning edastada need hagejale laboris analüüsimiseks.
      30.09.2014 teavitas hageja kostjat, et sai Prantsusmaalt pretensiooni seoses immutuse
      kvaliteediga. Imex Bois poolt saadetud puidunäidised jõudsid Soomes tegutsevasse
      Novalab OY laborisse 30.10.2014 ning analüüsi raport valmis 10.11.2014. Raporti
      kohaselt sisaldas kostja immutatud puit vesilahust Celcure C4 nõutava 10kg/m3 asemel
      6,8kg/m3. Seega oli kostja immutanud puitu ebakvaliteetselt ja H3 (UC3) standardi
      nõudeid rikkudes. 13.11.2014 edastas hageja analüüsi raporti kostjale. Kostja sisuliselt ei
      vastanud, paludes vaid edastada puidunäidised, millest proovid olid võetud. Hageja
      teavitas kostjat, et näidistega tutvumiseks tuleb ühendust võtta laboriga.

   4. Imex Bois keeldus puudulikult immutatud puitu vastu võtmast, organiseeris hageja puidu
      transpordi Prantsusmaalt tagasi Eestisse ning asendas puudulikult immutatud materjali
      nõuetele vastava materjaliga. 06.03.2015 teavitas hageja kostjat, et puit on kliendi poolt
      hagejale tagastatud ning asub hageja laos. Hageja pakkus kostjale puidust
      kordusproovide võtmise võimalust, selgitades, et kui kostja kordusproovide võtmise
      soovi ei väljenda, võõrandab hageja kõnealuse ebakvaliteetselt immutatud puidu. Kostja
                                                                                         3

   sai kirja kätte 09.03.2015. 18.03.2015 kirjas asus kostja seisukohale, et tal puudub
   hageja 06.03.2015 pretensioonkiri. 31.03.2015 esitas Imex Bois juhatuse liikme XC
   kaudu hagejale reklamatsiooni, milles kinnitas puidu mittevastavust sertifikaadile ning
   keeldus kauba vastuvõtmisest 5938,18 jm ulatuses, millele lisandus 200tk 5,1m pikkust
   lauda 1100 jm (kokku 6958,18 jm). Samuti kinnitas Imex Bois, et hageja on defektsed
   kaubad asendanud. 10.07.2015 teavitas hageja kostjat, et on saanud kaks hinnapakkumist
   tagastatud puidu ostmiseks ja pakkus võimalust leida puidule kallima hinnaga ostja või
   omandada puit ise 20 päeva jooksul alates kirja saamisest. Tähtkiri tagastati hagejale
   hoiutähtaja möödumisel. Hageja saatis sama pöördumise e-kirja teel, millele kostja ei
   vastanud.

5. Asjaolu, et puit immutati kostja poolt mittekohaselt, on tõendatud Novalab OY labori
   analüüsiga. Laborisse saadetud näidised lõigati asjaomase laadungi osaks olevadelt
   laudadelt hageja agendi juuresolekul, mistõttu võib olla kindel, et laborisse
   analüüsimiseks saadetud näidised pärinevad kostja juures immutatud puidupartiist.
   Kostja rikkus ebakvaliteetse immutusega võlaõigusseaduse (VÕS) § 641 lõike 2 punkte
   1 ja 2 ning § 77 lõiget 1.

6. Hageja on kostjapoolse rikkumise tõttu kannatanud järgmist otsest varalist kahju:
   1) puidu väärtuse vähenemisega seoses kahju kokku 6860.74 eurot, so Imex Bois poolt
   reklameeritud 6958,18jm puidu turuhind x 1.58 eurot = 10 993.92 eurot, sh 1100jm x
   1.58=1738 eurot 200tk 5,1m laudade eest, mida ei ole hagejale seni tagastatud, kuid
   mille eest ei tasutud ka ostuhinda. Turuhinnana käsitles hageja hinda, millega tal oleks
   olnud võimalik müüa korrektselt immutatud puitu Imex Bois’le. Et hagejal puudus
   igasugune otstarve kahjustatud puidule ning kostja seda ostma ei soostunud, võttis
   hageja hinnapakkumised puidu müümiseks. Eestis õnnestus realiseerida hinnaga 150
   eurot/m3 ehk 23,248 m3 x 150 = 3487.20 eurot. Samas ulatuses vähenes ka hagejale
   tänaseni tagastamata 1100jm puidu hind, moodustades 4,3065 m3 x 150 = 645.98 eurot.
   Seega vähenes puidu turuhind kostjapoolse rikkumise tõttu 10 993.92 - 3487.20 - 645.98
   =                        6860.74                       euro                       võrra;
   2) transpordikulud asenduspuidu transportimisel Eestist Prantsusmaale 2640 eurot ning
   puudulikult immutatud materjali tagasi Eestisse transportimise kulud 2880 eurot, kokku
   5520 eurot. Transpordikulud Prantsusmaalt Eestisse 2880 eurot kandis hageja eesmärgil
   vähendada talle tekitatud kahju suurust. Kui täiendavaid transpordikulusid ei oleks
   kantud, oleks hageja kandnud täiendavat kahju 3487.20 eurot (kahjustatud tagastatud
   puidu        väärtus),      millele     lisandunuks       puidu      utiliseerimiskulud;
   3)          laborikulud          puidu        analüüsimiseks         168          eurot;
   4) kohtueelsed õigusabikulud kokku 2067 eurot, so 13,25t õigusabi hinnaga 130 eurot
   tunnis, millele lisandub käibemaks.

7. Eeltoodut arvestades on kostja põhjustanud hagejale kahju kokku 6860.74 + 5520 + 168
   + 2067 = 14 615.74 eurot.

8. Puidu väärtuse vähenemisest ning laboriarvest tekkinud kahju hüvitamise nõuded
   muutusid sissenõutavaks 13.11.2014, mil hageja edastas kostjale OY Novalab raporti
   ning teavitas kahju esialgsest hinnangulisest suurusest. Hagi esitamise ajaks
   sissenõutavaks muutunud viivis, arvestades VÕS § 113 lõike 1 teises lauses sätestatud
   viivisemäära, 508.42 eurot (arvestus t I kd lk 8). Samas määras nõuab hageja viivist
   transpordikuludest ja kohtuvälistest õigusabikuludest alates hagi esitamisest kuni
   kohustuse kohase täitmiseni.
                                                                                                4

   9. Vastuseks kostja vastuväidetele märkis hageja järgmist. Soome labor ei oleks väljastanud
      ekspertiisiakti, kui järelduste tegemiseks ei oleks olnud piisavalt materjali, või oleks
      labor märkinud, et maltspuitu on ekspertiisi teostamiseks ebapiisavalt. Labori raportil
      vastavat märget ei ole. Kostjal oleks olnud võimalik nõuda kordusekspertiisi nii
      samadelt näidistelt kui ka Eestisse tagasi saadetud puidult, kuid ta ei teinud seda. Kostjal
      oli võimalus võtta ühendust laboriga, kuid ta ei teinud seda. Puudub mistahes praktika,
      mis keelab proovide võtmist õhukese maltspuidu kihiga näidistelt. Hagejal kahju
      tekkimist seoses kostjapoolse kohustuste mittekohase täitmisega tõendab Imex Bois
      reklamatsiooniga, mille kohaselt tagastati lauad ebakvaliteetse immutuse tõttu. Kahju
      tekkis vaid kostja tegevuse tulemusel, kuna kostja keeldus kandmast puidu
      immutamisega seotud kulutusi. Sellele järgnevalt puudusid hagejal täiendavad VÕS
      § 139 lõikest 2 tulenevad kohustused. Kohtueelsed õigusabikulud on põhjendatud, kuna
      seonduvad kohtueelsete läbirääkimiste ning selle käigus teostatud õiguslike
      analüüsidega.

Kostja vastuväited
   10. Kostja vaidles hagile vastu ja palus jätta selle rahuldamata. Hageja ei ole tõendanud, et
       Prantsusmaale saadetud lauad olid kostja poolt immutatud või et kaup saadeti hagejale
       tagasi immutuse puuduste tõttu. Immutatud lauad vastasid hageja tellitud H3
       immutusstandardile. Hageja tõenäoliselt eksis tellimisel ja püüab kostja arvelt oma
       kahjusid vähendada.

   11. Pooled ei vaidle selle üle, et hageja tellis kostjalt laudade immutuse teenuse, mis vastas
       H3(UC3) standardile. Ühtlasi on RR 14.11.2014 e-kirjas ühemõtteliselt kinnitanud: „me
       ei räägi NTR-ist“. Seega ei tellinud hageja NTR-AB immutust. UC3 tähendab „kaetud“
       (ingl k coated) H3 standardile vastavat soolade tungivust puitu. H3 standardile vastava
       immutuse korral tungivad soolad puitu 2-3 mm ulatuses. RR poolt kostjale näidatud
       näidistelt nähtub, et soolad olid tunginud isegi enam kui H3 immutuse korral peaks.
       Juhul, kui proovid võetakse kasvõi vähesel määral lülipuidust (ehk puidu keskosa poolt),
       ongi soolade kontsentratsioon madalam, sest immutuse korral ei tungi soolad lülipuitu.
       Kui ükskõik milline labor testib näidiste vastavust immutuse standardile H3, tuleb
       immutatud puidust võtta proovid nii, et need võimaldavad hinnata soolade
       kontsentratsiooni 2-3 mm ulatuses, sest mida sügavamalt puidu keskelt proove võetakse,
       seda madalam on soolade kontsentratsioon.

   12. Asjatundmatu tellija võib H3 standardile vastava immutuse kergelt segamini ajada NTR-
       AB tellimusega. NTR-AB tähendab, et soolad tungivad läbi kogu maltspuidu kihi. NTR-
       AB immutust eristab H3 immutusest teenuse hind, olles märkimisväärselt kallim. NTR-
       AB immutust ei ole võimalik tavapärase vaatluse korral eristada H3 immutusest, kuid
       soolad tungivad NTR-AB immutuse korral sügavamale puitu. Kui laborid testivad
       näidiste vastavust NTR-AB immutuse standardile, võetakse proovid kogu maltspuidu
       ulatuses juhul, kui maltspuitu on piisavalt Kui maltspuitu ei ole piisavalt, märgitakse see
       tulemustes ning sellisel juhul on labori analüüsi tulemus küsitav.

   13. Hageja ekspertiisiakt ei tõenda, et laborisse esitatud näidised olid mittenõuetekohaselt
       immutatud. Labor testis Celcure4 sisaldust ja märgitud on ka AB klassi nõue. Seega
       testis labor näidiste vastavust AB klassi nõuetele. Täiendavalt nähtub aktist, et näidised
       koosnesid peaaegu täielikult lülipuidust, millel oli laudade välimistes nurkades väga
       õhuke säsi(malts)puidu kiht. Ekspertiisi aktile lisatud märkus: „Puidunäidised kujutasid
       endast peaaegu täielikult lülipuitu, millel oli laudade välimistes nurkades väga õhuke
       säsipuidu kiht“ välistab eksperdi järelduse asjakohasuse H3 standardile vastavuse
                                                                                              5

   hindamisel. Erinevalt ekspertiisiaktis väidetust nähtub hageja poolt kostjale esitatud
   näidistest, et nendes oli maltspuidu osakaal 30-35% puidust. Ekspertiisiks kasutatud
   väga väikese maltspuidu osakaaluga puidust on proovide võtmine raskendatud (kui mitte
   võimatu), seda nii H3 kui ka NTR-AB klassides. See on ka põhjus, miks on
   ekspertiisiaktis tehtud märkus maltspuidu osakaalu suhtele. Maltspuidu osakaal peaks
   olema ca 2-3mm, et analüüside teostamine oleks võimalik. Lisaks ei ole labor
   väljastanud ametlikku dokumenti proovide võtmisest (fotod, näidistükkide
   numeratsioon, materjali paksus, materjali laius, südamikpuidu osakaalu protsent,
   maltspuidu osakaalu protsent, puidu niiskus). Sellist dokumentatsiooni ei väljastata
   praktikas tavaliselt siis, kui proovide võtmine on raskendatud ja seetõttu ei ole tulemused
   usaldusväärsed.

14. Hageja poolt laborisse saadetud puidu päritolu on ebaselge. Tõendamata on, et
    konkreetsed näidised olid kostja poolt immutatud. Hageja on kohut eksitanud, väites, et
    Imex Bois saadetud näidised jõudsid Soome laborisse. Hageja esindaja käis näidistega
    kostja juures oktoobris 2014 selgitamas Imex Boisi pretensioone immutuse kohta.
    Hageja lubas näidised saata Soome laborisse. Pärast seda, kui hageja oli näidiseid
    väidetavalt testinud, esitas hageja pretensiooni kostjale. Tuginedes analüüsis esitatud
    märkusele säsipuidu puudumise kohta, tekkis kostjal kahtlus, et hageja ei olnud laborisse
    saatnud näidiseid, mida kostjale tutvustas. Seetõttu taotles kostja, et hageja seaduslik
    esindaja kinnitaks, et näidised olid samad, mida kostjale näidati. Pärast mitmeid
    kirjavahetusi möönis hageja seaduslik esindaja, et tegemist ei olnud samade näidistega.
    RR märkis 19.11.2014 e-kirjas, et: „need ei ole samad tk millega ma sinu juures käisin
    mida testiti. Vaid lõigati uued tükid kindluse mõttes“. Laborisse saadeti seega näidised,
    mida kostja ei näinud ning mille päritolu kohta puuduvad usaldusväärsed andmed. Ei saa
    välistada, et näidised on teadlikult võetud viisil, mis välistab soolade kontsentratsiooni
    mõõtmise säsipuidus ehk immutuse vastavuse hindamise H3 standardile.

15. Kostja ei ole kunagi aktsepteerinud, et näidised, mida talle 2014.a oktoobris näidati või
    mis laborisse saadeti, on samad lauad, mida kostja immutas. Kostja poolt näidiste
    võtmata jätmine ei tõenda kostja nõustumust näidiste päritoluga. Pärast seda, kui puit on
    kostja territooriumilt välja viidud, ei ole enam võimalik tuvastada, kelle laudade või
    kelle immutusega on tegemist. Välisel vaatlusel näevad immutatud lauad ühesugused
    välja. Hageja tellimus viidi kostja territooriumilt ära mais ning näidiseid näidati kostjale
    ca 5 kuud hiljem. Juhul, kui soovitakse tuvastada teenuse kvaliteeti ja olla samaaegselt
    veendunud laudade päritolus, võetakse proovid enne, kui kaup kostja territooriumilt
    lahkub. Võetakse kokku 10 näidist, mis saadetakse laboritesse. Üksnes sellisel viisil on
    kostjal võimalik kinnitada, et lauad on nende poolt immutatud. Prantsusmaalt tagasi
    saadetud laudade päritolu ei ole võimalik enam tuvastada. Laudade päritolu on
    tuvastamatu ka seetõttu, et hageja kodulehe andmetel on hageja juhtiv höövel- ja
    immutusveski, mille kogu tootmismaht on ca 50 000m3 puittooteid aastas. Kostjalt
    tellitud immutatud lauad kogumahus 152 319 tihumeetrit ei ole hageja poolt ainus
    tellitud töö ega ainsad immutatud lauad. Tegemist ei saa olla ka ainsa toodanguga, mida
    hageja on müünud Prantsusmaale.

16. Isegi, kui tegemist oleks samade laudadega, ei ole hageja tõendanud, et puit tagastati
    mittekvaliteetse immutuse tõttu. Mh tagastati lauad ebakvaliteetse höövelduse tõttu.
    Kuivõrd kostja ei osutanud hööveldusteenust, ei ole laudade tagastamine seotud kostja
    teenuse kvaliteediga. Laudade tagastamise täpsed põhjused ja asjaolud on tõendamata.
    Hageja ei ole esitanud Imex Bois´i 21.07.2014 nõudekirja originaali. Isegi, kui
    vaidlusalused lauad oleksid kostja poolt immutatud, oli hagejal kohustus töö
                                                                                                  6

      viivitamatult üle vaadata ja mõistliku aja jooksul töövõtjat töö lepingutingimustele
      mittevastavusest teavitada.

   17. Hageja kahju hüvitamise nõue on põhjendamatu ning viiviste osas ei ole hageja
       tõendanud nõude sissenõutavaks muutumist. Kohtueelsed õigusabikulud ei olnud
       vajalikud ning hageja esindas ennast ise. Kahjuhüvitise osas ei ole hageja astunud
       mõistlikke samme kahju vähendamiseks. Hagejal oli võimalus kõrvaldada kaubal
       väidetavalt esinevad puudused 1743 euro eest. Seega tuleb kahjuhüvitist vähendada 1743
       eurot ületavas osas.

Esimese astme kohtu otsus
   18. 21.04.2016 otsusega jättis Harju Maakohus hagi rahuldamata ja menetluskulud hageja
       kanda ning mõistis hagejalt kostjale välja menetluskulud 3385.66 eurot ja viivise.

   19. Poolte vahel ei ole vaidlust selles, et hageja ja kostja vahel oli sõlmitud suuline
       töövõtuleping, mille alusel kostja kohustus immutama hageja poolt tarnitud puitu
       vastavalt klassile H3 (UC3). Hageja transportis immutata puidu kostja territooriumile
       kokku mahus 19 351,14 jm (t I kd lk 11-12). Pärast immutamist laaditi puit 26.05.2014
       ja 04.06.2014 kostja territooriumilt veoautole ning transporditi hageja lepingupartneri
       Imex Bois asukohta Prantsusmaal. 23.07.2014 edastas kostja hagejale sertifikaadi,
       millega kinnitas puidu vastavust klassile H3 (UC3) (t I kd lk 13-14).

   20. Hagiavalduse kohaselt on kostja immutanud puidu ebakvaliteetselt ja H3 (UC3)
       standardi nõudeid rikkudes, mida kinnitab Novalab OY analüüs (t I kd lk 21-22).
       Lepingu rikkumisega tekitas kostja hagejale otsest varalist kahju. Kostja kinnitas, et
       tema poolt teostatud immutusteenus vastas H3(UC3) standardile, et hageja ekspertiisiakt
       ei tõenda, et laborisse esitatud näidised olid mittenõuetekohaselt immutatud või et need
       näidised olid kostja poolt immutatud. Hageja minetas õiguse tugineda töö
       lepingutingimustele mittevastavusele, kuna ei teavitanud kostjat puudustest mõistliku aja
       jooksul teadasaamisest (t I kd lk 137-145).

   21. Kohus nõustus kostja vastuväidetega. Kohtu hinnangul ei ole hageja oma nõuet
       tõendanud. Poolte vahel ei ole vaidlust selles, et 26.05.2014 ja 04.06.2014 transporditi
       kostja poolt immutatud puit Prantsusmaale hageja lepingupartneri Imex Bois asukohta.
       Immutatud puidupakke enne transporti ei avatud ning nendelt proove ei võetud (t II kd lk
       69). Hageja esindaja käis esmakordselt näidistega (t I kd lk 154) kostja juures oktoobris
       2014 selgitamas Imex Boisi poolt hageja agendi vahendusel 21.07.2014 esitatud
       pretensioone (t I kd lk 15-16, 186-187). 14.11.2014 e-kirjas kinnitas hageja kostjale, et
       laborisse saadeti samad näidised, mida näidati kostjale (t I kd lk 150). Kohtuistungil
       hageja siiski möönis, et Novalab OY-le saadetud näidised ei ole samad, mida näidati
       kostjale. Laborisse saadeti tükid otse Prantsusmaalt (t II kd lk 70). Asjaolu, et tegemist ei
       olnud kostjale näidatud näidistega, on tõendatud ka RR 19.11.2014 e-kirjaga, milles
       hageja seaduslik esindaja on märkinud: „need ei ole samad tk millega ma sinu juures
       käisin mida testiti. Vaid lõigati uued tükid kindluse mõttes.“ (t II kd lk 158). Kohtu
       hinnangul puuduvad tõendid selle kohta, et Prantsusmaalt Soome saadeti näidised just
       kostja poolt immutatud puidupartiist. Kohus viitas VÕS § 7 lõigetele 1 ja 2. Kohtule on
       esitatud tõendid selle kohta, et hageja on pikaajalise kogemusega saekaater ja
       immutusveski, kelle majandustegevus on olnud saematerjali tootmine ning
       väärtustamine ning küttepuude toomine (t I kd lk 112). Kohus pidas veenvaks kostja
       selgitusi selle kohta, et hageja eiras kvaliteedi kontrollimiseks tavapäraselt läbiviidava
       kontrolli reegleid. Tavapäraselt võetakse puiduekspertiisiks igale osapoolele kokku
                                                                                               7

   kümme näidist, mis saadetakse laborisse. Ühtlasi märgitakse ära näidiste paksus, laius,
   südamikpuidu osakaalu protsent, maltspuidu osakaalu protsent (t I kd lk 140-141, II kd
   lk 71). Kostja on seda hagejale e-kirja teel ka selgitanud (t I kd lk 23, 150).

22. Hagiavalduse kohaselt tõendab Novalab OY analüüs, et kostja on immutanud puidu
    ebakvaliteetselt. Analüüsiraporti kohaselt sisaldas kostja immutatud puit vesilahust
    Celcure C4 nõutava 10kg/m3 asemel 6,8kg/m3. Kohtu hinnangul ei tõenda Novalab OY
    analüüsiaruanne kostja poolt teostatud immutuse lepingule mittevastavust. Aruandest
    nähtub, et puidunäidised kujutasid endast peaaegu täielikult lülipuitu (ingl k heartwood),
    millel oli laudade välimistes nurkades väga õhuke säsipuidu (ingl k sapwood, eesti k
    maltspuit; t II kd lk 41) kiht (t I kd lk 21, 22). Kostja selgituse kohaselt on märkus tehtud
    aruandele seetõttu, et maltspuidu osakaal peaks olema ca 2-3 mm, et analüüside
    teostamine oleks võimalik. Väikese maltspuidu osakaaluga puidust proovide võtmine on
    raskendatud (kui mitte võimatu) (t I kd lk 140). Kohtule on esitatud hageja 24.07.2014 e-
    kiri oma agendile, kus hageja annab teada, et proovitükke võiks olla 10 ja neis peaks
    olema palju maltspuitu (t I kd lk 199). Eeltoodust tuleneb kohtu hinnangul, et hageja oli
    teadlik puidu proovide võtmise reeglitest ning sellest, et lülipuitu analüüsides on
    tulemused ebausaldusväärsed. Kuivõrd Novalab OY analüüsiaruanne ei tõenda kostja
    immutuse lepingule mittevastavust, ei ole kostja hagejale kahju tekitanud. Iseenesest
    õige on kostja märkus selle kohta, et hageja on asunud paljasõnaliselt väitma, et puit
    tagastati ebakvaliteetse immutuse tõttu (t II kd lk 23, 24). Kostja selgituste kohaselt
    tegutsevad nii hageja kui kostja oma tegevusalal juba pikka aega ning on üllatav, et
    Prantsusmaa äriühing tellib H3 standardile vastavat immutust, kuivõrd termiitide tõttu
    tellitakse Prantsusmaale tavapäraselt NTR-AB immutus (t II kd lk 71). Kohtule on
    esitatud hageja agendi 21.07.2014 e-kiri, milles heidetakse hagejale ette laudade väga
    kehva hööveldamiskvaliteeti (t II kd lk 186-187) ning 22.09.2014 e-kiri, mille kohaselt
    näeb 27x145 mm tooteproov tõesti halb välja. Saadetud proovides ei ole toote mitmes
    osas üldse näha immutuse värvi ning üks külgedest on väga kare. Samuti on toote
    ülemise külje pind mügarlik ja konarlik (t I kd lk 197). Kohtuistungil kinnitas hageja, et
    puidu hööveldamise teostas hageja ise, kuid see ei puuduta käesolevat vaidlust (t II kd lk
    69). Kohus sellise väitega ei nõustunud. Laua kõverus, mügarlik pind ning konarused ei
    ole tarbija jaoks kõrvaldatavad puudused. Kuivõrd menetluses puuduvad tõendid selle
    kohta, et puit tagastati just ebapiisava immutuse tõttu, tuleb asuda seisukohale, et see
    võidi tagastada ka halva hööveldamiskvaliteedi tõttu. Eeltoodust tulenevalt ei kuulu hagi
    rahuldamisele, kuna kostja on oma lepingulised kohustused hageja ees täitnud ning ei ole
    hagejale kahju tekitanud.

23. Menetluskulud jäid hageja kanda. Kostja menetluskulude nimekirja järgi (t II kd lk 58-
    64) moodustavad menetluskulud 2933 eurot (ei sisalda käibemaksu), millele lisandub
    kohtuistungil osalemisega seotud kulu 452.66 eurot (t II kd lk 79). Hageja pidas kostja
    esindaja töötundide arvu ülepaisutatuks (t II kd lk 86). Hageja menetluskulud
    moodustavad 5330 eurot (ei sisalda käibemaksu) (t II kd lk 66), millele lisandub
    kohtuistungil osalemisega seotud kulu 715 eurot (t II kd lk 74).

24. Kohus leidis, et kostja menetluskulude kindlaksmääramise avaldus kuulub
    rahuldamisele. Kohtu hinnangul vastab kostja esindajate tasutaotlus asja keerukusele,
    kantud kulud on põhjendatud ja vajalikud. Kulude teiselt menetlusosaliselt
    väljamõistmise aluseks ei ole mitte lepingulise esindaja esitatud arved, vaid kulude
    põhjendatus ja vajalikkus. Kostjale osutasid õigusabi vandeadvokaadid Merilin Valdmaa
    ja Epp Lumiste. Menetluskulude kindlaksmääramise avalduselt nähtub, et kostja kasutas
    esindaja teenust kokku 14 tundi ja 13 minutit ning see kulus järgnevale: hagiavalduse
                                                                                                8

       analüüsimine ja vastuse koostamine, hageja seisukohtade analüüsimine, täiendavate
       tõendite kogumine ning kostja seisukohtade koostamine (t II kd lk 62). Kohus ei
       nõustunud hageja väitega, et kostja kulud õigusabile on põhjendamatult suured
       ülepaisutatud ajakulu tõttu. Lahendis nr 3-2-1-98-13 on Riigikohus märkinud, et kohtul
       on õigus nõuda menetluskulude kohta selgitusi või tõendavaid dokumente, kui kohtul
       tekib menetluskulude kandmise kohta kahtlus või ei ole menetluskulude nimekiri selge.
       Antud juhul kohtul puudub alus kahelda selles, et menetluskulude nimekirjas märgitud
       ajakulu on tegelikkuses kantud. Kostja esindajate toimingute kestvuse luges kohus
       põhjendatuks ning tsiviilasja keerukusega kooskõlas olevaks. Eeltoodust tulenevalt on
       kostja põhjendatud menetluskulud 3385.66 eurot. Kostja on esitanud ka
       tsiviilkohtumenetluse seadustiku (TsMS) § 177 lõikele 4 vastava taotluse, mistõttu
       otsuse jõustumisest kuni täitmiseni tuleb hagejal tasuda kostjale hüvitamisele kuuluvatelt
       menetluskuludelt viivist VÕS § 113 lõike 1 teises lauses ettenähtud ulatuses.

Apellatsioonkaebus
   25. 19.05.2016 esitatud apellatsioonkaebuses palub hageja tühistada maakohtu otsuse ja teha
       uue otsuse, millega hagi rahuldada ja jätta menetluskulud kostja kanda.

   26. Kohus tugines kostja tõendamata väidetele, millele hageja vastu vaidles. Kohus jättis
       hagi rahuldamata mh põhjendusel, et peab usutavaks kostja selgitusi selle kohta, et
       hageja on eiranud puidu kvaliteedi kontrollimiseks tavapäraselt läbiviidava kontrolli
       reegleid ja et märkus ekspertiisiaruandele on tehtud põhjusel, et maltspuidu osakaal
       peaks olema 2-3 mm, et analüüside teostamine oleks võimalik. Hageja on eelnevale
       vastu vaielnud ning avaldanud, et ta ei võta omaks, et esineks mistahes praktika, mis
       keelaks proovide võtmist õhukese maltspuidu kihiga näidistelt või nagu peaks proovide
       võtmise kord vastama mingitele kindlatele reeglitele. Järelikult oli kostjal TsMS § 230
       lõikest 1 ja § 231 lõikest 2 ning Riigikohtu lahendist nr 3-2-1-137-07 (punktist 13)
       tulenev kohustus oma väiteid tõendada. Kostja ei ole seda teinud. Seega on tegemist
       paljasõnaliste väidetega, millele hageja on vastu vaielnud. Kohus on viidanud kostja
       selgituste juures kostja enda e-kirjadele ja selgitusele. Tegemist ei ole TsMS-s sätestatud
       nõuetele vastavate tõenditega, vaid menetlusosalise seletusega. Kohtuotsuse rajamine
       vaidlustatud ja täielikult tõendamata väidetele ei ole õiguspärane.

   27. Otsuse seaduslikkuse põhimõtet, hageja ärakuulamisõigust ja üllatusliku otsuse keeldu
       on kohus rikkunud ka sellega, et otsuse tegemisel määrava asjaoluna on kohus
       aktsepteerinud kostja seadusliku esindaja paljasõnalisi selgitusi, mis olid esitatud pärast
       TsMS § 329 lõikes 2 sätestatud tähtaega. Hageja vaidles kostja seadusliku esindaja poolt
       kohtuistungil täiendavate asjaolude esitamisele vaielnud. Kohus ei väljendanud istungil,
       et kavatseb esitatud uusi asjaolusid arvesse võtta ega määranud hagejale tähtaega
       kostjale vastamiseks (TsMS § 351 lõige 3). Ootamatult on kostja selliseid seisukohti
       otsuses käsitletud määravatena, mis annavad alust lugeda Soome labori analüüs
       ebausaldusväärseks. Kui ka asuda seisukohale, et kostja väidetega tõendamiskoormis
       muutus, pidanuks kohus hagejat sellest teavitama (Riigikohtu lahend nr 3-2-1-149-14,
       punkt 14).

   28. Kohus ei ole arvestanud, et kostjal ei olnud hea usu põhimõttest tulenevalt õigust
       tugineda väitele, et puidust proovide võtmise või immutuse testimise korda on rikutud,
       kuna hageja pakkus kostjale puidust kordusproovide võtmise võimalust, millest viimane
       keeldus. Samamoodi oli kostjal võimalus ühendust võtta Soome laboriga, mida viimane
       samuti ei kasutanud. Hageja sai kostja käitumise põhjal eeldada, et viimasel puuduvad
       pretensioonid Soome labori analüüsi tulemuste suhtes. Kostja on teadlikult eiranud
                                                                                          9

   hageja pöördumisi ning loonud ebaõige ettekujutuse, et labori tulemusi ei vaidlustata.
   Vastavad väited on kostja esitanud alles pärast ebakvaliteetselt immutatud puidu
   edasivõõrandamist, et vältida kordusproovide võtmist.

29. Kohus jättis täielikult arvestamata hageja järgmised tõendid: 1) Imex Bois ja Soome
    agendi TL kirjalikud kinnitused, et hageja poolt lepingute NAT069/NAT070 ja NAT067
    alusel töödeldud puit oli halva kvaliteediga ning samast partiist puidu näidised saadeti
    Soome Sapinus OY laborisse testimisele; 2) Imex Bois kirjalik reklamatsioon, milles
    Imex Bois kinnitab, et neil oli kahtlusi puidu immutamise kvaliteedi suhtes;    3) Imex
    Bois kinnitus, et puit tagastati pärast Soome labori analüüsi tulemusi. Tõendi
    vastuvõtmisest keeldumist ja tõendiga arvestamata jätmist peab kohus põhjendama.
    Kohus on tõendamiskoormuse jaotamisel ja tõendite hindamisel oluliselt rikkunud
    menetlusnorme ning see on kaasa toonud ebaõige lahendi.

30. Kohus tugines asjaolule, mida pooled ei esitanud - et hageja poolt Imex Bois’le tarnitud
    lauad olid kõverad, kusjuures laudade kõverus, mügarlik pind ja konarused ei ole
    kõrvaldatavad puudused. Pooled käsitlesid vaid asjaolu, et osad lauad olid mügarlikud ja
    konarlikud, kuid kumbki ei tuginenud väitele, justkui laudade mügarlikkus ja
    konarlikkus oleks kõrvaldamatu puudus.

31. Kohus leidis ebaõigesti, et kostja ei rikkunud lepingut. Novalab OY labori analüüs
    tuvastas, et kostja poolt immutatud puit sisaldas Celcure C4 vesilahust nõutava 10 kg/m3
    asemel 6,8 kg/m3. Puit sisaldas immutusvahendit ligi kolmandiku võrra vähem, kui see
    sertifikaadi järgi oleks pidanud sisaldama. Kohus tegi kostja paljasõnalise väite põhjal
    ebaõige järelduse, et õhuke maltspuidu kiht tähendab väärat analüüsi tulemust. Kohus ei
    ole arvestanud, et kui proovid oleksid olnud ebapiisavad analüüsimiseks, oleks labor kas
    üldse keeldunud raporti väljastamisest või kandnud sellele vastava selgesõnalise märke.
    Asjas ei ole tõendit, millest saaks raportis märgitust teistsugusele seisukohale asuda.

32. Täiesti asjakohatu on kohtu viide, et tema hinnangul on üllatav, et Prantsusmaa äriühing
    tellib H3 standardile vastavat immutust, kuna termiitide tõttu tellitakse Prantsusmaale
    tavapäraselt NTR-AB immutus. Hageja tugineb nõude alusena väitele, et kostja on
    rikkunud lepingust tulenevat kohustust immutada puit vastavalt tema enda poolt
    väljastatud sertifikaadis märgitud omadusele. Tähendust ei oma hageja ja Imex Bois
    omavahelised suhted.

33. Tõendite põhjal ei saa olla ka mõistlikku vaidlust, et Imex Bois tagastas puidu pärast
    Soome labori raporti nägemist, st puidu tagastamise põhjuseks oli, et see ei sisaldanud
    sertifikaadis märgitud koguses immutusvahendit. Ühestki tõendist ei saa järeldada, et
    Imex Bois tagastas puidu mh höövelduse võimalike puuduste tõttu. Hageja agent on
    üksnes märkinud, et lisaks immutuse probleemidele on osade laudade külg konarlik,
    kuid ei avaldanud, et see oleks kõrvaldamatu puudus või et see oleks kauba tagastamise
    põhjuseks. Kostja ei ole esitanud ühtegi tõendit, mis kinnitaks, et pooled oleksid kokku
    leppinud, et majandus- ja kutsetegevuses tegutsev kostja töövõtjana ei peaks talle
    immutamiseks saadetud puitu enne töötlemist piisavalt kontrollima (VÕS § 641 lõige 3).
    Seega ei ole võimalik oletada, et immutuse puudused võisid mh olla tingitud
    ebakvaliteetsest hööveldusest.

34. Kohus on kohaldanud vääralt VÕS § 132 lõiget 3, kui leidis, et hinnavahe hüvitamise
    nõude lahendamisel omavad tähendust puidu tagastamise asjaolud. Hinnavahe
    hüvitamise nõude lahendamisel ei kuulu tõendamise esemesse hageja ja Imex Bois
                                                                                              10

       vahelise lepingulise suhte sisu. VÕS-i kommentaarides on leitud, et väärtuse
       vähenemine kuulub hüvitamisele sõltumata sellest, kas kahjustatud isikul oli kavatsus asi
       edasi võõrandada, mistõttu ta väärtuse vähenemist reaalse varalise kahjuna ei tajugi.
       VÕS § 132 rakendusalas arvestatakse kahju abstraktse kahjuna. Seega ei oma hinnavahe
       hüvitamise nõude juures tähendust, kas Imex Bois üldse tagastas puidu või mis põhjusel
       ta seda tegi. Arvestades, et kostja immutatud puit ei vastanud tema poolt sertifikaadis
       kinnitatud omadustele, tekkis hagejale kahju juba töö üleandmisel – sertifikaadis
       märgitud omadustele mittevastav puit oli vähem väärt, kui sertifikaadis märgitud
       omadustele vastav puit oleks olnud. Kvaliteetse ja ebakvaliteetse puidu hinnavahe
       hüvitamist on hageja seega igal juhul õigustatud VÕS § 132 lõike 3 alusel kostjalt
       nõudma.

   35. Arvestades, et kohus ei analüüsinud muid asjas vaidluse all olnud küsimusi, jääb hageja
       kõigi asjas esitatud seisukohtade juurde. Sh ei ole hageja rikkunud teavitamiskohustust,
       kohtueelsed õigusabikulud, transpordikulude hüvitamise ja viivise nõuded on
       põhjendatud, hageja on astunud kohaseid samme kahju vähendamiseks, kahju oli
       ettenähtav ja rikutud kohustuse eesmärgiks oli hagis nõutava kahju ärahoidmine.

Vastustaja seisukoht
   36. Kostja vaidleb apellatsioonkaebusele vastu ja palub jätta selle rahuldamata.

Tsiviilkolleegiumi seisukoht
   37. Kolleegium, kuulanud kohtuistungil ära poolte seisukohad ja tutvunud tsiviilasja
        materjalidega, leiab, et maakohtu otsuse resolutsiooni muutmiseks alused puuduvad,
        kuid muuta tuleb osaliselt otsuse põhjendusi (TsMS § 657 lõike 1 punkt 21).
        Ringkonnakohus jätab otsuse põhjendustest välja käsitluse puidu tagastamise põhjuste
        (ebakvaliteetne immutus ja/või ebakvaliteetne hööveldamiskvaliteet) kohta ja lisab
        põhjendustesse hinnangu kahe kirjaliku tõendi kohta. Muus osas ei tuvastanud
        ringkonnakohus maakohtu poolt menetlusõiguse normide olulisi rikkumisi ega
        materiaalõiguse normide ebaõiget kohaldamist. Apellatsioonkaebus jääb rahuldamata.
        Ringkonnakohus jaotab ja määrab kindlaks apellatsioonimenetluse kulud.

   38. Hageja esitas kostja vastu lepingu rikkumisest tuleneva kahju hüvitamise nõude, milleks
       materiaalõigusliku aluse annab VÕS § 115 lõige 1. Sellise nõude eeldustena peab leidma
       tuvastamist pooltevaheline kehtiv võlasuhe, võlgniku poolt kohustuse rikkumine ja
       vastutamine kohustuse rikkumise eest ning võlausaldajale võlgniku rikkumise tõttu
       kahju tekkimine, mis kuulub hüvitamisele. Kuna võlgnik on kohustatud kahju hüvitama
       vaid kõigi eelduste tõendatuse korral, siis neist ühe puudumise tuvastamisel ei ole kohtul
       menetlusökonoomia põhimõttest tulenevalt vajalik teiste eelduste tuvastamisega tegelda.
       Kuna käesolevas asjas ei leidnud tõendamist lepingu rikkumine, siis puudus maakohtul
       vajadus võtta seisukohta selle kohta, kas puidu tagastamiseks võis olla muu põhjus kui
       kostja ebakvaliteetne immutus. Muude eelduste tuvastatuse korral võiks nimetatud
       asjaolu omada tähtsust nt kahjuhüvitise vähendamise kaalumisel, kuid käesolevas
       vaidluses see tähtis ei ole. Ringkonnakohus jätab vastava osa maakohtu otsuse
       põhjendustest välja ega käsitle selle kohta esitatud apellatsioonkaebuse väiteid.

   39. Maakohus tuvastas poolte vahel kehtiva võlasuhte (suulise töövõtulepingu puitmaterjali
       immutamiseks), kuid leidis, et hageja ei suutnud piisava veenvusega tõendada
       kostjapoolset lepingu rikkumist (sertifikaadile mittevastavat immutamist).
       Ringkonnakohus ei tuvastanud tõendite ebaõiget hindamist maakohtu poolt, mistõttu
       puudub alus ka tõendite ümberhindamiseks. Maakohus jagas TsMS § 230 lõike 1 alusel
                                                                                            11

   õigesti menetlusosaliste tõendamiskoormuse ja leidis, et lepingu rikkumise kostja poolt
   pidi tõendama hageja. TsMS § 230 lõike 2 esimese lause kohaselt esitavad
   hagimenetluses tõendeid menetlusosalised. TsMS § 232 lõike 1 kohaselt hindab kohus
   seadusest juhindudes kõiki tõendeid igakülgselt, täielikult ja objektiivselt ning otsustab
   oma siseveendumuse kohaselt, kas menetlusosalise esitatud väide on tõendatud või
   mitte. Riigikohus on lahendis nr 3-2-1-137-07 (punktis 13) selgitanud, et kostja ei pea
   esitama tõendeid seni, kuni hageja ei ole oma väiteid tõendanud (seni võib kostja esitada
   ainult vastuväiteid). Seetõttu ei saa nõustuda ka hageja väitega, nagu oleks kostja poolt
   puidunäidiste võtmise tõendamatusele viitamine hea usu vastane, kuna peale
   puitmaterjali Eestisse tagasi saabumist pakkus hageja kostjale võimalust võtta
   kordusnäidised, kuid kostja keeldus sellest. Kolleegium on seisukohal, et sellise
   käitumisega võttis kostja küll endale riski, et kui hageja suudab oma nõude tõendada,
   võivad kostjal puududa tõsiseltvõetavad vastuväited hagile, kuid kohtul puudub alus
   sellist käitumist kostjale ette heita ja seadusest tuleneva tõendamiskoormise
   ümberpööramist see kaasa ei toonud.

40. Vastuseks apellatsioonkaebuse väidetele möönab kolleegium, et otsuse põhjendustest
    võib esmapilgul tekkida arusaam, nagu oleks maakohus käsitlenud tõendina kostja
    juhatuse liikme selgitusi kohtuistungil. Menetlusosalise (juriidilise isiku puhul tema
    juhatuse liikme) seletus, mis ei ole antud vande all, ei ole hagimenetluses kohaseks
    tõendiks (TsMS § 229 lõike 2 esimene lause). Samas nähtub maakohtu otsusest, et kuigi
    kohus on kostja seletusele viidanud, ei ole sellele omistatud tõendi kaalu. Järelduseni, et
    Soome labori analüüs ei tõenda, et vaidlusalune kostja immutatud puitmaterjal ei
    vastanud H3 standardile, jõudis maakohus lubatud tõendite kogumit (fotod, hageja ja
    tema vahendaja ning hageja ja kostja e-kirjad, Novalab OY analüüsi aruanne)
    analüüsides. Lisaks võttis maakohus arvesse, et poolte vahel puudus vaidlus, et
    26.05.2014 ja 04.06.2014 transporditi hageja tellimusel kostja immutatud puitmaterjal
    hageja poolt Prantsusmaale hageja lepingupartneri puiduhulgimüüja Imex Bois asukohta.

41. Küll aga on õige kaebuse väide selle kohta, et maakohus jättis hindamata 2 hageja
    esitatud kirjalikku tõendit, millega rikkus TsMS § 232 lõikes 1 sätestatud kõigi tõendite
    hindamise kohustust. Ringkonnakohus kõrvaldab nimetatud rikkumise, kuid on
    seisukohal, et sellele vaatamata ei saa asuda maakohtust erinevale lõppjäreldusele.
    Hageja esitas maakohtus lisaks muudele tõenditele puitmaterjali ostja Prantsusmaa
    äriühingu Imex Bois juhatuse liikme 31.03.2015 kinnituse (t I kd lk 28, tõlge samas lk
    29) ja hageja Soome agendi Sapinus OY 21.01.2016 kirjaliku selgituse (t I kd lk 196,
    tõlge II kd lk 5). Imex Bois juhatuse liige teatab, et nad saatsid AS-ile Natural
    analüüsimiseks viimaselt ostetud immutatud puidu näidised ja said kätte AS-i Natural
    edastatud Soome labori analüüsi tulemused, mille alusel keeldusid vastu võtmast kokku
    23,248m3 hööveldatud ja immutatud puitu (pakid nr 8420, 8421, 8527, 8528 + 3
    numbrita pakki). Hageja Soome agent teatab, et müüja esindajana vahendas ta Imex
    Boisi ja AS-i Natural suhtlemist seoses lepingute nr 294 ja 295 alusel tarnitud töödeldud
    puidu kvaliteediga ning kontrollis visuaalselt ostja väiteid puidu halva kvaliteedi kohta
    ning et tema parimate teadmiste kohaselt ei olnud tarnitud puit sihtotstarbeliseks
    kasutamiseks sobiv UC3 nõuetekohase töötluse puudumise tõttu.

42. Kolleegium on seisukohal, et ka nimetatud tõendid kogumis maakohtu poolt hinnatud
    tõenditega ei tõenda hageja väiteid Soome laborile saadetud puidunäidiste pärinemise
    kohta kostja poolt immutatud ja hagejale tagastatud puidupakkidest. Näidiste võtmise
    osas need tõendid hageja väiteid kohtu jaoks veenvamaks ei tee. Imex Bois juhatuse liige
    kinnitab mh, et saatis näidised analüüsimiseks hagejale. Poolte vahel puudub vaidlus, et
                                                                                            12

   hageja juhatuse liige tõepoolest saatis 4 näidise pildid 30.09.2014 kostja juhatuse
   liikmele (e-kirjad t I kd lk 153, 159, 154) ja pooled suhtlesid sel teemal ka isiklikult (e-
   kirjad t I kd lk 157, 158, 23). Samas puudub ka vaidlus, et neid 4 näidist hageja siiski
   Soome laborisse ei saatnud, vaid nagu ta kinnitas 19.11.2014 e-kirjas „Need ei ole
   samad tk millega sinu juures käisin mida testiti. Vaid lõigati uued tükid kindluse mõttes
   minu agendi silme all samast partiist kust pärinesid tk mida sa oled näinud…“ (t I kd lk
   158). Agent 21.01.2016 teates näidiste võtmisest mistahes teavet ei avalda ja fakti tema
   silme all näidiste võtmise kohta ei kinnita. Ka puuduvad toimikus mistahes muud
   tõendid, millised kogumis muude tõenditega annaksid kohtule vajaliku veendumuse
   selles, et puidunäidised, mida Soome labor analüüsis, pärinesid tõepoolest kostja poolt
   immutatud materjalist. Selliseks veendumuseks ei anna vajalikku infot ka hageja esitatud
   fotod (t I kd lk 17-20). Viimastelt nähtub küll puidupakk ja lauatükil number 8417, kuid
   arvestades mh, et sellise numbriga pakki hagejale tagasi ei saadetud (vähemalt ei nähtu
   see Imex Bois juhatuse liikme kinnitusest), siis Soome labori analüüsi kostja poolt
   teostatud immutuse kvaliteediga sidumiseks need tõendid piisavad ei ole. Näidiste
   võtmine Prantsusmaal oli hageja lepingupartnerite (agent, ostja) kaudu hageja kontrolli
   sfääris ja selle kohta usaldusväärsete tõendite esitamise võimatust ei saa käsitleda kostja
   kahjuks.

43. Eelpool käsitlemata apellatsioonkaebuse väited (vastuväited maakohtu seisukohtadele
    seoses puitmaterjali väidetava hööveldamise kvaliteediga ja kostja kohustusest
    kontrollida immutamiseks võetud materjali; hinnavahe hüvitamsie nõude rahuldamata
    jätmisele) asja lahendamisel tähtsust ei oma, mistõttu ringkonnakohus neile
    menetlusökonoomia põhimõttest tulenevalt ei vasta.

44. Mõlemad menetlusosalised esitasid TsMS § 53 lõikes 2 sätestatud tähtaja jooksul
    taotlused 02.11.2016 kohtuistungi protokolli parandamiseks. Kolleegium, tutvunud
    tsiviilasja materjalidega, leiab, et taotluste rahuldamiseks puudub alus. TsMS § 50
    sätestab menetlustoimingu protokolli kohustuslikud sisuelemendid. Mh tuleb protokollis
    märkida poolte vastuväidete põhisisu ulatuses, milles see ei ole kajastatud kohtule
    esitatud kirjalikes dokumentides (lõike 1 punkt 8). Apellatsioonimenetluses ei saa pooled
    üldjuhul tuua kohtu ette uusi faktilisi asjaolusid (TsMS § 652). Käesolevas menetluses
    taotlusi uute asjaolude esitamiseks pooled ei esitanud. Seega ei ole tähtis, kas
    menetlusosaline tõi ühe või teise faktilise asjaolu esile apellatsioonikohtu istungil.
    Ringkonnakohus võtab kaebuse lahendamisel aluseks need asjaolud, millised olid esile
    toodud juba maakohtus, arvestades apellatsioonkaebuse ja sellele esitatud vastuse sisu.

45. Kaebuse rahuldamata jäämisel jäävad apellatsioonimenetluse kulud TsMS § 171 lõike 1
    alusel apellandi kanda.

46. TsMS § 174 lõike 1 esimese lause alusel määrab ringkonnakohus kindlaks apellandi
    poolt vastustajale hüvitamisele kuuluvate apellatsioonimenetlusega seotud
    menetluskulude rahalise suuruse. Vastustaja taotluse kohaselt koosnevad kulud tasust
    lepingulistele esindajatele (vandeadvokaatitele) järgmiselt: v/adv M.Valdmaa
    16.06.2016 apellatsioonkaebuse analüüs ja kaebuse vastuse täiendamine 1h49min; v/adv
    E.Lumiste 19.05.2016 kaebusega tutvumine ja selle kliendile edastamine 25min,
    27.05.2016 kaebuse menetlusse võtmise määrusega tutvumine ja selle kliendile
    edastamine 10min ja 08.06.2016 kaebuse vastuse koostamine (taotluses ilmselt ekslikult
    nimetatud kaebuse koostamine) 4h27min. Lisaks kohtuistungiga seotud kulud: 1h
    istungiks ettevalmistamine ja istungil osalemine 2h24min (arvestades istungi planeeritud
                                                                                          13

   algusaega kell 11.30). Taotluse kohaselt on mõlema esindaja tunnitasuks 140 eurot
   (käibemaksuta).

47. Kolleegium on seisukohal, et vastustaja taotlus kuulub rahuldamisele osaliselt. TsMS
    § 175 lõike 1 kohaselt peab menetlusosaline kandma vastaspoolt esindanud lepingulise
    esindaja kulud mõistlikus ja vajalikus ulatuses. Kolleegium on seisukohal, et arvestades
    apellatsioonkaebuse sisu ja asjaolusid ning eelnevalt läbitud maakohtumenetluse ulatust
    ja sisu, ei olnud vajalik ega mõistlik apellatsioonimenetluses kahe vandeadvokaadist
    esindaja osavõtt. Seega ei pea apellant hüvitama vastustajale v/adv Valdmaa 16.06.2016
    toimingutega seotud kulu, sest eelnevalt oli v/adv Lumiste kaebusega juba tutvunud
    (19.05.2016) ja ka vastuse koostanud (08.06.2016) ning kulutanud selleks kokku
    4h52min, mis arvestades vastuse sisu ja mahtu oli piisav, et koostada kohtukõlbulik
    menetlusdokument. Samuti tuleb kohtuistungiga seotud kulu hüvitada vaid ühe
    vandeadvokaadi osalemise eest. Ülejäänud ulatuses oli vastustaja esinduseks kulunud
    aeg põhjendatud ja vajalik, so 25min + 10min + 4h52min + 1h + 2h24min = 8h51min.
    Vastavalt kohtupraktikale on 140 eurot tunnis vandeadvokaadi tasuna mõistlik. Seega
    tuleb apellandil vastustajale hüvitada apellatsioonimenetluse kulude katteks 8h51min x
    140 = 1239 eurot (käibemaksuta). Vastavalt taotlusele märgib kohus TsMS § 177 lõike 4
    alusel, et hüvitamisele kuuluvatelt menetluskuludelt tuleb tasuda viivist VÕS § 113 lõike
    1 teises lauses ettenähtud ulatuses.


     Liis Arrak                  Indrek Parrest                 Imbi Sidok-Toomsalu
   /allkirjastatud                /allkirjastatud                  /allkirjastatud
    digitaalselt/                 digitaalselt/                     digitaalselt/

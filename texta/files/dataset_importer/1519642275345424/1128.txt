                                                                              2-15-101212




                        KOHTUMÄÄRUS
 Kohus                               Tallinna Ringkonnakohus

 Kohtukoosseis                       Liis Arrak, Gaida Kivinurm ja Indrek Soots

 Määruse tegemise aeg ja koht        8. detsember 2016, Tallinn

 Kohtuasja number                    2-15-101212

 Kohtuasi                            KORTERIÜHISTU KASE 6 hagi ST vastu võla
                                     väljamõistmiseks

 Vaidlustatud kohtulahend            Harju Maakohtu 12. oktoobri 2016. a otsus

 Kaebuse esitaja ja kaebuse liik     ST apellatsioonkaebus

 Menetlusosalised ja nende           Hageja/vastustaja   KORTERIÜHISTU         KASE    6
 esindajad                           (registrikood 80100968), lepinguline esindaja Urmas
                                     Mardi
                                     Kostja/apellant ST (isikukood XXXXXXXXXXX),
                                     lepinguline esindaja vandeadvokaat Raini Nõu

 Menetluse liik                      Kirjalik menetlus



RESOLUTSIOON:

   1. Jätta ST 10. novembri 2016. a apellatsioonkaebus Harju Maakohtu 12. oktoobri
      2016. a otsuse peale tsiviilasjas nr 2-15-101212 Tallinna Ringkonnakohtu
      menetlusse võtmata.
   2. Jätta ST apellatsiooniastme menetluskulud tema enda kanda.

Kohtu selgitused:
Määruse peale võib esitada 15 päeva jooksul määruse ärakirja kättesaamisest alates
Riigikohtule määruskaebuse.
Hagimenetluses võib menetlusosaline Riigikohtus menetlustoiminguid teha ning avaldusi ja
taotlusi esitada üksnes vandeadvokaadi vahendusel. Menetlusosaline võib ise esitada
Riigikohtule menetlusabi saamise taotluse, samuti esitada teise menetlusosalise kaebuse või
muu taotluse kohta seisukohti ja vastuväiteid.
Juhul, kui menetlusosaline taotleb määruskaebuse esitamiseks menetlusabi, tuleb
ülalmärgitud tähtaja kestel lisaks menetlusabi taotlusele esitada ka määruskaebus. Kaebuse
põhjendamiseks või riigilõivu tasumiseks või kaebuses esineva sellise puuduse
kõrvaldamiseks, mis on seotud menetlusabi taotlemisega, annab kohus mõistliku tähtaja
pärast menetlusabi andmise taotluse lahendamist, kui nimetatud taotlus ei olnud esitatud
põhjendamatult või tähtaja pikendamise eesmärgil. See ei välista menetlustähtaja ennistamist.


Asjaolud ja menetluse senine käik

1. KORTERIÜHISTU KASE 6 esitas 11. märtsil 2015 Pärnu Maakohtule maksekäsu
kiirmenetluse avalduse ST-lt võla väljamõistmiseks. Võlgnik esitas nõudele vastuväite,
mistõttu lõpetas maakohus maksekäsu kiirmenetluse ja andis nõude üle Harju Maakohtule
menetluse jätkamiseks hagimenetluses.

KORTERIÜHISTU KASE 6 (hageja) esitas 6. aprillil 2015 hagi Harju Maakohtule ST
(kostja) vastu, milles palus kostjalt välja mõista põhivõla ja viivise, kokku 1186 eurot 47
senti. 5. septembril 2016 loobus hageja viivisenõudest (310 eurot 70 senti).

Hagiavalduse põhjenduste kohaselt on kostja Harjumaal, Tabasalu alevikus Kase tn 6 korteri
nr XX omanik. Hageja esitas korteriühistu liikmetele, sh kostjale, arved korteriühistu poolt
osutatud ja vahendatud teenuste eest tasumiseks. Arvetel on välja toodud kululiigid, mille eest
on kostja hagejale kohustatud tasuma, sh põhihooldustasu, muud korteri haldamisega seotud
üldkulud ning korteriühistu üldkoosolekul vastu võetud otsuse alusel elamu akende
vahetamisega seotud kulud. Kuna kostja poolt tasutud kommunaalmaksed ei ole katnud
kostjale määratud kohustusi täies ulatuses, siis tekkis kostjal võlgnevus hageja ees.

2. Kostja vastuväidete kohaselt tasus kostja hagejale põhihooldustasu ja kommunaalteenuste
eest. Kuna aknad ei kuulu korterile, ei pea korteriomanik tasuma nende eest järelmaksu
väljaspool põhihooldustasu. Sihtotstarbelisi makseid tasuvad ühistu liikmed võrdselt ja
arvestatuna eluruumi ühe ruutmeetri kohta. Kostja nõustus akende vahetusega üksnes seetõttu,
et arvestas KredExi toetust.

Kuna hageja ei tagastanud kostja poolt akende eest juba tasutud 1091 eurot, tegi kostja
tasaarvestuse ning jättis nimetatud summa ulatuses põhihooldustasu ja kommunaalteenuste
eest maksmata. Viivist ei ole kostja tasunud.

3. Harju Maakohus rahuldas 12. oktoobri 2016. a otsusega hagi ja mõistis kostjalt hageja
kasuks välja põhivõla 875 eurot 77 senti. Kohus võttis vastu hageja loobumise ja lõpetas
menetluse viivise (310 euro 70 sendi) väljamõistmise osas. Kohus jättis riigilõivust 175 eurot
kostja ja 25 eurot hageja kanda. Esindajakulud jättis maakohus 26% ulatuses hageja ja 74%
ulatuses kostja kanda ning mõistis kostjalt hageja kasuks välja meneluskulude hüvitise
827 eurot 68 senti.

Maakohtu otsuse põhjenduste kohaselt nõuab hageja kostjalt majandamiskulude tasumist.
Elamu akende vahetamise kulusid saab lugeda majandamiskuludeks KÜS § 15¹ mõttes, mille
kandmine on otsustatud korteriühistu liikmete üldkoosoleku kehtiva otsusega, mis on KÜS §
13 lg 4 järgi kõigile ühistu liikmetele kohustuslik. Seega võis korteriühistu üldkoosolek
häälteenamusega otsustada elamu renoveerimise ja akende vahetamise üle ja ka selle üle, et
akende eest võivad korteriomanikud, kelle korterite aknad vahetati, tasuda järelmaksuga, kuid
KredExi renoveerimistoetust akende eest tasumisel ei arvestata. Pooled ei vaidle selle üle, et
kostja korteriomandi piires olid aknad amortiseerunud, kostjas oli nõus akende vahetamisega,

                                                                                             2
aknad vahetati ja kostja kirjutas alla tööde vastuvõtmise aktile. Samuti ei vaidle pooled selle
üle, et akende maksumus oli 1679 eurot 56 senti, milles kostja on tasunud kokku 1605 eurot,
kuid jätnud hiljem hageja esitatud arvete alusel majandamiskulud tasumata.

Hageja 24. aprilli 2012. a protokollist nähtub, et otsustati elamut renoveerida, kuid ei nähtu,
kes peavad tasuma akende vahetuse eest. Hageja 22. oktoobri 2013. a erakorralise
üldkoosoleku kohta on hageja ja kostja esitanud erineva sisuga protokollid, kuid kohus
arvestab tõendina hageja esitatud protokolli, kuna üldkoosolek luges selle 18. aprilli 2014. a
koosolekul õigeks protokolliks. Samuti kinnitas üldkoosoleku 13. jaanuari 2015. a
erakorralisel üldkoosolekul 22. oktoobri 2013. a koosoleku otsuseid, mille kohaselt pidid
aknad kinni maksma nende korterite omanikud, kelle korteriomandi piires aknad vahetati,
ühistu pidi võimaldama selleks kaheaastast järelmaksu ilma intressita, 35%-list KredExi
toetust akende puhul ei arvestata ja maksmine toimub hageja esitatava arve alusel.
Üldkoosoleku otsuseid ei ole kohtus tähtaegselt vaidlustatud. Seega on hagejal õigus nõuda
akende eest tasu maksmist.

Hageja on tõendanud raamatupidamisliku tabeliga, et kostja võlg oli 1. jaanuari 2015. a
seisuga 1186 eurot 47 sent, sh põhivõlg 875 eurot 77 senti. Kokku on hageja esitanud kostjale
vaidlusalusel ajavahemikul arveid 3728 eurot 94 senti, millest kostja on tasunud 2853 eurot
17 senti. Arvete summad viivist ei hõlma ja hageja loobus viivisenõudest.

Kostja väidetud tasaarvestus ei olnud võimalik, kuna asja materjalidest ei nähtu, et kostjal
oleks olnud nõue hageja vastu.

4. Kostja esitas 10. novembril 2016 maakohtu otsuse peale Tallinna Ringkonnakohtule
apellatsioonkaebuse, milles palus maakohtu otsuse tühistada ning jätta uue otsusega hagi
rahuldamata ning menetluskulud hageja kanda.

Apellatsioonkaebuse väidete kohaselt ei pööranud maakohus tähelepanu asjaoludele ja
tõenditele ning kehtivale õigusele seonduvalt akende vahetamise kuludega. Maakohus ei
selgitanud välja ka seda, kui palju peab kostja kokku akende vahetuse eest tasuma. Maakohus
asus üllatuslikult seisukohale, et hageja nõudis kostjalt majandamiskulude tasumist
ajavahemiku eest mai 2013 kuni jaanuar 2015. Hageja märkis korduvalt, et hagetavaks
perioodiks on august 2014 kuni jaanuar 2015.

Jaanuaris 2013 kandis KredEx hagejale üle 35% toetust kõigi tööde maksumusest, kaasa
arvatud akende vahetus, seega ei pea kostja hagejale akende vahetamise kulust 35%, s.o
588 eurot 76 senti hüvitama. Kohus ei andnud hinnangut kostja väitele, et kostjal oli seadusest
tulenev õiguspärane ootus KredExi toetusele. Kostjat peteti, kuna akende vahetuse eest talle
lubatud 35% KredExi toetusest ei tasutud. Hageja üritab saadud toetust kasutada vastuolus
toetuse taotlemise eesmärgiga.

Hageja ei võinud arvestada kostja poolt tasutud makseid vanemate võlgnevuste katteks.
Kohus jättis kohaldamata võlaõigusseaduse § 88 lg 1.

Maakohus pidi ise kontrollima, ega hageja üldkoosoleku otsused ei ole vaidlusaluses osas
kostja vastuväidetest tulenevalt tühised. Mittetulundusühingute seaduse § 24 1 lg 2 sätestab, et
üldkoosoleku otsuse tühisusele võib kohtumenetluses tugineda ka vastuväite esitamisega –
järelikult ei pidanud kostja esitama hagi, nõudmaks vaidlusaluste otsuste vastavas osas
tühistamist.

                                                                                              3
Kohtumääruse põhjendused

5. Ringkonnakohus, tutvunud apellatsioonkaebusega ja tsiviilasja materjaliga leiab, et
apellatsioonkaebuse menetlusse võtmisest tuleb menetlusökonoomia kaalutlustel TsMS § 637
lg 2¹ alusel koosmõjus TsMS § 405 lg-ga 1 keelduda.

6. Tsiviilkohtumenetluse seadustiku (TsMS) § 405 lg 1 esimese lause kohaselt menetleb
kohus hagi oma õiglase äranägemise kohaselt lihtsustatud korras, järgides üksnes samas
seadustikus sätestatud üldisi menetluspõhimõtteid, kui tegemist on varalise nõudega hagiga ja
hagihind ei ületa summat, mis vastab 2000 eurole ja koos kõrvalnõuetega 4000 eurole.

Hageja palus hagis mõista kostjalt välja võla 1186 eurot, sh 827 eurot 68 senti põhivõlg ja 310
eurot 70 senti viivis. Seega esitas hageja rahalise nõude, mis ei ületa 2000 eurot, ja seega on
tegemist lihtmenetluse asjaga TsMS § 405 lg 1 mõttes.

7. Lihtmenetluse asjas võtab ringkonnakohus apellatsioonkaebuse TsMS § 637 lg 2 järgi
menetlusse üksnes juhul, kui maakohtu otsuses on antud luba edasikaebamiseks või kui
maakohtu otsuse tegemisel on selgelt ebaõigesti kohaldatud materiaalõiguse normi või on
selgelt rikutud menetlusõiguse normi või on selgelt ebaõigesti hinnatud tõendeid ja see võis
oluliselt mõjutada lahendit.

Kolleegium juhib tähelepanu, et maakohus ei ole otsuses TsMS § 442 lg 10 kohaselt
märkinud, et annab loa otsuse edasikaebamiseks. Asjaolu, et maakohus lisas otsusele
TsMS § 442 lg 6 järgi lahendi peale edasikaebamise korda ja tähtaega puudutava selgituse, ei
ole edasikaebamiseks loa andmine TsMS § 637 lg 21 tähenduses, nagu on korduvalt leidnud
ka Riigikohus. Seega ei ole maakohus andnud asjas edasikaebamiseks luba.

Arvestades tsiviilasja materjale, maakohtu otsuse põhjendusi ja apellatsioonkaebuse väiteid, ei
ole maakohus kolleegiumi hinnangul otsust tehes selgelt ebaõigesti kohaldanud
materiaalõigust ega selgelt rikkunud menetlusõiguse normi, sh ei ole maakohus hinnanud
tõendeid selgelt ebaõigesti. Maakohus lähtus kolleegiumi hinnangul hagi lahendades õigesti
KÜS §-st 15¹ ja § 13 lg-st 4 ning asus põhjendatult seisukohale, et tuginedes korteriühistu
üldkoosoleku otsustele oli hagejal õigus nõuda kostjalt akende vahetamise tasu, arvestamata
KredEx-i toetust. Maakohus kontrollis üldkoosoleku otsuste kehtivust ja sisu. Maakohus
selgitas välja asja lahendamiseks vajalikud asjaolud, ega ole hinnanud asjas esitatud tõendeid
selgelt ebaõigesti. Kostja apellatsioonkaebuse väited ei osunda ühelegi sellisele maakohtu
rikkumisele, mis võinuks kaasa tuua ebaõige kohtulahendi.

8. Eeltoodut arvestades ei ole ringkonnakohtul alust kostja apellatsioonkaebust menetlusse
võtta.

Apellatsioonkaebuse menetlusse võtmisest keeldumise tõttu tuleb kostja apellatsiooniastme
menetluskulud jätta TsMS § 168 lg 1 järgi kostja enda kanda. Kostjal apellatsioonkaebuse
menetlusse võtmisest keeldumise korral õigus nõuda TsMS § 150 lg 1 p 2 ja lg 4 järgi tagasi
apellatsioonkaebuselt tasutud riigilõiv.

9. Kui ringkonnakohus keeldub apellatsioonkaebust menetlemast, ei toimeta ta TsMS § 638 lg
4 teise lause järgi apellatsioonkaebuskaebust vastustajale kätte ning apellatsioonkaebus tuleb
selle esitajale koos lisadega ja kaebuse menetlusse võtmisest keeldumise määrusega tagastada.

                                                                                             4
Kuna kostja esitas apellatsioonkaebuse elektrooniliselt, ei ole vaja seda kostjale tagastada.
Kohtumäärus tuleb TsMS § 638 lg 8 järgi apellandile kätte toimetada ja edastada teistele
menetlusosalistele.

TsMS § 638 lg 10 järgi loetakse, et apellatsioonkaebust ei ole esitatud.



/allkirjastatud digitaalselt/     /allkirjastatud digitaalselt/     /allkirjastatud digitaalselt/
        Liis Arrak                    Gaida Kivinurm                        Indrek Soots




                                                                                                5

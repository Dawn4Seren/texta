                                TARTU HALDUSKOHUS
                                   Tartu kohtumaja
                            KOHTUOTSUS
                                EESTI VABARIIGI NIMEL



Kohtuasja number               3-16-479
Otsuse kuupäev                 03. august 2016
Kohtunik                       Eda Muts
Kohtuasi                       Remo Ainsare kaebus Tartu Vangla 18. jaanuari 2016
                               käskkirja nr 6-2/64 tühistamiseks.
Asja läbivaatamise vorm        Kirjalikus menetluses
Menetlusosalised               Kaebaja – Remo Ainsar
                               Vastustaja – Tartu Vangla
Resolutsioon                      1. Jätta rahuldamata Remo Ainsare taotlus menetluse
                                     peatamiseks.
                                  2. Jätta Remo Ainsare kaebus rahuldamata.


Edasikaebamise kord            Kohtuotsuse peale võib esitada apellatsioonkaebuse Tartu
                               Ringkonnakohtule 30 päeva jooksul kohtuotsuse avalikult
                               teatavakstegemisest arvates. Apellatsioonkaebuse esitamise
                               viimane päev on 02. september 2016.a. Apellatsioonkaebus
                               võidakse lahendada kirjalikus menetluses, kui kaebuses ei
                               taotleta selle lahendamist istungil.



Asjaolud ja menetluse käik

1. Tartu Vangla 18.01.2016 käskkirjaga nr 6-2/64 määrati                      Remo Ainsarele
distsiplinaarkaristuseks 8 ööpäeva kartserisse paigutamist Tartu Vangla kodukorra (kodukord)
p 1.7.1 rikkumise eest. Käskkirja kohaselt pani R. Ainsar 16.12.2015 kella 12.05 paiku
distsipliinirikkumise: kasutas teiste isikutega suhtlemisel solvavaid väljendeid.
 21.01.2016 esitas R. Ainsar vaide Tartu Vanglale 18.01.2016 käskkirja kehtetuks
tunnistamiseks. Tartu Vangla jättis vaide 22.02.2016 vaideotsusega nr 1-11/27-2 rahuldamata.

2. R. Ainsar esitas 08.03.2016 (kohtus registreerimise kuupäev) kaebuse Tartu Halduskohtusse,
taotledes Tartu Vangla 18.01.2016 käskkirja nr 6-2/64 tühistamist.
3. 04. mai 2016 määrusega määras halduskohus asja läbi vaatamisele kirjalikus menetluses,
andes sama määrusega menetlusosalistele aega täiendavate menetlusdokumentide,
menetluskulude nimekirja ja kuludokumentide esitamiseks.
15.07.2016 laekus halduskohtusse R. Ainsare taotlus, milles kaebaja taotleb kõikide temaga
seotud asjades menetluse peatamiseks, põhjusel, et talt võeti ära tema isiklikud asjad ja tal
pole võimalik tähtaegselt kohtule vastata.

Kaebuse põhjendused

4. Kaebaja on seisukohal, et kõik distsiplinaartoimiku materjalid omavad tähtsust, seega
peavad toimikus olevad materjalid olema menetlusosalistele arusaadavad ja olema tõlgitud
menetlusosalistele arusaadavasse keelde. Kuna aga kinnipeetava Andrei Buketovi seletus oli
vene keelne ja tõlge puudus, võeti kaebajalt osaliselt ära kaitse õigus, puudus võimalus sisuliselt
vaielda ega otsida vasturääkivusi. Selline menetlusnormide rikkumine tingib käskkirja
kehtetuks tunnistamise.
Kaebaja märgib, et ta vestles sellel teemal eelnevalt käskkirja koostaja Raul Adariga, kes lubas,
et protokollis ta tõlgib Buketovi ütlused eesti keelde. Saades aga 15.01.2016 protokolli ja
materjalid, ei olnud solvatu Andrei Buketovi ütlusi eesti keelde tõlgitud ei protokollis ega selle
lisana. Protokolli sai ta kätte reedel, esmaspäeval toodi juba käskkiri. Puudus võimalus ka
kõrvaliste isikute abi tõlkimisel kasutada.


Vastustaja seisukoht

6. Tartu Vangla palub jätta kaebus rahuldamata, jäädes 22.02.2016 vaideotsuses toodud
seisukohtade ja põhjenduste juurde. Lisaks märgib vastustaja järgmist.

7. Iseenesest on kaebajal õigus, et menetlus peab toimuma menetlusosalistele arusaadavas
keeles ning HMS § 20 lg 1 kohaselt on haldusmenetluse keel eesti keel. Õige ei ole aga kaebaja
seisukoht, et kõik menetluse juurde kogutud tõendid on asjas tähtsust omavad ja mõjutavad
asjas tehtavat otsust. Enne isikutelt tõendi või seletuse küsimist ei ole ette teada, kas saadav
tõend või seletus on asjas olulise tähtsusega ning seetõttu tuleb iga seletuse või tõendi olulisust
ja asjassepuutuvust iseseisvalt hinnata.

8. Kaebajale määrati karistus kinnipeetava suhtes solvavate väljendite kasutamise eest. Kaebaja
ise teo toimepanemist ei eita. Kaaskinnipeetava suhtes solvavate väljendite kasutamist on
kinnitanud nii kaebaja kambrikaaslane kui ettekande koostanud valvur R. Raitar. Kuna
protokollis viidatakse A. Buketovi seletusele, et see koos teiste tunnistajate seletustega tõendab,
et kaebaja poolt A. Buketovi suhtes solvavaid väljendeid kasutati ja selle faktilise asjaolu üle
sisuliselt vaidlus puudub, siis ei ole kaebaja väljatoodud menetlusnormi rikkumine – temale
venekeelse seletuse tõlkimata jätmine – iseenesest selline, mis on mõjutanud asja sisulise
otsustuse tegemist ega too kaasa käskkirja tühistamist.

9. Vastustaja on seisukohal, et väljend „lollakas pederast“ on solvav. Eesti keele seletava
sõnaraamatu kohaselt on pedofiil last suguliselt ahistav isik. Vastustajale teadaolevalt ei ole A.
Buketovi karistatud lapseealise suhtes seksuaalse vägivalla toimepanemise eest ning seega ei
olnud kaebajal tegelikult ka alust A. Buketovi pedofiiliks nimetada. Sõltumata
karistusseadustiku paragrahvist, mille alusel isikud vanglas viibivad, ei saa kellegi pedofiiliks
nimetamist pidada sotsiaalselt meeldivaks või isegi neutraalseks eneseväljenduseks. Selline
teiste kuuldes toimuv eneseväljendus viitab otseselt tahtlusele näidata välja, et teist peetakse
vähemvääruslikuks, teda soovitakse solvata ning tekitada temas alandustunnet.
                                                2
Kohtu otsus ja põhjendused

10. Esmalt käsitleb kohus Remo Ainsare15.07.2016 kohtule laekunud menetluse peatamise
taotlust.
Kohus ei pea R. Ainsare taotlust menetluse peatamiseks põhjendatuks. Menetluse peatamise
taotluse, seda kõikide temaga seotud asjade osas, on kaebaja vormistanud 14.07.2016.a ehk
ajal, kui kaebajal puudus kohustus antud haldusasjas vastata kohtule. Kohus määras asja
läbivaatamisele kirjalikus menetluses 04. mai 2016 määrusega, andes menetlusosalistele
täiendavate seisukohtades esitamiseks tähtajaks 04. juuli 2016. Kohtu poolt määratud tähtajaks
ei olnud kumbki menetlusosaline täiendavaid seisukohti ega menetlusdokumente esitanud.
Kohtu 4. mai 2016 määruse on R. Ainsar kätte saanud väljastusteate järgi 5. mail 2016.a. Seega
oli kaebajal soovi korral piisavalt aega täiendavate seisukohtade esitamiseks, ja seda ka
olukorras, kus kaebaja väitel alates 20. juunist 2016 kohaldati esemete keeldu, st võeti vangla
poolt ära tema isiklikud asjad. Seega jätab kohus kaebaja taotluse menetluse peatamiseks
rahuldamata.

11. Vaidlustatud käskkirjaga on Remo Ainsari karistatud distsiplinaarkorras Tartu Vangla
kodukorra punkti 1.7.1 süülise rikkumise eest ja määratud kartserisse paigutamine 8 ööpäevaks.
Kodukorra p 1.7.1. sätestab, et kinnipeetavatel on keelatud teiste isikutega suhtlemisel kasutada
solvavaid väljendeid. Teo asjaolud on esitatud distsiplinaarmenetluse protokollis (tlk.26-27).
Protokollis on teo asjaolude osas välja toodud, et kui kinnipeetav toidujagaja A. Buketov jagas
toitu kinnipeetavale R. Vallask, siis irvitas ja tänitas kinnipeetav R. Ainsar, et „sa lollakas
pederast ei tea, kus keegi istub ning sina pedofiil ei peaks üldse toitu jagama“. Käskkirja ja
distsiplinaarmenetluse protokolli kohaselt on kaebaja süüline distsiplinaarüleastumine
tõendatud kaebaja enda seletuse, kinnipeetavate R. Vallaski ja A. Buketovi seletustega ja
valvur R. Raitari ettekandega.

12. Kaebaja ei ole ei vaidemenetluses ega kohtule esitatud kaebuses eitanud protokollis välja
toodud väljendite ütlemist A. Buketovi suhtes. Vaidlustatud käskkirja tühistamist taotleb
kaebaja vastustaja väidetava menetlusnõuete rikkumise tõttu. Kaebaja leiab, et vastustaja on
oluliselt rikkunud distsiplinaarmenetluse nõudeid, kuna talle ei esitatud A. Buketovi seletust
eesti keeles, vaid vene keeles, millest ei olnud tal võimalik aru saada ja seetõttu võeti ära
võimalus enda õigusi kaitsta.
Kohus nõustub selles osas kaebaja seisukohaga. Vastustaja on oma vastuses ka ise möönnud,
et haldusmenetlus peab toimuma riigi keeles ehk eesti keeles. Seega tuli ka venekeelsed tõendid
kaebaja jaoks tõlkida. Kaebaja selgituste kohaselt oleks ta olnud rahul ka sellega, kui tõlge oleks
olnud esitatud distsiplinaarmenetluse protokollis, mida talle varem ka lubati. Kuna kaebajale
jäeti asjas tõendina kasutatud seletuse tõlkimine, ehk tõend ei olnud esitatud kaebajale
arusaadavas keeles, tuleb lugeda selline vastustaja tegevus õigusvastaseks. Kohus ei pea
põhjendatuks vastustaja seisukohta, mille järgi tuleks tõlkida ehk menetlusosalistele
arusaadavaks teha ainult neid tõendeid, mida vastustaja peab asjas oluliselt tähtsaks. Vastustaja
on käskkirja andmisel tõendida kasutanud ka A. Buketovi seletust, seega tuli see ka tõlkida.

13. Samas nõustub kohus vastustaja seisukohaga, et vaatamata vastustaja poolt seletuse
tõlkimata jätmise õigusvastasusele, ei too see kaasa käskkirja tühistamist. Nimelt ei ole
käskkirja aluseks olnud ainult A. Buketovi seletus, vaid see on olnud üheks tõendiks teiste
tõendite kõrval. Samuti ei ole kaebaja ise vastu vaielnud distsiplinaarmenetluse protokollis
toodud väljendite kasutamises A. Buketovi suhtes. Kohus peab oluliseks, et kaebaja sai kohtu
poolt edastatuna A. Buketovi seletuse eesti keelses tõlkes kätte 05. mail 2016.a. Seega oli
kaebajal võimalus A. Buketovi seletusest tulenevalt oma õigusi kaitsta või vasturääkivustele
                                                3
viidata ka kohtumenetluses, mida kaebaja aga ei ole teinud. Saades 05. mail 2016 kätte kaebaja
väitel olulise tõendi, oli tal piisavalt aega ja võimalusi oma täiendavate seisukohtade
esitamiseks. Kuna kaebaja seda ei teinud, saab järeldada, et kaebaja etteheited vastustaja
menetlusnõuete rikkumise osas on otsitud põhjendused.

14. Kuigi vanglale esitatud vaides on R. Ainsar pikalt põhjendanud, miks ei saa tema poolt
öeldud väljendeid lugeda A. Buketovit solvavateks, ei ole kaebaja kohtule esitatud kaebuses
käskkirja selles osas vaidlustanud. Kaebaja on küll kaebuses osundanud, et ta tõi vaides välja,
miks tema väljendid ei olnud A. Buketovit solvavad, kuid taotlus käskkirja tühistamiseks on
esitatud ainult vastustaja poolt menetlusnõuete rikkumise tõttu. Seetõttu ei pea kohus
vajalikuks analüüsida, kas kaebaja poolt öeldud väljendid olid solvavad või mitte, nõustudes
seejuures vastustaja poolt 22.02.2016 vaideotsuses, kui ka kohtule esitatud vastuses toodud
sellekohaste seisukohtadega.

15. Arvestades eeltoodut jätab kohus Remo Ainsare kaebuse rahuldamata.
Kaebaja taotlused koopiate väljastamise osas on kohus lahendanud 30. märtsi 2016 määruses.

16. HKMS § 108 lg 1 kohaselt kannab menetluskulud pool, kelle kahjuks otsus tehti. Kaebaja
on kohtumäärusega riigilõivu tasumisest vabastatud. Vastustaja ei ole menetluskulude
väljamõistmiseks taotlust esitanud.



/allkirjastatud digitaalselt/

Eda Muts
kohtunik




                                              4

                        KOHTUOTSUS
                              EESTI VABARIIGI NIMEL

Kohus                         Tallinna Ringkonnakohus, tsiviilkolleegium

Kohtukoosseis                 Eesistuja Gaida Kivinurm, liikmed Margo Klaar ja Tiit
                              Kollom

Otsuse tegemise aeg ja koht   03.05.2016, Tallinn

Tsiviilasja number            2-15-3295

Tsiviilasi                    Halinga valla (Halinga Vallvalitsuse kaudu) hagi RL ja
                              RL vastu kulutuste hüvitamise nõudes

Vaidlustatud kohtulahend      Harju Maakohtu 05.10.2015 otsus

Tsiviilasja             hind Kostja I osas 1286,05 eurot
apellatsioonimenetluses
                             Kostja II osas 1286,05 eurot

Kaebuse esitaja ja kaebuse Halinga      valla       (Halinga      Vallavalitsuse     kaudu)
liik                       apellatsioonkaebus

Menetlusosalised ja nende Hageja (apellatsioonimenetluses apellant): Halinga vald
esindajad                 (Halinga Vallavalitsuse kaudu) (registrikood 75001767,
                          asukoht Uus 53, Pärnu-Jaagupi 87201, Pärnu maakond),
                          lepinguline esindaja vandeadvokaat Ljudmila Tamar
                              Kostja I (apellatsioonimenetluses vastustaja I): RL (isikukood
                              XXXXXXXXXXX, elukoht XXX)
                              Kostja II (apellatsioonimenetluses vastustaja        II):    RL
                              (isikukood XXXXXXXXXX, elukoht XXX)
                              Kostjate lepinguline esindaja vandeadvokaat Liis Tedder

Kohtuistungi toimumise aeg    12.04.2016


RESOLUTSIOON:
  1. Jätta Harju Maakohtu 05.10.2015 otsus muutmata ja apellatsioonkaebus
     rahuldamata.
  2. Ringkonnakohtu menetluskulud jätta Halinga valla (Halinga Vallavalitsuse
     kaudu) kanda.




                                                                                          1(8)
Edasikaebamise kord
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavaks tegemisest. Hagimenetluses Riigikohtus võib menetlusosaline
menetlustoiminguid teha ning avaldusi ja taotlusi esitada üksnes vandeadvokaadi vahendusel.
Menetlusosaline võib ise esitada menetlusabi saamise taotluse, samuti esitada teise
menetlusosalise kaebuse või muu taotluse kohta seisukohti ja vastuväiteid.

Menetlusabi taotlemise selgitus
Tsiviilkohtumenetluse seadustiku (TsMS) § 187 lg 6 kohaselt peab seaduses sätestatud tähtaja
järgimiseks tegema menetlusabi taotleja tähtaja kestel ka menetlustoimingu, mille tegemiseks
ta menetlusabi taotleb, eelkõige esitama kaebuse. Kaebuse põhjendamiseks või riigilõivu
tasumiseks või kaebuses esineva sellise puuduse kõrvaldamiseks, mis on seotud menetlusabi
taotlemisega, annab kohus tähtaja pärast menetlusabi andmise taotluse lahendamist, kui
nimetatud taotlus ei olnud esitatud põhjendamatult või tähtaja pikendamise eesmärgil. See ei
välista menetlustähtaja ennistamist.

Hagi ja selle aluseks olevad asjaolud
  1. Halinga valla (Halinga Vallavalitsuse kaudu, hageja) esitas 03.03.2015 Harju
       Maakohtule hagiavalduse RL (kostja I) ja RL (kostja II) vastu kulutuste hüvitamiseks.
  2. Hagiavalduse kohaselt viibib Halinga valla elanik HL Pärnu-Jaagupi Hoolduskodus.
       Vastavalt Sotsiaalkindlustusameti 10.12.2013 otsusele nr 1047482 on pensionär HL
       100% ulatuses püsivalt töövõimetu ja iseseisvalt oma eluga toime ei tule. HL
       seadusjärgsed ülalpidajad on tema pojad kostjad I ja II.
  3. 19.07.2013 ja 22.07.2013 esitasid kostjad hagejale avalduse, milles palusid toetada HL
       hooldusravi eest tasumist Halinga valla poolt täies ulatuses, kuna nendel endal ei ole
       võimalik seda teha. Pojad ei asunud oma isa hooldama ega kandnud tema
       hoolduskodus viibimisega seotud kulusid, kuigi neile esitati selle eest arveid
       31.08.2013 ja 30.09.2013. Kuna HL ei saanud ka ise kulutusi täies ulatuses kanda,
       andis hageja 22.10.2013 korralduse nr 425, millega otsustas vältimatu sotsiaalabi
       korras suunata HL ööpäevasele hooldusele, sõlmida lepingu SA-ga Pärnu-Jaagupi
       Hoolduskodu ja tasuda hooldusteenuse maksumuse puudujääva osa lepingu alusel.
  4. 22.10.2013 sõlmisid SA Pärnu-Jaagupi Hoolduskodu, Halinga vald ja HL
       hoolduskodus hooldamise lepingu nr 24, mille kohaselt kohustus HL tasuma SA-le
       igakuiselt 90% oma pensionist ja 100% puudega isiku sotsiaaltoetusest, vald aga
       tasuma hoolduskodu poolt esitatud arve alusel kliendi kohamaksumuse ja kliendi
       tasutava summa vahe. 20.10.2014 esitas valla esindaja kostjatele rahalise nõude
       summas 2119,54 eurot, mis koosnes valla poolt kostjate isa HL ülalpidamiskohustuse
       täitmiseks hoolduskodule makstud summadest alates augustist 2013 kuni september
       2014. 30.10.2014 saatsid kostjad vallale ühise vastuse, millega sisuliselt keelduti
       tehtud kulutusi hüvitamast. Keeldumise põhjuseks toodi välja perekonnaseaduse
       (PKS) §-s 103 sätestatud eelduste olemasolu, rõhutades eelkõige olukorda, kus
       ülalpidamist saama õigustatud isiku abivajadus on tekkinud tema enda ebamõistliku
       käitumise tagajärjel. Seisuga 01.01.2015 on kostjate võlgnevus hageja ees 2572,09
       eurot ajavahemiku august 2013 kuni detsember 2014 eest.
  5. Oma 19.07.2013 ja 22.07.2013 avaldustes palusid kostjad toetada hooldusravi eest
       tasumist valla poolt, kuid see ei tähenda, et vald on neid isikuid nende seaduses ette
       nähtud ülalpidamiskohustuse täitmisest vabastanud. Hagejal on kostjalt kulutuste
       hüvitamise nõue käsundita asjaajamise sätetele tuginedes. Hüvitamisele kuuluvad need
       asjaajamisel tehtud kulutused, mida ülalpidamiskohuslane säästis seetõttu, et kohalik


                                                                                         2(8)
      omavalitsus kandis need tema eest. Täidetud on ka võlaõigusseaduse (VÕS) § 1018 lg
      1 p-s 3 sätestatud tingimus, sest kostjatel on seadusest tulenev kohustus oma
      töövõimetut isa ülal pidada.
   6. Hageja arvates ei kuulu antud juhul kohaldamisele PKS § 108, kuna hageja ei ole
      õigustatud isik PKS § 97 mõttes, hagejal puudub PKS-st tulenev kohustus HL
      ülalpidamiseks. Hageja aitas kostjate huvides korraldada HL hooldusteenuse saamist.
      PKS-s kohaldamisest tekkivate vaidluste osapool ei ole hageja, sest kohalik
      omavalitsus ei ole PKS-i järgi ei õigustatud ega kohustatud isik. Kui kostjad väidavad,
      et neid kui kohustatud isikuid tuleb vabastada isa kui õigustatud isiku
      ülalpidamiskohustusest, siis peavad nad esitama hagi oma isa vastu.
   7. Lähtudes eeltoodust palus hageja kostjalt I välja mõista hüvitis summas 1286,05 eurot
      ja kostjalt II välja mõista hüvitis summas 1286,05 eurot ja jätta menetluskulud kostjate
      kanda.

Kostja vastuväited hagile
   8. Kostjad hagi ei tunnistanud, vaidlesid sellele vastu ja palusid jätta menetluskulud
       hageja kanda.
   9. Käesoleval juhul esinevad PKS § 103 lg 1 p-dest 1 ja 2 ning PKS § 102 lg-st 1
       tulenevad alused kostjate vabastamiseks oma isa ülalpidamiskohustuse täitmisest.
       Kostjad selgitavad, et HL-l on kogu neile teadaoleva aja vältel olnud väga tõsiseid
       probleeme alkoholiga. HL alkoholiprobleemide tõttu kostjatel normaalset lapsepõlve
       ei olnud. Kogu HL poolt teenitud sissetulek ning ka aeg läks alkoholi tarbimisele. Pere
       ülalpidamisse HL ei panustanud ning lapsepõlves vastutas kostjate ülalpidamise eest
       täielikult nende ema KL.
   10. Ka ei ole kostjad võimelised isa üleval pidama oma majanduslikust seisust tingituna.

Esimese astme kohtu otsus
   11. Harju Maakohtu 05.10.2015 otsusega jäeti hagi rahuldamata ja menetluskulud hageja
       kanda.
   12. Maakohus tõi välja, et Riigikohus on lahendis nr 3-2-1-67-15 p-s 13 asunud
       seisukohale, et tasulise sotsiaalteenuse korral võib olla tegemist olukorraga, kus
       kohalik omavalitsus täidab abivajava isiku ülalpidamiseks kohustatud isiku kohustust,
       mistõttu võib kohalikul omavalitsusel tekkida käsundita asjaajamisest tulenev
       kulutuste hüvitamise nõue abivajava isiku ülalpidamiskohustuslase vastu. Maakohus
       leidis, et käesoleval juhul on tegemist Riigikohtu lahendis viidatud olukorraga, kuna
       hageja on HL suhtes kandnud tasulise sotsiaalteenuse osutamise kulusid, mis
       tähendab, et hagejal on käsundita asjaajamisest tulenev kulutuste hüvitamise nõue HL
       kui abivajava isiku ülalpidamiskohustuslaste, s.o kostjate vastu. Käsundita asjaajamise
       sätete kohaldamist ei välista ka kostjate esitatud vastuväide, et kostjad on hagejale
       teada andnud, et neil endil ei ole võimalust ega tahtmist isa ülalpidamist toetada.
   13. Eeltoodud lahendi p-s 15 on Riigikohus selgitanud, et juhul, kui kohalikul
       omavalitsusel on abivajava isiku ülalpidamiskohustuslaste suhtes käsundita
       asjaajamisest tulenev nõue, on ülalpidamiskohustuslasel õigus esitada PKS §-st 102
       tulenev vastuväide, s.o taotleda enda osalist või täielikku vabastamist
       ülalpidamiskohustuse täitmisest seoses asjaoluga, et isikul ei ole ülalpidamiskohustust
       tulenevalt oma majanduslikust seisundist võimalik täita.
   14. Kohtul tuleb kontrollida, kas antud juhul esineb PKS §-st 102 tulenev alus kostjate
       ülalpidamiskohustusest vabastamiseks. Riigikohus on lahendis nr 3-2-1-21-15 p-s 12
       asunud seisukohale, et PKS § 102 kohaldamise puhul tuleb kohtul arvesse võtta kõiki
       isiku ülalpeetavaid. Hageja palub kummalki kostjalt välja mõista 1286,05 eurot.


                                                                                         3(8)
    Hageja nõutav võlgnevus on tekkinud 17 kuu lõikes (august 2013 kuni detsember
    2014), mis tähendab, et iga kuu ulatuses on mõlema kostja suhtes esitatud nõue 75,65
    euro suuruses summas. Kohus leidis, et isegi olukorras, kus kostjal I on kaks last,
    kellest üks on raske puudega, ei ole kostja I jaoks ebamõistlikult koormav toetada oma
    isa hooldusasutuses viibimist igas kuus 75,65 euroga olukorras, kus kostja I keskmine
    igakuine sissetulek on 1427 eurot. Seega ei esine kostja I suhtes PKS § 102 lg-s 1
    sätestatud ülalpidamiskohustusest vabastamise alust.
15. Kostja II osas märkis maakohus, et olukorras, kus kostja II igakuine sissetulek on
    570,56 eurot ning tema ülalpidamisel on kaks alaealist last, ei ole kostjal II võimalik
    tasuda igakuiselt täiendavalt 75,65 eurot oma isa hooldusasutuse kuludest. Seega
    esineb PKS § 102 lg-s 2 sätestatud alus kostja II täielikuks ülalpidamiskohustusest
    vabastamiseks. Seoses hageja väidetega, et kostjad ei ole oma sissetulekute kohta
    esitanud tegelikke ega ammendavaid andmeid, selgitab kohus, et kohus saab lähtuda
    üksnes nendest tõenditest, mis kohtumenetluses on esitatud. Juhul, kui hagejal oli
    täiendavaid andmeid kostjate sissetulekute kohta, oli hagejal võimalus ka nende
    esitamiseks, kuid hageja seda teinud ei ole.
16. Maakohus ei nõustunud, et kostjatel ei ole võimalik käesolevas menetluses PKS §-le
    103 tuginevat vastuväidet esitada. Maakohus leidis, et olukorras, kus Riigikohus on
    lahendis nr 3-2-1-67-15 jaatanud võimalust esitada analoogses situatsioonis PKS §-le
    102 tuginev vastuväide, on kohtu hinnangul kostjatel õigus tugineda ka PKS §-le 103,
    mis käsitleb sarnaselt PKS §-ga 102 ülalpidamiskohustuse piiramise või sellest
    täielikult vabastamise aluseid.
17. Maakohus on tunnistajana üle kuulanud KL, kes on kostjate ema ja HL endine
    abikaasa. Kohtul puudub alus kahelda tunnistaja ütluste usaldusväärsuses. Tunnistaja
    on küll kostjate ema, kuid kohtu hinnangul saabki perekonna siseringis toimunud
    asjaolude kohta anda ütlusi üksnes isik, kes selles siseringis viibis. Kohtu hinnangul ei
    ilmne ka muudest asjas esitatud tõenditest, et tunnistaja oleks kostjate kodus ja
    pereelus toimunud sündmuste ja HL isiku osas andnud ebausaldusväärseid ütlusi.
    Hageja on pannud tunnistaja ütlused kahtluse alla seoses asjaoluga, et tunnistaja
    kinnitusel HL vallandati töökohalt seoses varguse ja alkoholitarbimisega, kuid HL
    tööraamatust nähtuvalt lahkus isik töölt korduvalt omal soovil. Kohus leidis, et
    olukorras, kus isikul on probleeme alkoholiga, ei ole praktikas ebatavaline, et isikul
    võimaldatakse töölt lahkuda omal soovil. Seega ei ole kohtu hinnangul tegemist
    tunnistaja poolt teiste tõenditega vastuollu minevate ütluste andmisega.
18. Nähtuvalt tunnistaja ütlustest hakkas HL tarbima alkoholi pärast teise poja sündi ning
    HL-l kulus palju raha alkoholile. Poegade kasvatamise ja ülalpidamise eest hoolitses
    tunnistaja. Samal ajal tarbis HL koos sõpradega alkoholi ning purjus sõbrad viibisid
    pidevalt ka pere ühises majapidamises ja reostasid seda. Alkoholitarbimisest tulenevalt
    oli HL-l probleeme ka tööl ning ajal, kui pojad olid vastavalt 16 ja 14 aastat vanad,
    tegi HL kodus olles elektrijuhtmetega enesetapukatse, kuna tunnistaja keeldus HL-le
    alkoholi juurde toomast. HL võttis perega koos elamise ajal alkoholi ostmiseks raha
    ära nii tunnistajalt, kui ka poegadelt, kellele ema oli kooli jaoks raha kaasa pannud.
    Enda raha kulutas HL joomisele, raha lasteni ega pereni ei jõudnud.
19. Kohus on tulenevalt tunnistaja antud ütlustest seisukohal, et HL oma poegade ees
    ülalpidamiskohustust ei täitnud. HL on praktiliselt kogu kostjate elu vältel suurema
    osa oma sissetulekust kulutanud alkoholile ning lisaks ülalpidamise puudumisele on
    HL alkoholitarbimine toonud kostjatele lapsepõlves kaasa ka praktiliselt talumatud
    elamistingimused. Seoses hageja väidetega, et tunnistaja ise on kinnitanud, et teatud
    perioodidel andis HL osaliselt ka perekonnale raha ning panustas ühisesse
    majapidamisse, on kohus seisukohal, et ka juhul kui HL teatud hetkedel osa oma


                                                                                        4(8)
       sissetulekust perekonna hüvanguks panustas, ei ole see siiski piisav, et lugeda HL
       poolt ülalpidamiskohustus täidetuks olukorras, kus HL samaaegselt oma poegadelt
       nende kooliraha ära võttis. Ka asjaolu, et tööraamatust nähtuvalt töötas HL suurema
       osa ajast, ei tõenda, et HL kostjate ülalpidamiskohustust täitis, kuna nähtuvalt
       tunnistaja ütlustest kulus praktiliselt kogu sissetulek alkoholi soetamisele. Kohtu
       hinnangul ei ole jämeda rikkumisega tegemist mitte üksnes siis, kui isik ei ole oma
       ülalpeetavaid üldse kunagi materiaalselt toetanud, vaid ka siis, kui isiku positiivne
       panus – nii vaimses kui rahalises mõttes – on kogu ülalpeetavate lapsepõlve vältel
       olnud tervikuna praktiliselt olematu.
   20. Tulenevalt eeltoodust leidis maakohus, et mõlema kostja puhul esineb PKS § 103 lg 1
       p-st 2 tulenev alus nende täielikuks vabastamiseks HL ülalpidamiskohustusest, kuna
       HL ise on jämedalt rikkunud oma ülalpidamiskohustust kostjate suhtes. Kostja II osas
       esineb samuti PKS § 102 lg-st 1 tulenev alus ülalpidamiskohustusest vabastamiseks.
   21. Maakohus jättis menetluskulud hageja kanda (TsMS § 162 lg 1). Kohus leidis, et
       käesolevas asjas menetluskulusid kohtuotsuse tegemisel kindlaks ei määrata ning
       kohus lahendab menetluskulude küsimuse TsMS § 177 lg 2 alusel pärast kohtuotsuse
       jõustumist.

Apellatsioonkaebus
   22. Hageja palub apellatsioonkaebuses maakohtu otsuse tühistada ja teha asjas uus otsus,
       millega hagi rahuldada ja mõista kostjalt I hageja kasuks välja hüvitis 1286,05 eurot ja
       kostjalt II hageja kasuks välja hüvitis 1286,05 eurot ning jätta menetluskulud kostjate
       kanda.
   23. Maakohus leidis ebaõigesti, et kostja II tuleb oma isa ülalpidamiskohustusest
       vabastada. Tulenevalt PKS § 102 lg-st 1 pidi kohus tuvastama, milline on kostja II
       varaline seisund, kohustused, sh väljaminekud, arvestades mh kahe alaealise lapse ema
       varalise seisundi ja sissetulekutega. Kuna hageja nõue oli esitatud ajavahemiku august
       2013 kuni detsember 2014 eest, pidi kohus tuvastama kostja II varalist seisundit ka
       sellel perioodil. Sellest tulenevalt ei saanud kohus tugineda kostja II töötasule
       ajavahemikul 10.10.2014-10.03.2015. Lisaks ei ole kohus järginud TsMS § 230 lg-s 4
       sätestatut. Kohus leidis ebaõigesti, et kostja II varalist seisundit ja sissetulekuid peab
       tõendama hageja, rikkudes sellega TsMS § 230 lg-t 1. Kostja II ei ole tõendanud, et
       pangakontol nähtav töötasu on tema ainus sissetulek. Arvestades kostja II tööandja (M
       OÜ) edukust, on kostja II kui eduka firma müügijuhi sissetulek 570 eurot kuus
       väheusutav. Kohus ei teinud kostjale II ettepanekut esitada täiendavaid tõendeid
       (TsMS § 230 lg 2). Seega ei ole kohus usutavalt tuvastanud, et kostja II majanduslik
       seisund võimaldas tal vabaneda oma isa ülalpidamiskohustusest. Kohtuotsusest ei
       nähtu ka seda, miks tuleks kostja II ülalpidamiskohustusest täielikult vabastada.
   24. Maakohtul puudus õigus kontrollida ja tuvastada käsundita asjaajamise õigussuhtest
       tuleneva vaidluse raames, kas esinevad PKS § 103 lg 1 p-des 1 ja 2 sätestatud alused
       kostjate ülalpidamiskohustusest vabastamiseks. Teise isiku ülalpidamiskohustus
       tuleneb seadusest. Kohustusest vabastamist või lõpetamist ei ole võimalik taotleda
       vastuväitena ja seda võlaõiguslikus vaidluses kohaliku omavalitsusega, kuna
       ülalpidamiskohustus kostjatel kehtib HL, mitte hageja suhtes. PKS § 103 pealkirjast
       „Ülalpidamisnõude piiramine“ nähtub, et nimetatud sätte kohaldamiseks peab olema
       kohtule esitatud ülalpidamisnõue, ja lg-st 3 saab järeldada, et nõude esitajaks on
       abivajav isik, antud juhul HL. Seadusest sätestatud kohustust saab lõpetada vaid
       kohtulahendiga. Kostjad peavad ülalpidamiskohustuse vabastamiseks pöörduma
       hagiga HL vastu, kuna hagejal puudub pädevus kostjaid isa ülalpidamiskohustusest
       vabastada. Hagejal puudub võimalus käesolevas vaidluses esitada neid tõendeid,


                                                                                            5(8)
       milliseid esitatakse ülalpidamisasjas, sest hageja võimalused neid koguda on äärmiselt
       piiratud.
   25. Kostjad olid teadlikud, et HL eest hageja poolt tasutud summad nõutakse nendelt
       välja. Halinga Vallavalitsuse 22.10.2013 korraldus nr 425 on kostjatele teatavaks
       tehtud ning ei ole vaidlustatud.
   26. Kui ringkonnakohus leiab, et sarnastes vaidlustes on kostjatel võimalik esitada ka PKS
       §-st 103 tulenevad vastuväited, siis on kohus ebaõigesti leidnud, et kostjaid tuleb isa
       ülalpidamiskohustusest täielikult vabastada. Kohtuotsuse mitmes punktis on äratuntav
       kohtu mõte, et HL oli halb isa. Kohus pidi aga tuvastama üksnes seda, kas HL on
       rikkunud laste ülalpidamiskohustust ja kui on, siis kas tegemist on
       ülalpidamiskohustuse jämeda rikkumisega, mille tõttu puudub ka lastel
       ülalpidamiskohustus isa suhtes. Kohus ei tuvastanud ei tunnistaja KL ütluste ega
       muude tõenditega, et HL ei toetanud oma peret ja lapsi üldse. Väheusutav on KL
       selgitus, et tema üksi oma lasteaia töötaja palgaga (isegi kui arvestaks juurde lisatöö)
       oli võimeline pidama ülal lapsi, maja, loomi ja seda selliselt, et lapsed said lisaks
       põhiharidusele omandamisele käia muusikakoolis. Arvestades asjaolu, et HL on kogu
       aeg töötanud ja oli hästi tasustatud, on samuti väheusutav, et pereni ei jõudnud tema
       palgaraha üldse. 1993 aastal asus HL tööle XXX ja kui tal oleksid tõsised probleemid
       alkoholiga, ei oleks teda kooliasutusse tööle võetud. Kui HL oligi osa teenitud rahast
       maha joonud, siis ei saanud see oluliselt mõjutada pere elu. Kui varaline olukord oleks
       nii tõsine, nagu tunnistaja kirjeldas, oleks laste ema pöördunud kohtusse elatise
       nõudega. Laste ja ema üleelamised ei olnud seotud rahaliste probleemidega, kuna asjas
       puuduvad tõendid selle kohta, et lapsed on tihti või pidevalt jäänud nälga või neile ei
       võimaldatud huviringe või muud nende heaolu ja arengut võimaldavaid tegevusi.
   27. Kohus on hinnanud ebaõigesti tunnistaja ütlusi ka selle kohta, et teatud perioodidel
       andis HL osaliselt ka perekonnale raha ning panustas ühisesse majapidamisse. Kohus
       luges seda aga ebapiisavaks, et lugeda HL poolt ülalpidamiskohustus täidetuks
       olukorras, kus ta samaaegselt oma poegadelt nende kooliraha ära võttis (ühel korral
       muusikakooli raha). See ei ole kaalukas argument ülalpidamiskohustuse jämeda
       rikkumise tõendamisel vähemalt 18. aastat täidetud ülalpidamiskohustuse vastu. KL
       otsustas abikaasast lahku minna alles siis, kui pojad oli juba täiskasvanud.
   28. Kohtuotsusest ei nähtu, et kohus oleks kaalunud PKS § 103 lg-s 1 sätestatud võimalust
       ülalpidamiskohustust ajaliselt piirata või vähendada, kuna ei ole üheselt tõendatud, et
       HL on rikkunud oma laste ülalpidamiskohustust jämedalt.
   29. Hageja hinnangul on KL ütlused asjakohatuks tõendiks. Hagejal puudus võimalus
       tõenditega tunnistaja ütlusi ümber lükata, kuna hageja tõendamise võimalused olid
       piiratud. Kohus ei suhtunud tunnistaja KL ütlustesse kriitiliselt ja on rajanud oma
       otsuse pelgalt tema ütlustel, kusjuures on teinud neid selekteerides kohtule sobivalt,
       rikkudes sellega TsMS § 232 lg 1 nõudeid.
   30. Kohus jättis menetluskulude rahalise suuruse kindlaks määramata, millega rikkus
       TsMS § 174 lg-t 2. Vaidluse lahendamine kahes eraldi menetluses (sisuline
       lahendamine ja menetluskulude määramine) ei ole kooskõlas TsMS §-s 2 sätestatud
       tsiviilkohtumenetluse ülesandega lahendada tsiviilasi mõistliku aja jooksul ja
       võimalikult väikeste kuludega.

Vastustajate seisukoht
   31. Kostjad palusid jätta maakohtu otsuse muutmata, apellatsioonkaebuse rahuldamata
       ning menetluskulud hageja kanda.

Ringkonnakohtu seisukoht


                                                                                          6(8)
32. Tsiviilkolleegium, kuulanud ära menetlusosaliste seletused ja tutvunud asja
    materjaliga, leidis, et maakohtu otsus on seaduslik ja põhjendatud ning
    apellatsioonkaebuse väited ei anna alust selle tühistamiseks. Otsus tuleb TsMS § 657
    lg 1 p 1 alusel jätta muutmata ja apellatsioonkaebus rahuldamata. Kolleegium nõustub
    esimese astme kohtu põhjendustega ja TsMS § 654 lg-st 6 tulenevalt neid ei korda.
33. Maakohus jättis mõlema kostja suhtes hagi rahuldamata PKS § 103 lg 1 p-st 3
    tuleneva kostjate vastuväite tõttu. Nimetatud sätte kohaselt võib kohus isiku
    ülalpidamiskohustuse täitmisest vabastada või täitmist ajaliselt piirata või elatise
    suurust vähendada, kui kohustuse täitmist on äärmiselt ebaõiglane nõuda, eelkõige kui
    õigustatud      isik     on     jämedalt     rikkunud     oma      ülalpidamiskohustust
    ülalpidamiskohustuslase vastu. Maakohus tuvastas, et HL, kelle ülalpidamiskulutuste
    katteks hageja kostjatelt raha nõuab, on oma ülalpidamiskohustust kostjate suhtes
    jämedalt rikkunud. Kohus tuvastas nimetatud asjaolu tunnistaja KL ütluste alusel.
    Ringkonnakohtu arvates ei anna tunnistaja ütlused alust teistsuguseks järelduseks,
    nagu hageja leiab. Hageja peab tunnistaja ütlusi väheusutavateks, kuid ei ole neid
    omapoolsete tõenditega ümber lükanud. Hageja ei pidanud seda vajalikuks, kuna leiab,
    et PKS § 103 ei ole käesolevas vaidluses üldse kohaldatav. Hageja arvates peavad
    kostjad seadusest tuleneva ülalpidamiskohustuse täitmisest vabastamiseks pöörduma
    hagiga HL vastu kohtusse. Ringkonnakohus selgitas menetlusosalistele, et peab PKS
    §-le 103 tuginemist ka käesolevas vaidluses võimalikuks ning kuna tegemist on
    ülalpidamiskohustusest tuleneva vaidlusega, kus kohtul on suurem roll asjaolude
    väljaselgitamisel, andis sellest tulenevalt pooltele võimaluse täiendavate tõendite
    esitamiseks. Hageja soovis esitada taotluse tunnistate ülekuulamiseks, kelle ütlustega
    soovis tõendada, et HL täitis oma laste ülalpidamiskohustust piisavas määras.
    Ringkonnakohus andis hagejale selleks tähtaja, mille jooksul hageja teatas
    ringkonnakohtule, et jääb oma apellatsioonkaebuses väidetu juurde, et PKS § 103
    käesolevas vaidluses ei kohaldu, mistõttu puudub vajadus tõendada HL poolt oma
    laste ülalpidamiskohustuse täitmist.
34. Ringkonnakohus leiab, et kostjatel on ka käesolevas menetluses õigus tugineda PKS §-
    le 103 ja taotleda enda vabastamist oma isa ülalpidamiskohustuse täitmisest. PKS §
    103 lg-st 1 ei tulene, et ülalpidamiskohustuse täitmisest vabastamine peab olema
    toimunud eelnevalt eraldi menetluses. Ringkonnakohus ei jaga hageja arvamust, et
    nõue ülalpidamiskohustuse täitmisest vabastamiseks peab olema esitatud HL vastu.
    Antud juhul ei ole HL esitanud elatise nõuet kostjate vastu, vaid hageja nõuab
    kostjatelt raha, tuginedes nende ülapidamiskohustusele, mille tema on täitnud. Kostjad
    leiavad, et neilt ei ole õiglane isa ülalpidamist nõuda, kuna isa pole neid lapsepõlves
    ülal pidanud. Tegemist on kostjate vastuväitega hageja nõudele, mida kohus peab
    lahendama. Hageja väide, et tema tõendamise võimalused kostjate vastuväite
    ümberlükkamisel on piiratud, on paljasõnaline. Hageja ei ole näidanud, miks tal ei ole
    võimalik tunnistaja KL ütlusi ümberlükkavaid tõendeid esitada, sealhulgas taotleda
    näiteks HL ülekuulamist.
35. Kuna kohus vabastas täielikult kostjad HL ülalpidamiskohustuse täitmisest PKS § 103
    lg 1 p 2 alusel ja juba seetõttu jääb hagi kostjate vastu rahuldamata, puudub
    ringkonnakohtu vajadus analüüsida kostjate teist PKS § 102 lg-l 1 põhinevat
    vastuväidet.
36. Maakohus ei rikkunud TsMS § 174 lg-t 2, jättes menetluskulude rahalise suuruse
    otsuses kindlaks määramata. Menetlusseadustik annab maakohtule õiguse otsustada,
    kas määrata menetluskulude rahaline suurus kindlaks otsuses vastavalt TsMS § 177
    lg-le 1 või pärast kohtuotsuse jõustumist eraldi määrusega vastavalt TsMS § 177
    lg-le 2.


                                                                                      7(8)
Menetluskulude jaotus
  37. TsMS § 173 lg 1 kohaselt määrab kohus asjas tehtavas lõpplahendis kindlaks
      menetluskulude jaotuse.
  38. Maakohus jättis menetluskulud hageja kanda ja ringkonnakohtul pole alust otsust
      selles osas muuta. Apellatsioonkaebuse rahuldamata jätmisel jäävad TsMS § 171 lg 1
      alusel apellatsioonimenetluse kulud samuti hageja kanda.
  39. Kuna maakohus ei ole määranud kindlaks menetluskulude rahalist suurust vastavalt
      TsMS § 177 lg 1 p-le 1, määrab maakohus menetluskulude suuruse kindlaks
      määrusega mõistliku aja jooksul kohtuotsuse jõustumisest vastavalt TsMS § 177
      lg-le 2.


 /allkirjastatud digitaalselt/   /allkirjastatud digitaalselt/   /allkirjastatud digitaalselt/
       Gaida Kivinurm                    Margo Klaar                      Tiit Kollom




                                                                                             8(8)

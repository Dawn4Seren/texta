                          KOHTUOTSUS
                              EESTI VABARIIGI NIMEL

Kohus                            Tartu Ringkonnakohus
Otsuse tegemise aeg ja koht      15. aprill 2016, Tartu
Kriminaalasja number             1-16-1402
Kohtukoosseis                    Aarne Sarjas, Tiit Lõhmus, Mati Kartau
Kohtuistungi sekretär            Liina Tulit-Kuum
Tõlk                             Regina Laiapea
Kohtuasi                         Viktor Kurlenkov süüdistatuna KarS § 424 järgi
                                 kiirmenetluses kokkuleppemenetluse korras
Apelleeritud kohtuotsus          Viru Maakohtu (Jõhvi kohtumaja) 19. veebruari 2016. a
                                 otsus
Apellatsiooni esitaja            Viktor Kurlenkov
Prokurör                         Viru Ringkonnaprokuratuuri abiprokurör Ave Arnim
Süüdistatav                      Viktor Kurlenkov
                                 Isikukood: 35803203719; kodakondsuseta; keskharidus;
                                 emakeel: vene keel; töökoht: OÜ XXX ; töövõimetu
                                 70% ulatuses; elukoht: XXX ; varem kriminaalkorras
                                 karistatud, viimati Viru Maakohtu 20. veebruari 2015. a
                                 otsusega KarS § 424 järgi 6-kuulise vangistusega
                                 tingimisi      18-kuulise    katseajaga,    lisakaristus
                                 mootorsõiduki juhtimisõiguse äravõtmine 4 kuuks
                                 Kahtlustatavana kinni peetud alates 18. veebruarist
                                 2016, tõkendit ei ole kohaldatud
Süüdistatava kaitsja             Marko Tiirik

Kohtuistungi toimumise aeg       31. märts 2016




RESOLUTSIOON

Juhindudes KrMS § 337 lg 1 p-st 1 jätta Viru Maakohtu 19. veebruari 2016 otsus
muutmata ning Viktor Kurlenkovi apellatsioon rahuldamata.
Edasikaebamise kord

Kassatsioon esitatakse Riigikohtule kirjalikult 30 päeva jooksul alates päevast, mil
kohtumenetluse poolel on võimalik tutvuda ringkonnakohtu otsusega. Süüdistataval ja
kannatanul on kassatsiooni esitamise õigus üksnes advokaadi vahendusel.


ASJAOLUD JA MENETLUSE KÄIK

Viktor Kurlenkovile on esitatud süüdistus selles, et ta juhtis 18. veebruaril 2016 kella 11.32
paiku Ida-Viru maakonnas Toila vallas Tallinn–Narva maantee 178. kilomeetril sõiduautot
Toyota Avensis (reg.nr XXX ) seisundis, kus alkoholisisaldus tema väljahingatavas õhus oli
1,32 mg/l. Seega juhtis V. Kurlenkov mootorsõidukit, olles LS § 69 lg 1 ja lg 2 p 1 järgi
alkoholijoobes ja pannes toime KarS § 424 järgi kvalifitseeritava kuriteo.

Viru Maakohtu 19. veebruari 2016. a otsusega tunnistati V. Kurlenkov kiirmenetluses
kokkuleppemenetluse korras süüdi KarS § 424 järgi ning talle mõisteti karistuseks 1 kuu
vangistust. Vastavalt KarS § 65 lg-le 2 ja §-le 64 suurendati mõistetud karistust Viru Maakohtu
20. veebruari 2015. a otsusega mõistetud ärakandmata karistuse, s.o 6 kuu võrra ning mõisteti
liitkaristuseks 7 kuud vangistust. Vastavalt KarS § 68 lg-le 1 arvati karistuse hulka
eelvangistuses viibitud aeg 18.–19. veebruar 2016, s.o 2 päeva, ning mõisteti lõplikuks
karistuseks 6 kuud 28 päeva vangistust. KarS § 50 lg 1 alusel võeti V. Kurlenkovilt
lisakaristusena ära mootorsõiduki juhtimise õigus 6 kuuks.


APELLATSIOONIS ESITATUD TAOTLUSTE SISU

Maakohtu otsuse peale esitas apellatsiooni V. Kurlenkov, kes taotleb otsuse tühistamist ja
kriminaaltoimiku prokuratuurile tagastamist vastavalt KrMS § 3411 p-le 3. Süüdistatava
seisukohad on kokkuvõtvalt järgmised.
V. Kurlenkov leiab, et tema suhtes on rikutud ausa ja õiglase kohtumenetluse põhimõtet (KrMS
§ 339 lg 1 p 12). Apellant ei valda teisi keeli peale vene keele. Talle ei antud kokkuleppe teksti
tema emakeelde tõlgituna, mistõttu ta ei mõistnud kokkuleppe sisu. Enamgi veel, kokkuleppe
sõlmimisel ei tagatud ka tõlgi osavõttu. Tõlgi puudumisega kaasnes või vähemalt võis kaasneda
kohtuotsuse ebaseaduslikkus või põhjendamatus. Kohtueelses menetluses tõlgi puudumist
kohtumenetluses ei heastatud, sest apellant ei saanud aru kokkuleppe tekstist, iseäranis sellest,
et talle mõistetakse reaalne vangistus. Apellant ei saanud aru kokkuleppe tekstist ja
kokkuleppemenetluse võimalikest tagajärgedest ega ole kunagi nõustunud reaalselt
ärakandmisele kuuluva vangistusega. Ühtlasi vaidlustas apellant kohtuistungi protokolli osas,
milles istungi käiku ja apellandi tegelikku tahet on kajastatud ebaõigesti ning ebatäpselt.
Uurimisasutus, prokuratuur ja kohus ei taganud apellandile efektiivset ja tõhusat kaitset.
Määratud kaitsja on olnud hooletu, jättes põhjendamatult kasutamata menetlusseaduses ette
nähtud kaitsmisvahendid ja -viisid, jättes kokkuleppe sisu ja selle tagajärjed apellandile
selgitamata ning rikkudes apellandi õigust tutvuda kaitsja vahendusel kriminaalasja
materjalidega.
Apellandi poolt kokkuleppe allkirjastamine oli tingitud puudulikust õigusnõustamisest, st
määratud kaitsja hooletusest. Kohtueelses menetluses rikuti poolte võrdsuse põhimõtet ja
apellandi kaitseõigust sellega, et apellandile ei võimaldatud võimalust konfidentsiaalseks
suhtluseks talle riigi poolt määratud kaitsjaga. Apellant nägi kaitsjat esimest korda uurija juures.


                                                 2
Kaitsja temaga eraldi ei suhelnud ega selgitanud talle kaitsetaktikat. Kaitsja üksnes ütles ja
näitas, kuhu peab apellant oma allkirja panema. Sisuliselt tegutses kaitsja koostöös
uurimisasutuse ja prokuratuuriga, viibides küll menetlustoimingute tegemise juures, kuid jättes
kaitseülesande täitmata. Siinkohal on oluline rõhutada, et kaitsja ülesandeks ei ole menetluses
tegutseda mitte õiguskaitseorganite suuniste alusel, vaid silmas pidades üksnes kaitsealuse
õigusi ning huve. Paraku on antud asjas apellandile määratud kaitsja seda kohustust eiranud.
Maakohtu roll kokkuleppe kinnitamisel oli formaalne ja kohus jättis kontrollimata, kas
määratud kaitsja teostas oma kaitsjakohustusi hoolsalt.
Apellant ja temale määratud kaitsja ei ole ilma uurija ja prokuröri juuresolekuta kohtunud.
Enamgi veel, uurimisasutus ei andnud apellandile võimalust kaitsja valimiseks (seda õigust ei
selgitatud ega küsitud, kas apellant soovib endale valida lepingulise kaitsja), vaid määras selle
kohustuslikus korras, viidates KrMS § 45 lg 2 p-le 6, mis on alates 16. jaanuarist 2016 kehtetu.
Kuna kohtueelses menetluses, sh enne kokkuleppe allkirjastamist ja pärast seda, ei olnud
määratud kaitsja apellandile kriminaaltoimiku materjale tutvustanud, esitas apellant
28. veebruaril 2016 kaitsjale taotluse kriminaalasja materjalidega tutvumiseks. Järgmisel
päeval vastas kaitsja, et kriminaalasja materjale temal ei ole ning et apellant saab
kriminaalasjaga tutvuda Jõhvi kohtumaja kantseleis. Apellant leiab, et kaitsja rikkus oma
tegevusetusega KrMS § 2241 lg-st 1, § 35 lg-st 2 ja § 320 lg-st 2 tulenevaid kohustusi. Kuna
kaitsja teatas, et tal ei ole asja materjale elektrooniliselt ega paberkandjal, süvenes apellandis
kahtlus, et kaitsja ei ole kriminaaltoimikuga üldse tutvunud. KrMS § 224 lg 1 teise lause
kohaselt võib kaitsja küll toimiku koopiast loobuda, kuid loobumise kohta annab kaitsja allkirja.
Olles tänaseks kriminaal- ja kohtutoimikuga tutvunud, saab apellant tõsikindlalt väita, et temale
määratud kaitsja ei olnud enne ega ka pärast kokkuleppe allkirjastamist kriminaaltoimikuga
tutvunud. Kriminaaltoimikuga tutvumata ei saanud kaitsja täita kaitsealuse ees oma kohustusi
nõutaval viisil. Kaitsealuse õigused jäid sisuliselt kaitseta, sest kokkuleppemenetlusega
nõustumine sõltub paljuski pragmaatilistest ja menetlustaktikalistest kaalutlustest (millised
süüstavad ja õigustavad tõendid on asjas kogutud).
Kohtuotsuse tegemisel puudus kohtuistungi protokoll (KrMS § 339 lg 1 p 10). 19. veebruaril
2016 algusega kell 15.15 toimus Viru Maakohtu Jõhvi kohtumajas kohtuistung kriminaalasjas
nr 1-16-1402. Apelleeritava maakohtu otsuse failiandmetest nähtub, et otsuse koostamist on
alustatud enne kohtuistungi algust juba kell 14.50. Maakohtu otsus on digitaalselt allkirjastatud
kell 15.45, ent istungi protokoll allkirjastati digitaalselt kohtuniku poolt alles kell 15.54 ja
kohtuistungi sekretäri Piret Juuse poolt kell 15.57. Eelöeldu tähendab, et kohtuistungi protokoll
koostati pärast kohtuotsuse tegemist. Kohtuotsuse tegemisel kohtuistungi protokoll puudus ja
menetlusosalistele ei olnud enne otsuse tegemist tagatud õigus taotleda protokolli parandamist.
Lisaks kohtuotsuse tegemisele ilma istungi protokollita rikkus maakohus
kokkuleppemenetluses otsuse tegemisel ka istungi protokolli apellandile kättesaadavaks
tegemist reguleerivaid menetlusnorme. Kohtuistungi protokoll tehti e-toimiku infosüsteemis
apellandile kättesaadavaks alles 25. veebruaril 2016 ja sedagi pärast apellandi vastavasisulist
telefonikõnet. Protokolli allkirjastamise ajast apellanti eelnevalt ei teavitatud. Samuti ei
edastatud apellandile protokolli viivitamatult pärast selle allkirjastamist.
Prokuratuur koostas kokkuleppe, pidamata selle tingimuste üle apellandiga läbirääkimisi
(KrMS § 244 lg 1). Kuivõrd läbirääkimisi ei toimunud, ei tutvustanud prokurör apellandile tema
õigusi kokkuleppemenetluses. Samuti jäid apellandile arusaamatuks kokkuleppemenetluse
tagajärjed. Apellandi allkiri kokkuleppel ei tõenda selgitamiskohustuse täitmist, sest
kokkuleppe sõlmimise juures ei viibinud tõlki ja kokkuleppe teksti tõlgituna apellandile ei
antud, mistõttu apellant ei saanud aru sellest, millele ta allkirja andis. Maakohus jättis välja
selgitamata, kas apellant oli kokkuleppest aru saanud ja kokkulepet allkirjastades väljendanud
oma tõelist tahet (KrMS § 247 lg 2). 19. veebruari 2016. a kohtuistungi protokoll on trafaretne
ega sisalda apellandi selgitusi kokkuleppe sõlmimise asjaolude kohta, mistõttu ringkonnakohtul


                                                3
on selle pinnalt võimatu kontrollida, kas maakohus järgis KrMS § 272 lg 2 lauses 2 sätestatut.
Apellant oli eksimuses, arvates, et teda ei karistata reaalselt ärakandmisele kuuluva
vangistusega.

Apellant vaidlustab 19. veebruari 2016. a kohtuistungi protokolli osas, milles see ei kajasta
kohtuistungil apellandi väljendatud palvet mitte karistada teda (reaalselt ärakandmisele
kuuluva) vangistusega. Apellandi poolt 26. veebruaril 2016 esitatud taotluse istungi protokolli
parandamiseks jättis maakohus põhjendamatult rahuldamata. Võttes arvesse KrMS § 383 lg 2
ja § 385 p 2, vaidlustab apellant parandamistaotluse rahuldamata jätmise määruse (3. märts
2016). Kuna apellant oli kohtuistungil väljendanud soovi, et teda ei karistataks vangistusega,
oli kohtuniku jaoks äratuntav asjaolu, et prokuröri esitatud kokkulepe ei vastanud apellandi
tegelikule tahtele ning apellant oli eksimuses kokkuleppe sisu osas.


RINGKONNAKOHTU SEISUKOHT

Ringkonnakohtu istungil jäi süüdistatav esitatud apellatsiooni juurde selles toodud motiividel.
Kaitsja toetas apellatsiooni.
Prokurör vaidles apellatsioonile vastu, leides, et maakohus ei ole V. Kurlenkoviga sõlmitud
kokkulepet kinnitades kriminaalmenetlusõiguse norme rikkunud. Maakohtu otsuse palus
prokurör jätta muutmata.

Ringkonnakohus, kuulanud ära süüdistatava, tema kaitsja, prokuröri ning tutvunud
kriminaalasja materjalidega leiab, et maakohtu otsus tuleb jätta muutmata ja V. Kurlenkovi
apellatsioon rahuldamata.

Esitatud apellatsioonis heidetakse Viru Maakohtule ette, et kinnitades Viru Prokuratuuri ja
V. Kurlenkovi vahel sõlmitud kokkuleppe, milles V. Kurlenkovi süüdistatakse KarS § 424 järgi,
ei pööranud maakohus tähelepanu kokkuleppe sõlmimisel esinenud menetlusõiguse normide
rikkumistele.
Menetlusnormide rikkumistena tuuakse apellatsioonis esile tõlgi puudumist kokkuleppe
sõlmimisele eelnenud läbirääkimiste ja kokkuleppe allkirjastamise juures ning süüdistatavale
ei antud sõlmitud kokkuleppe teksti tema emakeeles. Samuti seda, et maakohus on V.
Kurlenkovi tõelise tahte väljaselgitamisse kohtuistungil suhtunud formaalselt s.o jätnud
tegelikult välja selgitamata, kas kokkuleppe sõlmimine oli V. Kurlenkovi tõeline tahe. Veel
väidab V. Kurlenkov apellatsioonis, et kokkuleppe sõlmimise tema poolt tingis talle määratud
kaitsja puudulik õigusnõustamine.

Ringkonnakohus apellatsiooni taoliste väidetega ei nõustu.

Kriminaalasja materjalidest nähtuvalt sõlmiti 19. veebruaril 2016 V. Kurlenkovi ja Viru
Prokuratuuri prokuröri vahel kiirmenetluse korras kokkuleppemenetluse sätete alusel
kokkulepe.
Sõlmitud kokkuleppest nähtuvalt viibisid kokkuleppe sõlmimise juures prokurör, V. Kurlenkov
ja viimase kaitsja. Küll aga puudus kokkuleppe sõlmimise juures tõlk ning selles pole ka
vaidlust.

Apellatsioonkaebuses ja ka ringkonnakohtu istungil kinnitas V. Kurlenkov, et tema emakeeleks
on vene keel ning eesti keelt ta ei valda. Süüdistatava väidete kohaselt selgitas talle kokkuleppe
sisu kaitsja, tõlki kokkuleppe sõlmimise juures ei olnud. Tõlki ta kokkuleppe sõlmimise juurde


                                                4
ei taotlenud, sest arvas, et kokkulepe sõlmitaksegi ainult kaitsja ja prokuröri juuresolekul.
V. Kurlenkovi väidete kohaselt suhtlesid kaitsja ja prokurör temaga vene keeles, omavahel
rääkisid nad aga eesti keeles. Ringkonnakohtu istungil kinnitas V. Kurlenkov prokuröri väiteid,
et kokkuleppe läbirääkimiste käigus arutleti süüdistatavale mõistetava karistuse üle, seejuures
ka selle üle, milline on talle mõistetava karistuse määr ja kas ta peab minema reaalset vangistust
kandma.
V. Kurlenkovi väidete kohaselt loeti kohtuistungil talle kokkulepe sisu ette ning selle sisu tõlgiti
talle kohtus viibinud tõlgi poolt.

Ülaltoodud V. Kurlenkovi ütlustest nähtub, et kokkuleppe läbirääkimiste ja selle allkirjastamise
juures tõlki ei viibinud. Samas süüdistatav tõlki ei taotlenud ning kokkuleppe sisu selgitasid
talle vene keeles kaitsja ja prokurör. Kohtuistungil, kus sõlmitud kokkulepe kohtu poolt
kinnitati, viibis tõlk, kes tõlkis talle kogu kohtumenetluse, seal hulgas ka kokkuleppe sisu.

KrMS § 10 lg 2 kohaselt tagatakse süüdistatavale, kes ei valda eesti keelt tõlgi abi. Kahtluse
korral selgitab menetleja välja isiku eesti keele oskuse. Kui eesti keele oskust ei ole võimalik
välja selgitada või see osutub ebapiisavaks, tagatakse tõlgi abi.
Seega erandeid, mis võimaldaksid eesti keelt mittevaldavale kahtlustatavale jätta lihtmenetluste
puhul menetlustoimingutes tõlke tagamata, menetlusseadustik ette ei näe.

Samas leiab ringkonnakohus, et menetlusdokumentide tõlkimisel lihtmenetlustes esineb teatud
eripära.
Vastavalt KrMS § 10 lg-s 5 sätestatule tuleb üldmenetluses koostatav süüdistusakt eesti keelt
mittevaldavale süüdistatavale alati kohustuslikus korras kätte anda tõlgituna tema emakeelde
või keelde, mida ta valdab. Tõlgitud kokkuleppe kätteandmise kohustust menetlusseadustikus
otsesõnu ei sisaldu. Kuna kokkuleppemenetluse puhul on süüdistusakti asemel nimelt
kokkulepe menetluse edasist kulgu määravaks oluliseks menetlusdokumendiks, tuleb õigeks
pidada tõlgendust, et ka kokkulepe tuleb eesti keelt mittevaldavale süüdistatavale anda kätte
tõlgituna.

Ringkonnakohus leiab, et kuivõrd kokkuleppe läbirääkimiste juures ei viibinud tõlki ja kuivõrd
V. Kurlenkovile ei antud sõlmitud kokkuleppe vene keelde tõlgitud teksti, siis rikuti riikliku
süüdistuse poolt kiirmenetluse raames kokkulepet sõlmides kriminaalmenetluse õigust.

Kriminaalmenetluse seadustiku § 339 lg 1 p-s 9 sätestatu kohaselt on absoluutseks
kriminaalmenetlusõiguse oluliseks rikkumiseks kriminaalasja kohtulik arutamine tõlgi
osavõtuta keeles, mida süüdistatav ei valda.

Seega ei ole seaduseandja mitte igasuguseid tõlgi tagamise sätete rikkumisi käsitlenud
kohtuotsuse tühistamise absoluutse alusena. Taolise absoluutse alusena on seadusandja ette
näinud vaid kriminaalasja kohtuliku arutamise tõlgi osavõtuta keeles, mida süüdistatav ei valda.
Kohtueelsel menetluses mõne menetlustoimingu juures tõlgi puudumine on ringkonnakohtu
arvates vaadeldav kriminaalmenetlusõiguse olulise rikkumisena KrMS § 339 lg 2 mõttes.
Sedagi vaid siis, kui on tuvastav, et just nimelt tõlgi puudumisega kaasnes või võis kaasneda
kohtuotsuse ebaseaduslikkus või põhjendamatus.

Kriminaalasja materjalidest nähtuvalt võimaldati kohtuistungil V. Kurlenkovile tõlgi abi. Talle
tõlgiti kogu maakohtus toimunud menetlus, s.h ka tema ja riikliku süüdistuse vahel sõlmitud
kokkulepe.




                                                 5
Ringkonnakohus leiab, et tõlke tagamisega V. Kurlenkovile kohtumenetluses, heastati
süüdistatavale tõlgi puudumine kohtueelses menetluses.

Nii nähtub tõlgi osalemisel koostatud maakohtu istungi protokollist ja V. Kurlenkovi ütlustest
üheselt, et süüdistatavale tõlgiti kohtuistungil kokkuleppe tekst. Kohtu küsimustele vastates on
süüdistatav kinnitanud, et ta sai aru kokkuleppe sõlmimisest ja ta nõustub sellega.

Seega puudub ringkonnakohtu arvates käesolevas kriminaalasjas alus käsitleda tõlgi tagamata
jätmist kohtueelses menetluses kriminaalmenetlusõiguse olulise rikkumisena KrMS § 339 lg 2
mõttes, sest sellega ei kaasnenud ebaseaduslikku või põhjendamatut kohtuotsust.

Sarnasele seisukohale on asunud ka Riigikohtu kriminaalkolleegium oma otsuses nr 3-1-1-58-
10.

Ringkonnakohus ei nõustu ka V. Kurlenkovi väitega, nagu suhtunuks maakohus kohtuistungil
tema tõelise tahte väljaselgitamisse formaalselt.

Apellatsioonis ja ringkonnakohtu istungil väitis V. Kurlenkov, et oma tervisliku seisundi tõttu
ei saanud ta ei kokkuleppe sõlmimise läbirääkimiste ajal ega ka kohtuistungil aru kokkuleppe
sisust. Süüdistatava selgituste kohaselt võtab ta tablette ning seetõttu ei lähe alkohol tema kehast
enam kergesti välja. Seda, et tal on halb olla, ta prokurörile ega kohtule ei öelnud.
V. Kurlenkovi väidete kohaselt sai ta kokkuleppest aru vaid seda, et talle mõistetakse küll
karistus, kuid teda ei karistata reaalse vabadusekaotusliku karistusega ning kohus kohaldab
tema suhtes alternatiivseid karistusliike. V. Kurlenkovi väidete kohaselt ei oleks ta mingil juhul
kokkuleppega nõustunud, kui ta saanuks aru, et ta reaalselt vangistatakse.

KrMS § 247 lg 2 sätestab, et pärast kokkuleppe ülevaate ärakuulamist küsib kohtunik, kas
süüdistatav on kokkuleppest aru saanud ja kas ta nõustub sellega. Kohtunik teeb süüdistatavale
ettepaneku selgitada kokkuleppe sõlmimise asjaolusid ja teeb kindlaks, kas kokkulepet
sõlmides on süüdistatav väljendanud oma tõelist tahet.

Riigikohtu kriminaalkolleegium on oma lahendis nr 3-1-1-81-11 leidnud, et süüdistatava
kokkuleppe sõlmimise tahet ei saa pidada KrMS § 247 lg 2 teise lause mõttes tõeliseks
esmajoones siis, kui süüdistatav on eksimuses kokkuleppe sisu või õiguslike tagajärgede osas
ja siis kui süüdistatavat on mõjutatud kokkulepet sõlmima pettuse, ähvarduse või muu
vägivallaga või kui süüdistatav (kahtlustatav) polnud kokkulepet sõlmides otsustusvõimeline.
Muudel juhtudel ei ole tähtsust, millistel sisemistel kaalutlustel süüdistatav kokkuleppe
sõlmimisega nõustub.

Ringkonnakohus leiab, et ülalnimetatud juhtumitega käesolevas kriminaalasjas tegemist ei ole.

V. Kurlenkovi ja prokuröri ühetaolistest ütlustest ringkonnakohtu istungil nähtub, et
kokkuleppe sõlmimise läbirääkimiste käigus arutleti pikka aega V. Kurlenkovile mõistetava
karistuse, s.h süüdistatavale reaalse vangistuse mõistmise üle. V. Kurlenkovi ütluste kohaselt
nõustus ta prokuratuuris kokkuleppega, väites ringkonnakohtus vaid, et ta ei saa ise ka aru, miks
ta sellega nõustus. V. Kurlenkovi taolisi ütlusi kinnitas ringkonnakohtus ka prokurör.
Kohtuistungi protokollist nähtuvalt ja nimetatut kinnitas V. Kurlenkov ka ringkonnakohtus,
tõlgiti talle maakohtu istungil kokkuleppe tekst tema emakeelde. Protokolli kohaselt on
süüdistatav kohtule kinnitanud, et ta on kokkuleppest aru saanud ja ta nõustub sellega.




                                                 6
Arvestades ülaltoodut ei ole ringkonnakohtu arvates tõsiseltvõetavad V. Kurlenkovi väited, et
ta ei saanud aru kokkuleppe sisust ja selle tagajärgedest. Seda enam, et taolise kokkuleppe
sõlmimine ei olnud V. Kurlenkovi jaoks esmakordne kogemus, sest 2. veebruaril 2015 on Viru
Maakohus kinnitanud riikliku süüdistuse ja süüdistatava vahel sõlmitud kokkuleppe, milles V.
Kurlenkovi süüdistati KarS § 424 järgi.

Ringkonnakohtu istungil väitis V. Kurlenkov, et oma tervisliku seisundi tõttu ei olnud ta
võimeline aru saama kokkuleppe sisust. Süüdistatava selgituste kohaselt ei olnud ta veel
kaineks saanud. Alkoholi tarvitamisest oli tema arvates möödunud vähe aega ja seoses
tablettide tarvitamisega ei lahku alkohol tema kehast kergesti. Ta soovis vaid, et kõik lõpeks
kiiremini ja ta saaks koju minna.

Kriminaalasja materjalidest nähtuvalt peeti V. Kurlenkov kinni 18. veebruaril 2016 kell 11.32.
Kiirmenetluse protokoll tema suhtes koostati 19. veebruaril 2016 kell 11.40, s.o 24 tundi pärast
tema kinnipidamist. Kohtuistung aga toimus V. Kurlenkovi suhtes 19. veebruaril kell 15.15,
seega peaaegu 28 tundi pärast tema kinnipidamist.

Arvestades V. Kurlenkovi kinnipidamise ja tema suhtes peetud kohtuistungi vahele jäävat
ajavahemikku, ei pea ringkonnakohus V. Kurlenkovi nimetatud väiteid tõsiseltvõetavateks.
Seda enam, et kohtuistungi protokollist nähtuvalt on maakohus andnud V. Kurlenkovile
võimaluse selgitada kokkuleppe sõlmimisega seotud asjaolusid, kuid süüdistatav taolist
võimalust ei kasutanud. Nimetatud asjaolu kinnitas V. Kurlenkov ka ringkonnakohtu istungil,
väites, et prokurörile ja kohtule ta oma tervisliku seisundi üle ei kurtnud.
Samas on kohtu küsimusele vastates V. Kurlenkov kinnitanud, et kokkuleppe sõlmimine on
tema tõeline tahe ja ta on nõus prokuröri poolt pakutud karistusega.

Eeltoodut kokkuvõttes leiab ringkonnakohus, et süüdistatav ei olnud 19. veebruaril 2016
kokkuleppe kinnitamisel maakohtus eksimuses kokkuleppe sisu või selle õiguslike tagajärgede
osas ning süüdistatav oli kokkulepet sõlmides otsustusvõimeline.

Vastuseks V. Kurlenkovi väitele, nagu ei oleks kaitsja teda kokkuleppe sõlmimisel piisavalt
õigusnõustanud, märgib ringkonnakohus, et kriminaalasja materjalidele tuginedes puudub
taoliseks väiteks igasugune alus.


/allkirjastatud digitaalselt/

Aarne Sarjas, Mati Kartau, Tiit Lõhmus




                                               7

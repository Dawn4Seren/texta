                                                                            1-15-10776




                          KOHTUOTSUS
                              EESTI VABARIIGI NIMEL


Kohus                           Tallinna Ringkonnakohus

Otsuse tegemise aeg ja koht     20. september 2016, Tallinn

Kriminaalasja number            1-15-10776

Kohtukoosseis                   Meelika Aava, Orvi Tali, Urmas Reinola

Kohtuistungi sekretär           Kea Lemming

Kohtuistungi aeg                7. september 2016

Kriminaalasi                    Alar Nääme süüdistuses KarS § 201 lg 2 p 1,3 järgi


Apelleeritud kohtuotsus         Harju Maakohtu 30. juuni 2016. a otsus üldmenetluses

Apellatsiooni esitaja           Kaitsja vandeadvokaat Aadu Luberg kokkuleppel

Prokurör                        Riigiprokurör Inna Ombler


Süüdistatav                     Alar Nääme
                                isikukood 38312216522 elukoht XXX, Tallinna Kesklinna
                                Valitsuse linnaosa vanem, karistatus puudub

Kaitsja                         Advokaat Kalju Kutsar kokkuleppel

RESOLUTSIOON
Harju Maakohtu 30. juuni 2016. a kohtuotsus Alar Nääme suhtes jätta muutmata ja
apellatsioon rahuldamata.

Apellatsioonimenetluses valitud kaitsjale advokaat Kalju Kutsarile makstud tasu 600
(kuussada) eurot jätta süüdistatava Alar Nääme kanda.

Edasikaebe kord
Kassatsioon esitatakse Riigikohtule kirjalikult 30 päeva jooksul alates otsuse avalikult
teatavakstegemisest.
Süüdistataval on kassatsiooni esitamise õigus üksnes advokaadi vahendusel.
ASJAOLUD JA MENETLUSE KÄIK

1. Harju Maakohtu 30. juuni 2016. a otsusega tunnistati Alar Nääme süüdi KarS § 201 lg 2 p-de 1 ja
3 järgi ning karistati rahalise karistusega 200 päevamäära summas 6300 eurot, mis kuulub
tasumisele ühe kuu jooksul kohtuotsuse jõustumisest.

2. Alar Nääme tunnistati süüdi selles, et ta Tallinna Kesklinna Valitsuse linnaosa vanemana, s.o
ametiisikuna, on korduvalt pööranud temale usaldatud Tallinna Kesklinna Valitsusele kinnitatud
Tallinna linna eelarvelisi vahendeid ebaseaduslikult enda kasuks kokku summas 2 846,50 eurot.

Alar Nääme tegevus seisnes selles, et ta 2015. aasta Riigikogu valimistel isikliku valimiskampaania
käigus korraldas 18. jaanuaril ja 13. veebruaril 2015 Valga Kultuuri- ja Huvialakeskuses kaks
kontserti, mille eest Tallinna Kesklinna Valitsusele esitatud arved ta kinnitas ise või tema poolt
volitatud isik ning tasuti Tallinna Kesklinna Valitsusele kinnitatud Tallinna linna eelarvelistest
vahenditest. Arved tasuti kultuurikeskuse üüri, heli- ja valgustehnika rendi, ansambli esinemistasu
ning kahe kringli eest.

3. Maakohtu otsuse peale esitas apellatsiooni kaitsja vandeadvokaat Aadu Luberg, kes taotleb
kohtuotsuse tühistamist ja uue otsusega Alar Nääme õigeksmõistmist, sest kohus on rikkunud
oluliselt kriminaalmenetlusõigust ja kohaldanud ebaõigesti materiaalõigust.

3.1 Kaitsja palub tunnistada KrMS § 339 lg 2 alusel kriminaalmenetlusõiguse oluliseks rikkumiseks
asjaolu, et esineb vastuolu maakohtu poolt kohtuotsuse sisu suulise selgituse ja kohtuotsuse vahel.
Kohtuotsuse kohaselt omastas Alar Nääme Tallinna linna poolt Kesklinna Valitsusele eraldatud
vara. Kohtuotsuse sisu selgitades märkis aga kohus, et Tallinna linn Alar Nääme poolt omastatud
vara omanik ei olnud.

 3.2 Kaitsja leiab, et maakohus on rikkunud KrMS § 339 lg 1 p-s 12 sätestatud ausa ja õiglase
kohtumenetluse põhimõtet, millega on oluliselt rikutud kriminaalmenetlusõigust.

Kaitsja hinnangul seisneb ausa ja õiglase kohtumenetluse põhimõtte rikkumine selles, et maakohus
jättis põhjendamatult rahuldamata kaitsja taotluse prokuröri taandamiseks. Kaitsja leidis taandamise
taotluses ja leiab ka praegu, et prokurör oleks pidanud koos kriminaaltoimiku materjalidega esitama
kaitsjale tutvumiseks Tallinna linnavalitsusega peetud kirjavahetuse ning käsitlema neid
süüdistusaktis tõendite loetelus. Eriti oluliseks peab kaitsja seejuures Tallinna linnapea ülesandeid
täitnud abilinnapea TA 23. novembri 2015 Riigiprokuratuurile saadetud kirja, mille kohaselt
Tallinna linnale ei ole seoses arutatava kriminaalasjaga kahju tekitatud, Tallinna linn ennast
kannatanuks ei pea ja tsiviilhagi esitamiseks põhjust ei näe. Kaitsja ei nõustu maakohtu
seisukohaga, et prokuröril ei olnud võimalik Tallinna linnaga peetud kirjavahetust varem esitada,
sest kaitsja tõstatas küsimuse kohtueelse menetluse läbiviimise korrektsusest alles 29. märtsil 2016
toimunud eelistungil. Nimelt esitas kaitsja koos prokuröri taandamise taotlusega maakohtule
ärakirja kaitsja poolt Riigiprokuratuurile tehtud taotlusest Alar Nääme suhtes kriminaalmenetluse
lõpetamiseks seoses kriminaalmenetluse aluse puudumisega. Kriminaalmenetluse lõpetamise
taotluse punktis I.1.1 on märgitud, et Alar Näämele esitatud kahtlustuses on kannatanu isik välja
selgitamata ja tsiviilhagi esitatud ei ole, mistõttu Alar Näämele etteheidetavas teos puudub
objektiivne teokoosseis KarS § 201 lg 1 mõttes.

Kaitsja leiab, et tegemist oli asjassepuutuvate ja süüdistatavat õigustavate tõendite teadliku
mitteesitamisega. Kaitsja sai need tõendid enda valdusse alles 29. märtsi 2016 eelistungil kaitseaktis
esitatud taotluse rahuldamise tulemusel.

                                                                                          2(10)
3.3 KarS § 201 on varavastane süütegu, mille eesmärgiks on tagada omanikule vara täielik
karistusõiguslik kaitse. AÕS § 68 lg 1 kohaselt on omanikul täielik võim asja üle, tal on õigus asja
vallata, käsutada, kasutada. AÕS § 40 kehtestab valduse kaitse.

Nendest normidest tuleneb, et igasugune asja äravõtmine valdajalt või võõra vara enda kasuks
pööramine on ebaseaduslik KarS § 201 mõttes siis, kui omanik ei ole lubanud kellelgi oma vara
selliselt kasutada.

Kaitsja väidab erialakirjandusele ja Riigikohtu lahendile nr 3-1-1-23-14 tuginevalt, et ei ole põhjust
karistusõiguslikult reageerida, kui tegu pannakse toime vara omaniku nõusolekul. Sellist tegu ei saa
pidada ebaseaduslikuks omastamiskoosseisu mõttes. Maakohus ei põhjendanud, miks ta kaitsja
poolt viidatud riigikohtu lahendiga ei nõustunud. Riigikohtu lahendis toodud seisukoha
ignoreerimisega on maakohus kaitsja hinnangul kohaldanud ebaõigesti materiaalõigust.

Kuna väidetavalt omastatud vara omanik Tallinna linn on Alar Näämele inkrimineeritud teod heaks
kiitnud, puudub tema käitumises KarS § 201 objektiivse teokoosseisu obligatoorne element –
ebaseaduslikkus ning ta tuleb juba ainuüksi seetõttu temale inkrimineeritud kuriteos õigeks mõista.

3.4 Kaitsja jätkuvalt ei nõustu sellega, et mõlema kontserdi korraldamiskulud on täies mahus
karistusõiguslikult hinnatavad.

Koostöökokkulepe Kesklinna Valitsuse ja Valga linna vahel oli poolte vaba tahte väljendus,
seaduslik ja kehtib tänaseni. Samas oleks kontsertide korraldamine Valgas olnud seaduslik ka ilma
koostöökokkuleppeta, sealhulgas valimiste eelsel ajal. Alar Nääme korraldas Valgas kontserdi ka
14. detsembril 2014, kuid selles osas ei ole talle millegipärast süüdistust esitatud, ehkki Vabariigi
President oli selleks ajaks juba Riigikogu valimised välja kuulutanud. Alar Nääme kandideerimine
Riigikogu valimistel oli teada ka 14. detsembri 2014 kontserdi toimumise ajal.

Alar Nääme saatis Valga linna elanikele oma valimisreklaamiga sedelid ja kutsed tasuta
kontsertidele, mille kulud kattis ise, kuid see ei tähenda, et valimisagitatsiooni teostamine oli
kontsertide korraldamise eesmärk.

Maakohus ei ole motiveerinud, miks oli 14. detsembril 2014 Alar Nääme poolt korraldatud kontsert
seaduslik, kuid järgneva kahe kontserdi korraldamisega pani aga toime varavastase kuriteo.

3.5 Kui kulutused teepakkidele, kutsetele ja reklaamsedelitele oleks Alar Nääme teinud Tallinna
Kesklinna Valitsuse eelarvelistest vahenditest, saaks rääkida põhjuslikust seosest Alar Nääme
tegevuse ja tagajärje vahel KarS § 201 mõttes. Kuid kuna ta kandis need kulud ise, siis puudub
põhjuslik seos Alar Nääme poolt kontsertide korraldamise ja väidetavalt Tallinna linnale tekitatud
kahju vahel.

3.6 Kaitsja esitas maakohtule tõendid, millest nähtuvalt on prokuratuuri varasem õiguspraktika
käsitlenud valimistele eelneval ajal toimunud kultuuriürituste korraldamist ja rahastamist seadusliku
tegevusena. Maakohus märkis, et prokuratuuri varasemad seisukohad teistes sarnaste asjaoludega
kriminaalasjades ei ole kohtule siduvad. Kaitsja hinnangul tuleb isikuid siiski kohelda võrdselt.
Maakohus oleks pidanud põhjendama, mis on arutatavas kriminaalasjas oluliselt teisiti kui
varasemates sarnaste asjaoludega kriminaalasjades. Arutatavas asjas ei ignoreerinud maakohus
mitte ainult prokuratuuri, vaid ka Riigikohtu seisukohtadega analoogsetes kriminaalasjades.


                                                                                          3(10)
3.7 Maakohtu otsuses puuduvad põhjendused selle kohta, mille põhjal pidi Alar Nääme aru saama,
et kontsertide korraldamine pärast Riigikogu valimiste väljakuulutamist võib erinevalt varasemast
praktikast olla õigusvastane.

4. Ringkonnakohtu istungil Alar Nääme toetas vandeadvokaat Aadu Lubergi apellatsiooni ja taotles
selle rahuldamist ning õigeksmõistva kohtuotsuse tegemist. Prokuröri taandustaotlust Alar Nääme
ei esitanud.

Ringkonnakohtu istungist osa võtnud kaitsja advokaat Kalju Kutsar jagas Alar Nääme seisukohta.

Prokurör taotles jätta kohtuotsus muutmata ja apellatsioon rahuldamata.

RINGKONNAKOHTU PÕHJENDUSED JA SEISUKOHT

5. Kohtukolleegium, tutvunud kriminaalasja materjalidega ja kaitsja apellatsiooniga ning kuulanud
ära kohtumenetluse poolte seisukohad, leiab, kaitsja apellatsiooni väited maakohtu otsuse
tühistamiseks põhjust ei anna, sest see on seaduslik ja põhjendatud.

5.1 Kaitsja taotleb tunnistada KrMS § 339 lg 2 alusel kriminaalmenetlusõiguse oluliseks
rikkumiseks asjaolu, et Alar Nääme poolt väidetavalt omastatud vara kuuluvuse osas esineb
ebaselgus. Kaitsja põhjendab oma taotlust asjaoluga, et avaldatava kohtuotsuse motiive selgitades
märkis kohus, et Tallinna linn ei ole omastatud vara vahetu omanik. Alar Näämele esitatud
süüdistuses ja kohtuotsuse tekstis on aga märgitud, et ta omastas Tallinna linna vara.

Kohtukolleegiumi hinnangul on kaitsja tsiteerinud kohtu selgitusi valikuliselt ja tendentslikult ning
teinud neist ebaõige järelduse. Kohus on selgitanud, et „.. isegi kui Tallinna linn oleks teo heaks
kiitnud, ei ole ta omastatud vara vahetu omanik, vaid omaniku esindaja, Tallinna Linnavalitsust
pean silmas.“ Seega seisnes kohtu selgitus selles, et isegi kui Tallinna Linnavalitsus oleks teo heaks
kiitnud, ei ole ta vara omanik, vaid omaniku, s.o Tallinna linna esindaja. Kohtu selgitus on
kohtukolleegiumi hinnangul kooskõlas kohaliku omavalitsuse korralduse seaduse §-s 10
sätestatuga, mille kohaselt on linn avalik-õiguslik juriidiline isik, keda esindavad seaduste ja
omavalitsusüksuse põhimääruse alusel ning kehtestatud korras oma pädevuse piires volikogu,
volikogu esimees, valla- või linnavalitsus ning vallavanem või linnapea või nende poolt volitatud
esindajad. Linnal on avalik-õigusliku juriidilise isikuna iseseisev eelarve, arveldusarve pangas ja
oma sümboolika. Sama seaduse § 4 kohaselt on volikogu kohaliku omavalitsusüksuse esinduskogu,
mis valitakse valla või linna hääleõiguslike elanike poolt kohaliku omavalitsuse volikogu valimise
seaduse alusel ning valitsus volikogu poolt moodustatav täitevorgan.

Kohtuotsuse leheküljel 21 on maakohus märkinud, et kohaliku omavalitsuse üksuse ametnik ei ole
kohaliku omavalituse vara omanik, vaid õigusaktides sätestatud juhtudel ja ulatuses vara õigustatud
käsutaja. Lähtudes kuriteo (antud juhul omastamise) olemasolu või mitteolemasolu tuvastamisel
vaid sellest, mida arvab vastava avalik-õigusliku juriidilise isiku esindaja, seadustaks kohus
sisuliselt korruptsiooni.

Seega on maakohtu selgitused ja põhjendused kohtukolleegiumi hinnangul kooskõlas kohtuotsuse
tekstiga. 30. juuni 2016 kohtuistungi protokolli kohaselt on süüdistavale olnud kohtuotsus
arusaadav. Kaitsja on öelnud, et kohtuotsus on arusaadav peaaegu täies mahus, kuid mõned
küsimused jäävad. Mis kaitsjale kohtuotsuses arusaamatuks jäi, seda kaitsja ei selgita (3 kd tl 186).



                                                                                          4(10)
Kohtukolleegium lisab selgituseks, et kohtuotsuse tekst ja kohtu poolt antud selgitused kohtuotsuse
sisu kohta ei saagi kattuda, sest neil on erinevad eesmärgid. Kriminaalmenetlusseadustik kehtestab
kohtuotsusele kindlad vorminõuded ning selle põhjendavas osas kasutatakse sageli juriidilisi
termineid, mis võivad tavainimese jaoks olla raskesti mõistetavad. Seepärast ongi KrMS § 315 lg-s
3 kehtestatud nõue, et kohtunik küsib, kas õigeksmõistetu või süüdimõistetu on kohtuotsusest aru
saanud, ning selgitab talle vajaduse korral selle sisu.

Eeltoodut arvesse võttes ei nõustu kohtukolleegium kaitsja taotlusega tunnistada KrMS § 339 lg 2
alusel kriminaalmenetlusõiguse oluliseks rikkumiseks asjaolu, et esineb vastuolu kohtuotsuse teksti
ja kohtu selgituste vahel. Kohtukolleegium sellist vastuolu ei tuvastanud. Isegi kui rikkumine oleks
esinenud, saaks kohtukolleegium tunnistada selle kriminaalmenetlusõiguse oluliseks rikkumiseks
üksnes juhul, kui sellega oleks kaasnenud ebaseaduslik või põhjendamatu kohtuotsus.

5.2 Kaitsja leiab, et maakohus on rikkunud KrMS § 339 lg 1 p-s 12 sätestatud ausa ja õiglase
kohtumenetluse põhimõtet, millega on oluliselt rikutud kriminaalmenetlusõigust.

KrMS § 341 lg 3 sätestab, et tuvastades kriminaalmenetlusõiguse olulise rikkumise KarS § 339
lõike 1 punktis 12 või lõikes 2 nimetatud kriminaalmenetlusõiguse olulise rikkumise, mida ei ole
võimalik apellatsioonimenetluses kõrvaldada, tühistab ringkonnakohus kohtuotsuse ja saadab
kriminaalasja maakohtule uueks arutamiseks samas või teises kohtukoosseisus.

Arutatavas kriminaalasjas seisneb ausa ja õiglase kohtumenetluse põhimõtte rikkumine kaitsja
apellatsiooni kohaselt selles, et maakohus jättis rahuldamata kaitsja taotluse prokuröri
taandamiseks, kes ei olnud kohtueelses menetluses ega kohtus erapooletu. Kohtukolleegiumi
hinnangul on kaitsja poolt viidatud rikkumine selline, mida ei ole võimalik apellatsioonimenetluses
kõrvaldada. Seega ei oleks kaitsja pidanud apellatsioonis taotlema mitte õigeksmõistva kohtuotsuse
tegemist, vaid kohtuotsuse tühistamist ja kriminaalasja saatmist maakohtule uueks arutamiseks
samas või teises kohtukoosseisus.

Riigikohtu kriminaalkolleegium on 8. juuni 2009. a otsuses nr 3-1-1-46-09 selgitanud, et
kohtueelses menetluses selgitavad uurimisasutus ja prokuratuur kahtlustatavat ja süüdistatavat
õigustavad ja süüstavad asjaolud. Kohtueelses menetluses teostab prokurör seega juhtimis- ja
järelevalve funktsiooni, mis sisaldab endas kohustust tagada kohtueelse menetluse seaduslikkus ja
isikute õiguste järgimine. Seejuures ei saa prokuröri erapoolikust tuletada pelgalt tema õiguslikest
otsustustest kohtueelse menetluse käigus, mis on suunatud tõendite kogumisele ja asjaolude
väljaselgitamisele, ja seda ka juhul, kui neid otsustusi hiljem tühistatakse kõrgemalseisva prokuröri
poolt. Vastupidine lähenemine piiraks ebamõistlikult prokuröri tegevust kohtueelse menetluse
juhtimisel. Oluline on, et prokuröri otsustused ei oleks kantud sellistest sisemistest motiividest, mis
ei ole seotud ametialaste ülesannete hoolsa täitmisega (näiteks isiklikest väärtushinnangutest
tulenev eelarvamus kahtlustatava või süüdistatava suhtes või isiklik huvitatus kriminaalmenetluse
tulemusest).

Arutatavas kriminaalasjas ei nähtu taandamistaotlusest ega apellatsioonist asjaolusid, mis viitaksid
prokuröri isiklikest väärtushinnangutest tulenevale eelarvamusele Alar Nääme suhtes või isiklikule
huvitatusele kriminaalmenetluse tulemustest.

Kriminaaltoimiku materjalidest nähtub, et kannatanu, s.o Tallinna linna volitatud esindaja PL tutvus
kriminaaltoimiku materjalidega 9. novembril 2015 (II kd tl 111). Kannatanu esindaja ja prokuröri
vahel peetud kirjavahetust ilmneb, et Tallinna Linnavalitsuse liikmetel ei olnud ühist seisukohta
kriminaalasjas tsiviilhagi esitamise küsimuses (II kd tl 112-119), mistõttu prokurör pikendas

                                                                                           5(10)
tsiviilhagi esitamise tähtaega kuni 23. novembrini 2015. Tähtaja viimasel päeval teatas Tallinna
abilinnapea linnapea ülesannetes TA, et Tallinna linn antud kriminaalasjas ennast kannatanuks ei
pea ja tsiviilhagi ei esita. Kuna prokurör sai TA kirja alles 23. novembril 2015, siis ei saanudki ta
seda koos kriminaaltoimiku materjalidega kaitsjale tutvumiseks anda. Lisaks sellele on KrMS §
223 lg 2 kohaselt prokuratuuril õigus otsustada, millised materjalid ta süüdistuse tõendamiseks
kriminaaltoimikuga kohtusse saadab. TA kirja näol ei ole tegemist mitte tõendiga, vaid kannatanu
seisukohaga tsiviilhagi esitamise küsimuses. Süüdistusakti punktis 3 on märgitud, et Tallinna
linnale on tekitatud kahju 2 846,50 eurot ning Tallinna Linnavalitsuse poolt kriminaalasjas
tsiviilhagi ei esitatud (III kd tl 4). Seega olid süüdistatav ja kaitsja pärast süüdistusakti saamist
informeeritud sellest, et Tallinna linn Alar Nääme vastu tsiviilhagi esitanud ei ole. Asjaolul, et
Tallinna linn end ise kannatanuks ei pea, ei ole arutatava kriminaalasja lahendamisel tähtsust.
Prokurör esitas eelistungil kohtule Tallinna Linnavalitsusega peetud kirjavahetuse kohe pärast seda
kui kaitsja seadis kahtluse alla kohtueelse menetluse normide rikkumise. Kohtuistungite alguseni oli
siis jäänud 1,5 kuud. Seega oli süüdistataval ja kaitsjal piisavalt aega esitatud materjalidega
tutvumiseks ja kaitsetaktika kujundamiseks.

Asjaolul, et kaitsja viitas kannatanu puudumisele juba kriminaalmenetluse lõpetamise taotluses, ei
ole kohtukolleegiumi hinnangul prokuröri taandamise küsimusega mingit seost.

Eeltoodut arvesse võttes ei nõustu kohtukolleegium apellatsiooni esitanud kaitsja vandeadvokaat
Aadu Lubergi apellatsiooni väitega, et prokurör on olnud kohtueelses menetluses ja kohtus
erapoolik, mistõttu prokuröri taandamata jätmisega on rikkunud maakohus ausa ja õiglase
kohtumenetluse põhimõtet KrMS § 339 lg 1 p 12 tähenduses. Samas väärib kohtukolleegiumi
hinnangul tähelepanu seegi, et Alar Nääme ja ringkonnakohtu istungist osa võtnud kaitsja advokaat
Kalju Kutsar prokurör Inna Ombleri vastu taandustaotlust ei esitanud. Seega ei ole olnud kaitsja
pool oma seisukohtades järjekindel.

5.3 Kaitsja leiab, et maakohus on rikkunud oluliselt kriminaalmenetlusõigust KrMS § 339 lg 2
tähenduses, sest paljudele kaitsja poolt tõstatatud küsimustele ei ole maakohus oma otsuses
vastanud. See tähendab, et maakohus on rikkunud põhjendamiskohustust. Nii ei ole maakohus
põhjendanud, miks ta ei arvesta arutatavas kriminaalasjas kaitsja poolt viidatud Riigikohtu lahendis
nr 3-1-1-23-14 toodud seisukohtadega ja prokuratuuri varasema õiguspraktikaga analoogsetes
situatsioonides. Maakohus ei ole motiveerinud, miks oli 14. detsembril 2014 Alar Nääme poolt
korraldatud kontsert seaduslik, kuid järgneva kahe kontserdi korraldamisega pani toime kuriteo.
Samuti ei ole maakohus põhjendanud, mille põhjal pidi Alar Nääme aru saama, et kontsertide
korraldamine pärast Riigikogu valimiste väljakuulutamist võib erinevalt varasemast praktikast olla
õigusvastane.

Riigikohtu kriminaalkolleegium on 18. märtsi 2015. a otsuses nr 3-1-1-11-15 selgitanud, et
kohtuotsuse põhistuse ebapiisavuse või -veenvuse korral on kohtuotsuse põhjendamise kohustuse
rikkumine käsitatav kriminaalmenetlusõiguse rikkumisena KrMS § 339 lg 2 mõttes. Sellist
rikkumist on KrMS § 341 lg 3 kohaselt ringkonnakohtul võimaluse korral õigus kõrvaldada.
Riigikohtu kriminaalkolleegium on märkinud ka seda, et olukord, kus kaitsjad ei nõustu pelgalt
tõendite hindamisest tehtud järeldustega, ei ole käsitatav kohtuotsuste põhistamata jätmisena
(Riigikohtu kriminaalkolleegiumi 14. novembri 2012. a otsus nr 3-1-1-1-100-12 ja 6. juuni 2014. a
otsus nr 3-1-1-28-14).

Kohtukolleegiumi hinnangul on arutatavas kriminaalasjas vaidlustatud maakohtu otsuses järelduste
kujunemine jälgitav ja nendes on piisava põhjalikkusega näidatud, miks ning millistele tõenditele
tuginevalt on Alar Nääme KarS § 201 lg lg 2 p 1,3 järgi ametiisikuna korduvalt Tallinna linna vara

                                                                                         6(10)
omastanud. Asjaolu, et kaitsja maakohtu otsuse põhistustega ei nõustu, ei tähenda kohtuotsuses
põhjenduse puudumist.

5.4 Sisuliselt taotleb kaitsja esitatud apellatsioonis maakohtu poolt käsitletud tõenditest tehtud
järelduste ümberhindamist.

Vastuseks sellele märgib kohtukolleegium, et kriminaalmenetluses lasub tõendite esmase hindamise
kohustus maakohtul. Riigikohtu kriminaalkolleegiumi praktikas on ringkonnakohtu tõendite
hindamist puudutavate volituste osas asutud seisukohale, et ringkonnakohtul on õigus esimese
astme kohtu poolt kriminaalasjas kogutud tõenditele antud hinnangut muuta vaid siis, kui selleks on
veenvad põhjused. Riigikohtu kriminaalkolleegium on 3. detsembri 2012. a otsuses nr 3-1-1-107-12
märkinud, et kui erinevad kohtud hindavad tõendeid ning nendest tehtavaid järeldusi olulisel määral
erinevalt, peab ringkonnakohus lisaks omapoolsele tõendite analüüsile näitama ära ka esimese
astme kohtu poolt tõendite hindamisel tehtud vead, mis kinnitavad kohtuliku uurimise ühekülgsust
või puudulikkust ja mis viivad enda koostoimes või ka eraldivõetult maakohtu järeldused
mittevastavusse faktiliste asjaoludega.

Kohtukolleegium leiab, et nii esitatud apellatsiooni väidete kui maakohtu otsuses sisalduva tõendite
analüüsi pinnalt ei ole võimalik leida veenvaid argumente maakohtu süüdimõistva kohtuotsuse
tühistamiseks ja õigeksmõistva kohtuotsuse tegemiseks. Kaitsja apellatsioonis korratakse samu
väiteid, mida ta esitas maakohtus ning millele maakohus on oma otsuses juba vastanud. Maakohus on
kohtukolleegiumi arvates olnud tõendite hindamises ning oma siseveendumuse kujunemise
kajastamisel piisavalt põhjalik, mistõttu kohtukolleegium ei pea vajalikuks korrata maakohtu otsuses
esitatud põhjendusi. Kohtukolleegium viitab siinjuures Riigikohtu kriminaalkolleegiumi varasemale
seisukohale, et kaebust läbi vaatav kohus ei pea andma vastuseid kõigile apellatsioonis toodud
väidetele, millele maakohus on oma otsuses ammendavalt ja põhistatult vastanud ning millega
ringkonnakohus nõustub (Riigikohtu kriminaalkolleegiumi 13. detsembri 2013. a otsus asjas nr 3-1-
1-113-13, 29. aprilli 2011. a otsus asjas nr 3-1-1-23-11 ja 19. detsembri 2011. a otsus asjas nr 3-1-1-
92-11).

5.5 Arutatavas asjas puudub vaidlus selles, et 18. jaanuaril ja 13. veebruaril 2015 korraldati Tallinna
Kesklinna vanema Alar Nääme initsiatiivil Valga linnas kaks kontserti ning ta lasi need hüvitada
Tallinna Kesklinna Valitsusele eraldatud Tallinna linna eelarvelistest vahenditest. Vaidlust ei ole ka
selles, et nende ürituste organiseerimise ajal ta teadis, et soovib kandideerida 2015. aastal
korraldatavatel XIII Riigikogu valimistel Eesti Keskerakonna valimisnimekirjas nr 11, s.o Võru-,
Valga- ja Põlvamaa piirkonnas. Nende asjaolude vastu ei vaidle ka süüdistatav ega tema kaitsja.

Seega on arutatava kriminaalasja keskseks küsimuseks asjaolu, kas Alar Nääme on kasutanud
Tallinna linna eelarvelisi vahendeid Valga linnas toimunud isikliku valimisürituse eest tasumiseks.

 5.6 Kaitsja heidab maakohtule ette, et ta ei ole motiveerinud, miks oli 14. detsembril 2014 Alar
Nääme poolt korraldatud kontsert seaduslik, kuid järgneva kahe kontserdi korraldamisega pani toime
kuriteo. Samuti ei ole kohus põhjendanud, miks ta ei arvesta prokuratuuri varasema õiguspraktikaga
analoogsetes situatsioonides, kus prokuratuur on keeldunud kriminaalmenetluse alustamisest või
kriminaalmenetluse lõpetanud.

Kohtukolleegiumi hinnangul märgitakse maakohtu otsuses põhjendatult, et kohus hindab igale isikule
esitatud süüdistust lähtudes konkreetses kriminaalasjas kohtule esitatud tõenditest ja kohtupraktikast.
Kohtule ei ole siduvad prokuratuuri varasemad seisukohad teistes sarnaste asjaoludega
kriminaalasjades. 14. detsembri 2014 kontserdi korraldamises ei ole Alar Näämele süüdistust

                                                                                          7(10)
esitatud, mistõttu maakohus ei pidanudki põhjendama, miks Alar Nääme ei ole selles episoodis
kuritegu toime pannud. Maakohus on kohtuotsuse lehekülgedel 15-17 ammendavalt selgitanud, miks
olid süüdistuses märgitud kontserdid käsitletavad valimisüritustena. Riigikohtu kriminaalkolleegium
on 17. mai 2013. a otsuses nr 3-1-1-44-13 rõhutanud, et kohus peab kriminaalasjas välja selgitama
tõendamiseseme asjaolude esinemise või puudumise, mitte aga käsitlema sellest väljaspoole jäävaid
küsimusi. Seetõttu puudub kohtul kohustus käsitleda menetlusosaliste asjassepuutumatuid seisukohti.

Kuna kaitsja poolt loetletud küsimused ei puuduta arutatava kriminaalasja tõendamiseset ega
tuvastatud asjaoludele antavat õiguslikku hinnangut, ei pidanudki maakohus nende osas oma
seisukohta kujundama. Seega on kaitsja poolt maakohtule tehtud etteheide põhjendamatu.

5.7 Kohtukolleegiumi ei nõustu kaitsja väitega, et maakohus ei ole arvestanud Riigikohtu
kriminaalkolleegiumi 2. mai 2014. a otsuses nr 3-1-1-23-14 toodud seisukohtadega ega põhjendanud,
miks Riigikohtu kriminaalkolleegiumi 5. detsembri 2014. a otsus arutatavas asjas kohaldamisele ei
kuulu.

Apelleeritud kohtuotsuse lehekülgedel 19-21 on maakohus motiveerinud, miks Riigikohtu lahend nr
3-1-1-52-14 arutatavas asjas kohaldamisele ei kuulu. Selles Riigikohtu lahendis on tehtud edasiviide
Riigikohtu lahendis nr 3-1-1-23-14 toodud seisukohtadele. Maakohus märkis põhjendatult, et
Riigikohtu suuniste kohaselt ei ole eraõigusliku juriidilise isiku puhul osaühingu vara enda kasuks
pööramine ebaseaduslik vaid juhul kui osaühingul on üks omanik. Samuti on maakohus
põhjendanud, miks ei saa avalik-õigusliku juriidilise isiku esindaja arvamus tekitatud kahju kohta olla
kohtule siduvaks tuvastamaks kuriteo toimepanemist.

5.8 Kohtukolleegiumi hinnangul on ebaõige kaitsja arusaam, et varalise kahju puudumine välistab
KarS §-s 201 sätestatud omastamise objektiivse koosseisu. Riigikohtu senine praktika on olnud
jätkuvalt seisukohal, et KarS § 201 objektiivse koosseisu tuvastamisel ei ole varalise kahju
kindlakstegemine vajalik. Teo toimepanemiseks piisab, kui asi on omanikult ära võetud või oma
kasuks pööratud. Maakohtu otsuse lehekülgedel 8-9 on kahju küsimust motiveeritud ja viidatud
asjakohastele Riigikohtu lahenditele selles küsimuses. Kohtukolleegium ei pea vajalikuks maakohtu
põhjendusi ega Riigikohtu lahenditele tehtud viiteid korrata. Küll aga peab kohtukolleegium
vajalikuks täiendavalt viidata Riigikohtu kriminaalkolleegiumi hiljutisele 31. mai 2015. a otsusele
nr 3-1-1-41-15, milles on jätkuvalt rõhutatud Riigikohtu senises praktikas omaksvõetud seisukohta,
et kannatanu menetlusseisundit loovast kahjust saab rääkida sõltumata sellest, kas isikul on kuriteo
toimepanija teo tõttu tekkinud tsiviilõiguslik kahju hüvitamise nõue.

5.9 Kaitsja on oma apellatsioonis väitnud, et sõltumata süüdistatava tegude tõendatusest ja
koosseisupärasusest, mida kaitsja samuti eitab, on välistatud kõnealuse teo õigusvastasus.
Õigusvastasust välistavaks asjaoluks peab kaitsja kannatanu nõusolekut, millena ta käsitleb Tallinna
abilinnapea linnapea ülesannetes Tavai Aasa kirja, mille kohaselt Tallinna linn ennast kannatanuks
ei pea ja tsiviilhagi ei esita. Apellatsioonist võib järeldada, et kaitsja arvates välistab kannatanu
arvamus, et talle pole kahju põhjustatud, kannatanul tekkinud varalise kahju kui kuriteo
koosseisulisele tunnusele vastava asjaolu tuvastamise. Selline käsitlus ei ole õiguslikult arvestatav.

Nii on Riigikohtu kriminaalkolleegium 14. detsembri 2011. a otsuses nr 3-1-1-89-11 selgitanud, et
kannatanu nõusolek kui karistusseadustikus sätestamata seadusülene õigustav asjaolu on
määratletav kui teadlik ja vabatahtlik koosseisupärase õigushüve kahjustamise lubamine. Kannatanu
nõusolek on konkreetses situatsioonis õigustavaks asjaoluks vaid juhul, kui see on antud enne teo
toimepanemist ja kehtib veel õigushüve rikkumise hetkel (Riigikohtu kriminaalkolleegiumi
22. septembri 2010. a otsus asjas nr 3-1-1-60-09, p 17.2.) Järelikult ei saa arutatavas asjas

                                                                                          8(10)
kannatanu loobumist süüdistatava vastu esitatud tsiviilhagist ja kannatanu arvamust kahju
mittetekkimise kohta pidada kõneksolevate tegude õigusvastasust välistavateks asjaoludeks juba
ainuüksi seetõttu, et need pärinevad tegude toimepanemisele järgnenud ajast.

Lisaks sellele on Riigikohtu kriminaalkolleegium 14. detsembri 2011.a otsuses nr 3-1-1-89-11
märkinud, et kannatanu loobumine tsiviilhagist ei takista varalise kahju kui kuriteo koosseisulise
tunnuse tuvastamist. Materiaalõiguslikult ei sõltu hinnang sellele, kas mingi teoga põhjustati isikule
varaline kahju, sellest, kas kahjustatud isiku enda arvates on talle kahju tekitatud või kas ta soovib
nõuda kahju tekitajalt selle hüvitamist. Kahjustatud isiku subjektiivne arvamus ei saa muuta
olematuks tema varalises sfääris objektiivselt toimunud muudatust. Küll sõltub kahjustatud isiku
tahtest üldjuhul see, kas tema tsiviilõigused, mis tulenevad kahju tekitamisest, saavad menetluslikult
siduval kujul kindlaks määratud ja maksma pandud või mitte. Nimelt tuvastatakse tsiviilõiguste ja -
kohustuste olemasolu või puudumine tulenevalt TsMS §-dest 3 ja 4 üldjuhul vaid õigustatud isiku
initsiatiivil ja selle isiku soovitud ulatuses. Dispositiivsuse põhimõttest lähtuvalt sõltub ka
tsiviilõigusliku kahju hüvitamise nõude eelduste, sh kahju olemasolu, tuvastamine kahjustatud isiku
tahtest. Varalise kahju kui mingi kuriteo koosseisulisele tunnusele vastava asjaolu
kindlakstegemisel pole aga kahjustatud isiku tahtel otsest rolli. Juhul, kui varaline kahju on
käsitatav kahju tekitaja karistusõigusliku vastutuse eeldusena, peab selle tuvastamisel lähtuma
KrMS §-s 6 sätestatud kriminaalmenetluse kohustuslikkuse põhimõttest, mitte kahjustatud isiku
seisukohast.

Eeltoodust tulenevalt ei ole Tallinna linna loobumisel tsiviilhagist ega tema seisukohal, et Alar
Nääme ei ole Tallinna linnale kahju tekitanud, Alar Nääme karistusõigusliku vastutuse seisukohalt
õiguslikku tähendust. Vaidlustades Alar Nääme süüditunnistamist KarS § 201 lg 2 p 1,3 järgi
Tallinna linna 2 846,50 euro omastamises, ei tugine kaitsja mitte maakohtu tuvastatud faktilistele
asjaoludele, vaid enda versioonile sündmuste käigust.

5.10 Kohtukolleegium ei jaga kaitsja seisukohta, et Alar Nääme ei saanud aru oma teo keelatusest.
Kohtuotsuse leheküljel 23 on maakohus jälgitavalt ja veenvalt põhjendanud, miks pani Alar Nääme
omastamiskuriteo toime kavatsetult. Maakohtu otsuses märgitakse põhjendatult, et Alar Nääme ei
kandideerinud valimistel esimest korda. Varem oli ta kandideerinud kaks korda kohaliku omavalituse
valimistel ning üks kord Riigikogu valimistel. Seetõttu oli Alar Näämele arusaadav, mida kujutab
endast valimispropaganda ja valimisüritus ning kes peab selle kulud tasuma. Alar Nääme sai aru ka
sellest, et oma isikliku valimiskampaania rahastamine Tallinna linna vara arvel ei ole seaduslik.
Asjaolu, et isiklike kulutuste hüvitamine võõra vara arvelt ei ole seaduslik, on kohtukolleegiumi
hinnangul mõistetav igale arusaamisvõimelisele inimesele. Seetõttu mingist eksimusest Alar Nääme
käitumises rääkida ei saa.

5.11 Eeltoodut arvesse võttes leiab kohtukolleegium, et kaitsja apellatsiooni taotlus kohtuotsuse
tühistamiseks ja uue otsusega Alar Nääme õigeksmõistmises KarS § 201 lg 1,3 järgi põhjust ei
anna.

6. Alar Näämet varem kaitsnud ning apellatsiooni esitanud valitud kaitsja Aadu Luberg on taotlenud
apellatsioonis jätta õigeksmõistva kohtuotsuse tegemise korral kohtueelses menetluses ja maakohtus
tekkinud menetluskulud KrMS § 181 lg 1 alusel riigi kanda.

KrMS § 180 lg 1 kohaselt hüvitab süüdimõistva kohtuotsuse tegemise korral menetluskulud
süüdimõistetu.



                                                                                          9(10)
Kuna kohtukolleegium jätab maakohtu süüdimõistva kohtuotsuse Alar Nääme suhtes muutmata, siis
jätab kohtukolleegium kaitsja taotluse menetluskulude riigi kanda jätmise kohta rahuldamata.

7. Ringkonnakohtu istungist osa võtnud Alar Nääme valitud kaitsja Kalju Kutsar taotleb
apellatsioonimenetluses õigusabi osutamisega seotud kulude hüvitamist koos käibemaksuga summas
600 eurot. Menetlustoiminguks on taotluses märgitud ringkonnakohtu istungiks valmistumine ja
kohtuistungil osalemine.

KrMS § 175 lg 1 p 1 näeb ette, et menetluskuluks on valitud kaitsjale või esindajale makstud
mõistliku suurusega tasu ja muud menetlusosalise vajalikud kulud, mis on tekkinud seoses
kriminaalmenetlusega.

KrMS § 185 lg 2 sätestab, et kui apellatsioonimenetluses jäetakse maakohtu otsus muutmata ja
apellatsioon rahuldamata, jäävad menetluskulud selle isiku kanda, kelle huvides apellatsioon on
esitatud.

Kuna kohtukolleegium jätab apelleeritud kohtuotsuse muutmata, siis jääb apellatsioonimenetluses
valitud kaitsjale makstud tasu summas 600 eurot süüdistatava Alar Nääme kanda.

8. Eeltoodu alusel ja juhindudes KrMS § 337 lg 1 p-st 1 jätab kohtukolleegium Harju 30. juuni
2016. a kohtuotsuse Alar Nääme suhtes muutmata ja apellatsiooni rahuldamata.



/allkirjastatud digitaalselt/




                                                                                 10(10)

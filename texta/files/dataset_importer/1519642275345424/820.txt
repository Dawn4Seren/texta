                           KOHTUMÄÄRUS
 Kohus                                Pärnu Maakohus
 Kohtunik                             Ivika Sillaots
 Kohtujurist                          Ave Roosvalt
 Määruse tegemise aeg ja koht         14. detsember 2016, Pärnu
 Tsiviilasja number                   2-16-18383
 Tsiviilasi                           K-M.T.’i hagi isaduse tuvastamise ja elatisraha nõudes
 Menetlustoiming                      Hagiavalduse     menetlusse    võtmisest   keeldumine,    kirjalik
                                      menetlus
 Menetlusosalised ja nende            Hageja: K-M.T., isikukood xxxxxxxxxxxx, elukoht
 esindajad                            Xxxxxxxxxxxx, seaduslik esindaja M.T., isikukood
                                      xxxxxxxxxxx, elukoht Xxxxxxxxxxxx, e-post: xxxxxxxxxxxx
                                      Hageja       lepinguline    esindaja     K.S.,     e-post:
                                      kaupo.syvaoja@mail.ee ; kaupo@oigusburoo.ee
                                      Kostja 1: A.
                                      Kostja 2: B.

RESOLUTSIOON
  1. Jätta K-M.T.’i hagi isaduse tuvastamise ja elatisraha nõudes menetlusse võtmata ja
     tagastada koos lisadega esitajale.
  2. Menetluskulud jäävad hageja kanda.

Edasikaebamise kord
Määruse peale võib esitada määruskaebuse Tallinna Ringkonnakohtule Pärnu Maakohtu kaudu
15 päeva jooksul kohtumääruse määruskaebuse esitajale kättetoimetamisest alates.

Asjaolud ja põhjendused
K-M.T. on esitanud Pärnu Maakohtule hagi B. vastu isaduse tuvastamise ja elatisraha nõudes.
Kohus, tutvunud esitatud hagiavaldusega, leiab, et hagiavalduse menetlusse võtmisest tuleb
keelduda. Tsiviilkohtumenetluse seadustiku (TsMS) § 3 lg 1 kohaselt kohus menetleb tsiviilasja,
kui isik pöördub seaduses sätestatud korras kohtusse oma eeldatava ja seadusega kaitstud õiguse
või huvi kaitseks. TsMS § 371 lg 2 kohaselt kohus võib jätta hagiavalduse menetlusse võtmata,
kui hagi ei ole esitatud hageja seadusega kaitstud õiguse ega huvi kaitseks või eesmärgil, millele
riik peaks andma õiguskaitset, või kui hagiga ei ole hageja taotletavat eesmärki võimalik saavutada.
                                                                                        2-16-18383

K-M.T. (vana nimega L.) on Pärnu Maakohtule esitanud hagi, mille kohaselt on tema
sünnitunnistusel isana märgitud A.. Lapse bioloogiline isa on B., kelle vastu hageja pöördub
kohtusse, et esitada põlvnemise tuvastamise ja elatisraha nõue.
K-M.T. ei saa esitada põlvnemise tuvastamise nõuet B.’st, kuna isana on sünniakti kantud A..
Samuti ei saa ta esitada elatise nõuet B. vastu, kuna tema sünniakti on kantud isana A.. Seega on
K-M.T.’i esitatud hagi puhul tegemist perspektiivitu hagiga.
K-M.T. saab kohtusse esitada isaduse vaidlustamise hagi A. vastu vastavalt Perekonnaseaduse
(PKS) § 91, mille lõike 1 kohaselt on isaduse vaidlustamise õigus mehel, kelle isadus on tuvastatud
tulenevalt abielust lapse emaga või kes on isaduse omaks võtnud, samuti lapse emal ning lapsel.
PKS § 95 sätestab, et isaduse tuvastamise või vaidlustamise otsustab kohus mehe hagi põhjal, mis
on esitatud lapse vastu, või ema või lapse hagi põhjal, mis on esitatud mehe vastu.
Käesoleval juhul on kohtusse esitatud nõue tuvastada K-M.T.’i põlvnemine kostjast B.’st ja mõista
kostjalt B.’lt lapse kasuks välja elatis. Kohtu hinnangul ei saa kohus menetleda põlvnemise
tuvastamise ja elatise nõuet enne isaduse vaidlustamist. Riigikohus 24.10.2012 lahendis nr 3-2-1-
111-12 punktis 17 on märkinud, et kohus saab kehtiva PKS § 94 lg 1 järgi isaduse tuvastada, kui
ühtki meest ei ole lapse isana kindlaks tehtud, samuti kui isadus on vaidlustatud ja kohus on
tuvastanud, et laps ei põlvne mehest, kelle isadus vaidlustati. Viidatud sätte kohaselt ei saa kohus
tuvastada mehe isadust enne, kui on tuvastatud, et laps ei põlvne mehest, kes on lapse isana
rahvastikuregistrisse kantud. Seega peab olema lapse isana rahvastikuregistrisse kantud mehe
isadus enne teise mehe isaduse tuvastamist edukalt vaidlustatud, st jõustunud kohtulahendiga peab
olema tuvastatud, et laps ei põlvne isana rahvastikuregistrisse kantud mehest.
Seega tuleb esmalt esitada kohtusse isaduse vaidlustamise hagi A. vastu, et kohus saaks tuvastada,
et laps ei põlvne mehest, kes on lapse isana sünniakti kantud ning alles peale nimetatud asjas
jõustunud kohtulahendit saab kohtusse esitada hagi K-M.T.’i põlvnemise tuvastamiseks B.’st ja
elatise nõudes.
Eeltoodust tulenevalt kohus keeldub hagiavaldust menetlusse võtmast, sest hagiga ei ole võimalik
saavutada hageja taotletavat eesmärki TsMS § 371 lg 2 p 2 mõttes. TsMS § 372 lg 4 alusel kohus
tagastab avalduse selle esitajale.
TsMS § 372 lg 6 sätestab, et kui kohus keeldub hagiavalduse menetlusse võtmisest ja tagastab selle
määrusega, siis loetakse, et avaldust ei ole esitatud ja hagi ei ole olnud kohtu menetluses.

TsMS § 168 lg 1 alusel jäävad menetluskulud hageja kanda. Teadaolevaid hüvitatavaid
menetluskulusid asjas tekkinud ei ole.



/allkirjastatud digitaalselt/
Ivika Sillaots
Kohtunik




                                                                                               2 (2)

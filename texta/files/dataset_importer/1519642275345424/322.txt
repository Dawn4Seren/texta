                              KOHTUMÄÄRUS

 Kohus                           Tallinna Ringkonnakohus

 Tsiviilasja number              2-15-17663

 Määruse tegemise aeg ja koht    21. detsember 2016, Tallinn

 Kohtukoosseis                   Indrek Soots, Liis Arrak, Indrek Parrest

 Tsiviilasi                      VL avaldus lapse elu- ja viibimiskoha, tervise ja
                                 hariduse küsimustes ühise hooldusõiguse osaliseks
                                 lõpetamiseks ja üleandmiseks

 Vaidlustatud kohtulahend        Harju Maakohtu 27.09.2016 määrus

 Kaebuse esitaja ja kaebuse liik AL määruskaebus


 Menetlusosalised     ja   nende Avaldaja: VL (isikukood XXXXXXXXXXX, elukoht
 esindajad                       XXX)

                                 Puudutatud isik I: ML (isikukood XXXXXXXXXXX,
                                 elukoht XXX), esindaja riigi õigusabi korras
                                 vandeadvokaat Ilya Zuev

                                 Puudutatud isik II: AL (isikukood XXXXXXXXXXX,
                                 elukoht XXX; XXX)

                                 Eestkosteasutus: Tallinna linn (Haabersti Linnaosa
                                 Valitsuse kaudu)

 Menetluse liik                  Kirjalik menetlus

Resolutsioon:
    1. Harju Maakohtu 27.09.2016 määrus jätta muutmata.
    2. Määruskaebus jätta rahuldamata.
    3. Määruskaebuse esitamisest tingitud menetluskulud jätta AL kanda, välja
       arvatud tasu ML-le osutatud riigi õigusabi eest, mis jätta Eesti Vabariigi kanda.
    4. VL-l ja Tallinna linnal (Haabersti Linnaosa Valitsuse kaudu) puuduvad
       ringkonnakohtu menetluskulud, mida rahaliselt kindlaks määrata. Samuti
       puuduvad ML-l, peale riigi õigusabi tasu, muud ringkonnakohtu menetluskulud,
       mida rahaliselt kindlaks määrata.
Edasikaebamise kord
Määruse peale võib esitada määruskaebuse Riigikohtule 15 päeva jooksul määruse ärakirja
kättetoimetamisest.

Seaduses sätestatud alustel võib menetlusosaline taotleda riigipoolset menetlusabi
menetluskulude kandmiseks. Menetlusabi andmise taotlus ei peata seaduses sätestatud ega
kohtu määratud menetlustähtaja kulgemist. Seaduses sätestatud tähtaja järgimiseks peab
menetlusabi taotleja tegema tähtaja kestel ka menetlustoimingu, mille tegemiseks ta
menetlusabi taotleb, eelkõige esitama kaebuse. Kaebuse põhjendamiseks või riigilõivu
tasumiseks või kaebuses esineva sellise puuduse kõrvaldamiseks, mis on seotud menetlusabi
taotlemisega, annab kohus mõistliku tähtaja pärast menetlusabi taotluse lahendamist, kui
nimetatud taotlus ei olnud esitatud põhjendamatult või tähtaja pikendamise eesmärgil. See ei
välista menetlustähtaja ennistamist.

Asjaolud ja menetluse käik
1. 24.11.2015 esitas VL (avaldaja) Harju Maakohtule avalduse lapse ML (puudutatud isik I)
   suhtes avaldaja ja AL (puudutatud isik II) ühise hooldusõiguse osaliseks lõpetamiseks ja
   ainuhooldusõiguse lapse elu- ja viibimiskoha, tervise- ja hariduse küsimustes avaldajale
   üleandmiseks.

2. Avalduse kohaselt sündis XX.XX.XXXX avaldaja ja puudutatud isiku II abielust ühine
   laps, puudutatud isik I. Puudutatud isiku II alkoholi tarvitamine ja agressiivne käitumine
   mõjusid peresuhetele negatiivselt. Jaanuaris 2014 lahkus puudutatud isik II pere juurest
   ning 25.04.2014 lahutati abielu. Poolte kokkuleppel jäi laps pärast lahutust elama koos
   avaldajaga ning on olnud alates sellest ajast täielikult avaldaja kasvatada ja hoolitseda.
   Puudutatud isik II kohtub ning suhtleb lapsega omal soovil ning avaldaja ei ole teinud sellele
   mingeid takistusi. Avaldajal on uus kooselu ja uuest kooselust sündinud tütar, avaldaja uus
   elukaaslane elab ja töötab Soomes. Käesoleval ajal elab perekond kahes linnas (Tallinnas
   ja Helsingis). Avaldaja abikaasa sõidab Tallinnasse puhkepäeviti ning avaldaja koos lastega
   sõidab Helsingisse puudutatud isiku I koolivaheajal. Puudutatud isikul I on Soomes juba
   oma suhtlusringkond. Avaldaja koos lastega soovib Soome elama asuda, kuid puudutatud
   isik II ei anna selleks nõusolekut. Ärakolimise otsuse tegi perekond pärast seda, kui olid
   lahendatud kõik eluaseme, töötamise ja hariduse omandamisega seotud küsimused. Ka
   puudutatud isik I ise soovib kolida koos emaga Soome. Käesoleval ajal sõltub perekonna
   kolimine üksnes puudutatud isiku II nõusolekust. Avaldaja leidis, et ühise hooldusõiguse
   osaline lõpetamine on lapse huvides. Avaldaja kasvatab last igapäevaselt ning on kursis
   lapse soovide, huvide ja terviseküsimustega. Ema ja lapse vahel on tugev side ning laps
   vajab ema lähedust ja hoolt. Hooldusõiguse osalise üleandmisega avaldajale saab
   korrigeeritud tänane tegelik olukord, mis võimaldab avaldajal lapse huvide eest paremini
   seista.

3. Puudutatud isik II palus jätta avalduse rahuldamata. Puudutatud isik II osaleb aktiivselt
   lapse kasvatamises ja ülalpidamises. Igakuiselt on laps olnud isa juures 5-6 ööpäeva ning
   puudutatud isik II maksab lapsele elatist 180 eurot kuus. Puudutatud isik II sooviks lapsega
   suhelda rohkem, kuid avaldaja ei ole seda võimaldanud. Põhjendamatu on hooldusõiguse
   osaline lõpetamine üksnes põhjusel, et avaldaja soovib koos lastega kolida Soome. Elukoha
   vahetus oleks lapse jaoks suur stress ning laps ei valda soome keelt. Lapse huvides on elada
   Tallinnas, kus on tagatud stabiilne, turvaline ja lapse arengut soosiv keskkond. Puudutatud
   isik II on vajadusel valmis last üksinda kasvatama ja tema eest hoolitsema.
                                                                                               2
4. Puudutatud isikule I määratud esindaja oli seisukohal, et ühise hooldusõiguse osaline
   lõpetamine on lapse huvidega koosõlas. Ei ole alust arvata, et lapse ema ei saa oma
   vanemlike kohustustega hakkama. Laps on harjunud elama koos emaga. Puudub vaidlus, et
   senini on lapse tervise-ja haridusküsimustega tegelenud lapse ema. Puudutatud isik I
   avaldas kohtule, et talle meeldib koos isaga aega veeta, isaga jalutamas käia, samuti
   isapoolse vanaema juures käia, kuid ta tahaks koos emaga Soome elama asuda.

5. Eestkosteasutus oli seisukohal, et avaldus on põhjendatud.

Menetluse vahepealne käik
6. 01.03.2016 määrusega jättis Harju Maakohus avalduse rahuldamata, mille peale esitas
   avaldaja määruskaebuse.

7. Tallinna Ringkonnakohus tühistas 26.05.2016 määrusega maakohtu 01.03.2016 määruse
   ning saatis avalduse uueks lahendamiseks Harju Maakohtule.

8. 20.06.2016 ja 27.06.2016 täpsustas eestkosteasutus, et puudutatud isikuga II ei ole võimalik
   täiendavalt ühendust saada ning teadaolevalt viibib ta Suurbritannias. Eestkosteasutus jäi
   seisukohale, et avaldus tuleb rahuldada. Puudutatud isiku I kasvatamisega ja tema eest
   hoolitsemisega on pärast lahkuminekut tegelenud avaldaja. Laps kohtus isaga
   nädalavahetustel, kuid viimase poole aasta jooksul on suhtlus piirdunud sõnumivahetusega.

9. 12.09.2016 seisukohas teatas avaldaja, et talle jääb arusaamatuks, kus lapse isa elab ja
   töötab. Elatise tasumine toimub alates aprillist puudutatud isiku II vanemate kaudu. Elatise
   nõudes algatatud täitemenetluses teatas kohtutäitur, et lapse isa LHV Pangas ja Swedbankis
   asuvad arvelduskontod on arestitud, lapse isa töökohta ei oma ning talle ei kuulu
   registervara. Lapse isa eluviis ei vasta lapse huvidele ning ta ei saa tagada lapsele stabiilset,
   turvalist ja mitmekülgset elu, kui laps jääks elama isaga. Lapse isa võtab arvesse ainult enda
   ambitsioone ja nõuab põhjuseta, et laps elaks ilma ema ja õeta Tallinnas, kuigi ka ta ise ei
   ela Tallinnas. Puudutatud isik II seab ohtu avaldaja perekonna terviklikkuse. Puudutatud
   isiku I lahutamine emast ja tema õest ei ole lapse huvides.

10. 20.09.2016 esitas puudutatud isik II kohtule seisukoha, milles teatas, et tema praegune
    viibimiskoht on Suurbritannias ning ta soovib jätkata puudutatud isikuga I suhtlemist.
    Samas märkis puudutatud isik II, et ta nõustub, et puudutatud isik I elab koos emaga ning
    seda tulevikus ka väljaspool Eesti Vabariiki. Sealjuures tuleks garanteerida, et säiliksid
    suhted lapse isa ja Eestis elavate sugulaste vahel.

Maakohtu määrus ja selle põhjendused
11. Harju Maakohus rahuldas 27.09.2016 määrusega avalduse ning lõpetas avaldaja ja
    puudutatud isiku II ühise hooldusõiguse puudutatud isiku I elu- ja viibimiskoha, tervise ning
    hariduse küsimuste osas ning andis ainuhooldusõiguse puudutatud isiku I elu- ja
    viibimiskoha, tervise ning hariduse küsimuste osas üle avaldajale. Kohus märkis, et
    ülejäänud osas säilib avaldajal ja puudutatud isikul II puudutatud isiku I suhtes ühine
    hooldusõigus. Riigi õigusabi tasu ja riigi õigusabi kulud jättis kohus Eesti Vabariigi kanda
    ning ülejäänud menetlusosaliste menetluskulud nende endi kanda.

12. Hooldusõigus tähendab PKS § 116 lg 2 mõttes seda, et vanemal on kohustus ja õigus
    hoolitseda oma alaealise lapse eest, sh hoolitseda lapse isikliku heaolu (isikuhooldus) ja

                                                                                                  3
   lapse vara (varahooldus) eest ning otsustada lapsega seotud asju (otsustusõigus), samuti on
   hooldusõiguslik vanem PKS § 120 lg 1 järgi üldjuhul lapse seaduslik esindaja
   (esindusõigus). Vanema isikuhooldusõigus hõlmab PKS § 124 lg 1 ja § 126 lg 2 järgi mh
   vanema kohustust ja õigust last kasvatada, tema järele valvata, määrata tema viibimiskohta
   ja suhtlusringkonda. PKS § 137 lg 1 kohaselt, kui ühist hooldusõigust omavad vanemad
   elavad alaliselt lahus või ei soovi muul põhjusel hooldusõigust edaspidi ühiselt teostada, on
   kummalgi vanemal õigus kohtult hagita menetluses taotleda, et lapse hooldusõigus antaks
   talle osaliselt või täielikult üle. PKS § 137 lg 3 kohaselt ühise hooldusõiguse lõpetamise
   korral lähtub kohus hooldusõiguse ühele vanemale andmise otsustamisel eeskätt lapse
   huvidest, arvestades muu hulgas kummagi vanema vaimset ja majanduslikku valmisolekut
   last kasvatada, hingelist seotust lapsega ja senist pühendumist lapse eest hoolitsemisele ning
   lapse tulevasi elamistingimusi.

13. Esitatud avaldusest ja ärakuulamisel avaldatu kohaselt elab puudutatud isik I aastaid ema
    juures. Praegusel ajal viibib isa Suurbritannias. Igapäevaselt hoolitseb lapse eest ja kasvatab
    teda ema. Isalt on lapse kasuks välja mõistetud elatis, isa seda ei tasu, selle sissenõudmisega
    tegeleb kohtutäitur. Igapäevaseid otsustusi võtab vastu lapse ema, isa sellesse ei sekku. Isa
    vaid suhtleb ebaregulaarselt lapsega. Sisulisi vastuväiteid isa avaldusele hooldusõiguse osas
    ei ole esitanud, ta soovib vaid jätkuvalt lapsega suhelda. Eelnenut arvesse võttes pidas kohus
    põhjendatuks ühise hooldusõiguse osalist lõpetamist, kuna puudutatud isiku II vaimne ja
    majanduslik valmisolek last kasvatada ja tema eest hoolitseda, tema hingeline seos lapsega
    ning senine pühendumus lapse eest hoolitsemisel on tunduvalt väiksemad kui avaldajal.
    Laps ning lapse huve kaitsvad isikud toetavad nimetatud avaldust. Kohus lõpetas vanemate
    ühise hooldusõiguse lapse elu- ja viibimiskoha, tervise ning hariduse küsimuste osas ning
    andis selles osas hooldusõiguse üle avaldajale.

Määruskaebus
14. 24.10.2016 esitas puudutatud isik II Harju Maakohtu 27.09.2016 määruse peale
    määruskaebuse, milles palus maakohtu määruse tühistada ja jätta avalduse rahuldamata.

15. Puudutatud isik II leiab, et avaldaja soov asuda elama Soome ei saa olla aluseks vanemate
    ühise hooldusõiguse lõpetamisele. Alaealise lapse elama asumine teise riiki saab toimuda
    üksnes vanemate kokkuleppel või teise vanema notariaalsel nõusolekul. Vastasel juhul
    oleks tegemist lapserööviga. Puudutatud isik II soovib lapsega suhelda ja osaleda tema elus.
    Avaldaja on takistanud puudutatud isiku II ja lapse vahelist suhtlemisõigust. Ühise
    hooldusõiguse osaline lõpetamine muudaks suhtlemise isa ja lapse vahel veel raskemaks.
    Maakohtu määrus ei vasta PKS § 145 lg-le 1. Puudutatud isik II ei nõustu maakohtu
    seisukohtadega ning leiab, et need on vastuolus PKS § 123 lg-ga 1. Lapse elama asumisel
    teise riiki kaasneb peale elu- ja viibimiskoha, tervise- ja hardusküsimuste ka teisigi
    küsimusi, mida maakohus ei ole käsitlenud (nt keeleoskus, suhtlemine sõpradega,
    kohanemine teises ühiskonnas). Samuti tuleb mõelda selle peale, kuidas avaldaja on
    planeerinud enda ja lapse elu Soomes. Puudutatud isik I on küll kohtule öelnud, et soovib
    elada emaga Soomes, kuid laps ei pruugi oma vanusest tulenevalt kõiki üksikasju mõista.
    Suvel rääkis laps puudutatud isikule II, et tal on plaan õppida Eesti koolis ning ta ei taha
    elada Soomes. Soome elama asumise korral on lahendamata ka see, kuidas saab toimuma
    suhtlus puudutatud isiku II ja teiste sugulaste vahel. Seoses suhtlemisega tekivad ka
    täiendavad lisakulud. Laps soovib, et ka isa osaleks tema elus. Puudutatud isik II ei luba
    asuda avaldajal ja puudutatud isikul I elama Soome. Paljud pered elavad Eestis nii, et
    abikaasa töötab välismaal.


                                                                                                 4
16. Maakohus on ebaõigesti märkinud, et puudutatud isikul II ei olnud sisulisi vastuväiteid.
    27.12.2015 esitatud seisukohas on puudutatud isik II toonud välja kõik vastuväited.
    20.09.2016 seisukohas märkis puudutatud isik II, et nõustub, et laps elab koos emaga ja
    seda tulevikus ka väljaspool Eesti Vabariiki, kuid seda tingimusel, et on kokkulepitud
    suhtluskord ja muud olulised küsimused. Lisaks märkis kohus, et eestkosteasutus on
    teatanud, et neil ei ole puudutatud isikuga II võimalik täiendavalt ühendust saada ning et
    teadaolevalt viibib ta välisriigis. 26.06.2016 helistas puudutatud isik II eestkosteasutusele
    ning andis oma arvamuse. Samuti andis ta teada, et on Eestis. Puudutatud isik II on töötanud
    Inglismaal projektipõhiselt, kuna ta on tarkvara- ja elektroonikainsener. Tal on paindlik
    ajakava, mis võimaldab osaliselt töötada ka kodus ning suure osa oma ajast viibib ta ka
    Eestis. Puudutatud isiku II vanematel on kodu Peipsi järve ääres, kus meeldib käia ka
    puudutatud isikul I. Elatise võlg on tekkinud pärast kohtuotsust, enne seda maksis ta
    vabatahtlikult elatist ja tasus lapse lisakulud. Võlasumma on tingitud hageja
    menetluskuludest, mis on põhjendamatult kõrged. Puudutatud isik II tahab kummutada ka
    avaldaja väited tema alkoholi tarvitamisest lapsega kohtumiste ajal.

Vastused määruskaebusele
17. Avaldaja palus jätta määruskaebuse rahuldamata. Avaldaja on teavitanud kohut, et avaldaja
    perekond esitas taotluse alalise elamisloa saamiseks Soomes. Avaldajale ja puudutatud
    isiku I õele on elamisload väljastatud. Puudutatud isiku I osas on tähtaega pikendatud
    kohtumääruse või lapse isa nõusoleku esitamiseks kuni 30.12.2016.

18. Puudutatud isikule I määratud esindaja palus jätta määruskaebuse rahuldamata.

19. Eestkosteasutus loobus seisukoha esitamisest.

Edasine menetluse käik
20. Maakohus jättis määruskaebuse rahuldamata ning edastas selle TsMS § 663 lg 5 alusel
    läbivaatamiseks ja lahendamiseks ringkonnakohtule.

Ringkonnakohtu seisukoht
21. Ringkonnakohus, tutvunud asja materjaliga, leiab, et Harju Maakohtu 27.09.2016 määrus
    on seaduslik ja põhjendatud ning määruskaebuse väited ei anna alust selle tühistamiseks.
    Vastavalt TsMS § 657 lg 1 p-le 1 ja §-le 659 jätab ringkonnakohus maakohtu määruse
    muutmata ning puudutatud isiku II määruskaebuse rahuldamata.

22. Asja materjalidest nähtuvalt on vanemate kooselu lõppenud 2014. aastal ning poolte
    kokkuleppel jäi puudutatud isik I elama koos emaga. Puudutatud isik II on teostanud
    suhtlemisõigust, kuid lapse kasvatamise ja igapäevaelu küsimuste lahendamisega on
    tegelenud avaldaja. Lapse ema on esitanud avalduse ühise hooldusõiguse osaliseks
    lõpetamiseks eelkõige põhjusel, et soovib asuda koos lapsega elama Soome, kuid
    puudutatud isik II ei anna selleks nõusolekut. Lisaks on avaldaja toonud välja, et
    ainuhooldusõiguse osaline üleandmine avaldajale on vajalik ka hooldusõiguse ja tegeliku
    faktilise olukorra kooskõlla viimiseks.

23. PKS § 137 lg 1 kohaselt võib juhul, kui ühist hooldusõigust omavad vanemad elavad
    alaliselt lahus või ei soovi muul põhjusel hooldusõigust edaspidi ühiselt teostada, kumbki
    vanem kohtult hagita menetluses taotleda, et lapse hooldusõigus antaks talle osaliselt või
    täielikult üle. PKS § 137 lg 3 kohaselt lähtub kohus ühise hooldusõiguse lõpetamise korral
    hooldusõiguse ühele vanemale andmise otsustamisel eeskätt lapse huvidest, arvestades muu

                                                                                               5
   hulgas kummagi vanema vaimset ja majanduslikku valmisolekut last kasvatada, hingelist
   seotust lapsega ja senist pühendumust lapse eest hoolitsemisele ning lapse tulevasi
   elamistingimusi. Maakohus on ema avalduse alusel lõpetanud vanemate vahel ühise
   hooldusõiguse lapse elu- ja viibimiskoha, tervise ning hariduse küsimuste osas ning andnud
   selles osas ainuhooldusõiguse üle lapse emale.

24. Ringkonnakohus leiab, et maakohtu määruse muutmiseks ei anna alust määruskaebuse
    väide, mille kohaselt ei saa ühise hooldusõiguse osalise lõpetamise aluseks olla avaldaja
    soov asuda elama välisriiki. Riigikohus on 12.02.2016 tsiviilasjas nr 3-2-1-159-15 tehtud
    määruse p-s 28 asunud seisukohale, et lahendades vanemate ühise hooldusõiguse osalise
    lõpetamise asja olukorras, kus vanem soovib asuda lapsega välisriiki elama, tuleb arvestada
    ka lapse seotust kummagi vanemaga. Riigikohus leidis, et lapse ja välisriiki elama asuva
    vanema omavaheline side võib olla sedavõrd tugev, et kaalub lapse heaolu arvestades üles
    keskkonnavahetusest ja teisest vanemast eemalolekust tekkivad kahjulikud mõjud.
    Ringkonnakohus nõustub maakohtuga, et hooldusõiguse osaline üleandmine lapse emale
    on käesoleval juhul põhjendatud ja lapse huvides. Maakohus on leidnud, et puudutatud
    isiku II vaimne ja majanduslik valmisolek last kasvatada ja tema eest hoolitseda, tema
    hingeline seos lapsega ning senine pühendumus lapse eest hoolitsemisele on tunduvalt
    väiksemad kui avaldajal. Ringkonnakohtu hinnangul ei anna määruskaebuse väited alust
    asuda selles osas maakohtust erinevale seisukohale. Puudutatud isik II on määruskaebuses
    avaldanud, et viibib seoses tööülesannete täitmisega osaliselt Inglismaal. Puudutatud isik II
    on 20.09.2016 seisukohas teatanud, et on nõus, et laps elab koos emaga ja seda tulevikus ka
    välisriigis. Puudutatud isik II ei ole ka piisavalt põhistanud, et tal oleks valmisolek
    igapäevaselt tegeleda lapse kasvatamise ja hooldamisega ning tagada lapsele stabiilne
    elukeskkond.

25. Kolleegiumi hinnangul ei anna asja materjalid alust kahelda ema võimekuses last kasvatada.
    Laps on elanud koos emaga alates vanemate lahkuminekust 2014.aastal. Lapse ema on
    olnud tema igapäevane hooldaja, mille tulemusel on lapse ja ema vahel tekkinud suurem
    kiindumussuhe. Arvesse tuleb võtta ka seda, et puudutatud isik I on kohtule avaldanud, et
    soovib elada koos emaga ning kolida koos temaga Soome. Määruskaebuses ei ole esile
    toodud asjaolusid, mille põhjal võiks eeldada, et lapse elu- ja viibimiskoha, tervise ja
    hariduse küsimuste osas ainuhooldusõiguse üleandmine emale, kes on seda faktiliselt
    viimaste aastate jooksul teostanud, ei oleks lapse huvides. Riigikohus on leidnud, et
    vanemate lahuselu korral hooldusõiguse ümbervaatamisel tuleb seda muuta vastavalt
    sellele, milliseid õigusi kumbki vanem lahuselu korral lapse suhtes tegelikult teostab ja
    milliseid kohustusi täidab ning milline õiguste ja kohustuste jaotus tagab vanemate lahuselu
    korral lapse huvides parima lahenduse (RKTKo nr 3-2-1-45-11, p 21). Kuna lapse
    kasvatamisega, sh tervise-ja haridusküsimustega on alates vanemate lahkuminekust
    tegelenud avaldaja ainuisikuliselt, on ka seetõttu põhjendatud avaldajale ainuhooldusõiguse
    osaline üleandmine.

26. Enamus puudutatud isiku II määruskaebuse väiteid puudutavad lapse ja puudutatud isiku II
    vahelist suhtlemiskorda olukorras, kui ema ja laps asuvad elama Soome. Ringkonnakohus
    juhib puudutatud isiku II tähelepanu sellele, et ühise hooldusõiguse osaline lõpetamine ja
    ühele vanemale üleandmine ei mõjuta teise vanema õigust lapsega isiklikult suhelda. PKS
    § 143 lg 1 teise lause järgi on vanemal kohustus ja õigus lapsega isiklikult suhelda. Seda ka
    juhul, kui vanema hooldusõigus on osaliselt lõpetatud. PKS § 145 lg 4 järgi on tal ka lapse
    igapäevaelu puudutavate küsimuste otsustamise õigus ajal, mil laps teise vanema
    nõusolekul või kohtulahendi alusel tema juures viibib. Lisaks säilib ühine hooldusõigus

                                                                                               6
   ulatuses, milles seda ei ole lõpetatud ning teisele vanemale üle antud. Puudutatud isiku II ja
   lapse vahelises suhtlemiskorras tuleb PKS § 143 lg 21 kohaselt vanemate vahel kokku
   leppida. Vanemate vaidluse puhul määrab vanema ja lapse suhtlemise korra vanema nõudel
   kohus. Käesolevas menetluses ei ole avaldaja lapsega suhtlemiskorra kindlaksmääramiseks
   avaldust esitanud. Kohtute infosüsteemist nähtuvalt on Harju Maakohtu menetluses
   tsiviilasjas nr 2-15-19378 puudutatud isiku II avaldus lapsega suhtlemise korra
   kindlaksmääramiseks. Seega lahendatakse suhtlusõigusega seotud küsimused selles
   vaidluses.

27. Ülaltoodust tulenevalt on ringkonnakohus seisukohal, et maakohtu määrus tuleb jätta
    muutmata.

28. Kuna ringkonnakohus jätab määruskaebuse rahuldamata, jäävad vastavalt TsMS § 171 lg-
    le 1 määruskaebuse esitamisest tingitud menetluskulud puudutatud isiku II kanda, välja
    arvatud tasu puudutatud isikule I osutatud riigi õigusabi eest, mis jääb Eesti Vabariigi kanda
    (TsMS § 172 lg 3). Avaldajal ja eestkosteasutusel puuduvad ringkonnakohtu
    menetluskulud, mida rahaliselt kindlaks määrata. Samuti puuduvad puudutatud isikul I,
    peale riigi õigusabi tasu, muud ringkonnakohtu menetluskulud, mida rahaliselt kindlaks
    määrata. Tasu puudutatud isikule I osutatud riigi õigusabi eest määrab kohus kindlaks eraldi
    määrusega.



(allkirjastatud digitaalselt)      (allkirjastatud digitaalselt)    (allkirjastatud digitaalselt)
        Indrek Soots                      Liis Arrak                         Indrek Parrest




                                                                                                    7

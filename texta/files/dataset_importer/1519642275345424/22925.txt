                                                                    Tsiviilasi nr: 2-15-3097




                               KOHTUMÄÄRUS

Kohus                           Tallinna Ringkonnakohus

Kohtuasja number                Tsiviilasi 2-15-3097

Määruse tegemise aeg ja koht    23.02.2016, Tallinn

Kohtukoosseis                   Krista Kirspuu, Ande Tänav, Tiit Kollom

Kohtuasi                        Tee ja Tee OÜ avaldus C-EHITUS OÜ (endine
                                ärinimi ALATEX EHITUS OÜ) pankroti
                                väljakuulutamiseks

Vaidlustatud kohtulahend        Pärnu     Maakohtu      05.10.2015     kohtumäärus
                                menetluskulude kindlaksmääramise kohta

Kaebuse esitaja ja kaebuse Tee ja Tee OÜ määruskaebus
liik

Menetlusosalised   ja   nende Võlausaldaja (määruskaebuse esitaja): Tee ja Tee OÜ
esindajad                     (registrikood 12247545, asukoht Punane 40 Tallinn)
                              lepinguline esindaja vandeadvokaat Janek Väli (e-post:
                              XXX@XXX )

                                Võlgnik (puudutatud isik): C-EHITUS OÜ (endine
                                ärinimi ALATEX EHITUS OÜ) (registrikood
                                12345106, asukoht Mustamäe tee 44, Tallinna linn,
                                Harju maakond, 10621), lepinguline esindaja
                                vandeadvokaat Magnus Braun (e-post: XXX@XXX )

Menetluse liik                  Kirjalik menetlus

Resolutsioon:
   1. Tee & Tee OÜ määruskaebus rahuldada osaliselt.
   2. Pärnu Maakohtu 05.10.2015 määrus tühistada               ja    saata    asi   uueks
      läbivaatamiseks samale esimese astme kohtule.
   3. Määruse peale ei saa esitada määruskaebust.



Asjaolud


                                                                                       1(9)
                                                                     Tsiviilasi nr: 2-15-3097

   1. 27.02.2015 esitas Tee ja Tee OÜ Pärnu Maakohtule avalduse C-Ehitus OÜ (endine
       ärinimi ALATEX EHITUS OÜ) pankroti väljakuulutamiseks.
   2. 18.03.2015 toimus Pärnu Maakohtus korraldav eelistung.
   3. 19.03.2015 edastas Pärnu Maakohus menetlusosalistele e-kirja esitada
       menetluskulude, mis seonduvad osalemisega kohtuistungil, nimekiri 2 päeva jooksul.
   4. 23.03.2015 esitas C-Ehitus OÜ (endine ärinimi ALATEX EHITUS OÜ) Pärnu
       Maakohtule avalduse menetluskulude kindlaksmääramiseks ja väljamõistmiseks
       ALATEX EHITUS OÜ kasuks summas 829,70 eurot (799,50 eurot õigusabile 6 h 09
       m eest ja 30,26 eurot lepingulise esindaja sõidukulud), märkides, et menetluskuludelt
       tuleb tasuda alates menetluskulude suurust kindlakstegeva lahendi jõustumisest kuni
       lahendi täitmiseni viivist VÕS § 113 lg 1 teises lauses sätestatud ulatuses.
   5. Pärnu Maakohus toimetas nimekirja Tee & Tee OÜ-le kätte 23.03.2015 ning andis
       seisukoha esitamiseks aega 7 päeva.
   6. 26.03.2015 tegi Pärnu Maakohus määruse, millega jättis ALATEX EHITUS OÜ
       suhtes ajutise halduri nimetamata ja lõpetas menetluse, menetluskulud jättis kohus Tee
       & Tee OÜ kanda. Maakohus märkis määruses, et TsMS § 177 lg 2 kohaselt määrab
       kohus menetluskulud kindlaks pärast menetlust lõpetava määruse jõustumist.
   7. 26.06.2015 määrusega jättis Tallinna Ringkonnakohus Tee ja Tee OÜ määruskaebuse
       rahuldamata ning määruskaebuse menetlemise kulud Tee ja Tee OÜ kanda.
   8. Pärnu Maakohtu 26.03.2015 kohtumäärus jõustus 26.06.2015 Tallinna
       Ringkonnakohtu määrusega.
   9. 17.08.2015 esitas C-Ehitus OÜ (endine ärinimi ALATEX EHITUS OÜ) Pärnu
       Maakohtule avalduse menetluskulude kindlaksmääramiseks ja väljamõistmiseks
       FarmMaster OÜ kasuks summas 1505,77 eurot, märkides, et menetluskuludelt tuleb
       tasuda alates menetluskulude suurust kindlakstegeva lahendi jõustumisest kuni lahendi
       täitmiseni viivist VÕS § 113 lg 1 teises lauses sätestatud ulatuses. Võlgnik taotleb
       menetluskulude väljamõistmist ilma käibemaksuta ja tunnihinnaga 130 eurot.
       Avalduse kohaselt on võlgniku menetluskulud kokku 1505,77 eurot, sh 1475,51 eurot
       õigusabi kulu 11 h 21 m eest ja 30,26 eurot lepingulise esindaja sõidukulu.
   10. Pärnu Maakohus toimetas nimekirja Tee & Tee OÜ-le kätte 03.09.2015 ning andis
       seisukoha esitamiseks aega 15 päeva.
   11. 16.09.2015 esitas Tee & Tee OÜ vastuväited C-Ehitus OÜ (endine ärinimi ALATEX
       EHITUS OÜ) menetluskuludele, kuna on seisukohal, et avaldaja taotlus on vähemalt
       osaliselt põhjendamata ning avaldus tuleb taotletud viisil jätta rahuldamata, kuna
       nimekiri on esitatud hilinemisega või läbi vaatamata. Võlausaldaja palub, et kohus
       nõuaks võlgnikult välja ja kohustaks teda esitama menetluskulusid tõendavad
       dokumendid. Esineb põhjendatud kahtlus, et võlgnik ise ei ole lepingulise esindaja
       kulusid kandnud ega ole kohustatud neid kandma. Võlgnik on palunud menetluskulud
       välja mõista kolmanda isiku kasuks.

Maakohtu määrus
  12. Pärnu Maakohus rahuldas 05.10.2015 kohtumäärusega võlgniku avalduse
      menetluskulude kindlaksmääramiseks osaliselt ja määras kindlaks hüvitatavate
      menetluskulude rahalise suuruse ning mõistis Tee ja Tee OÜ-lt FarmMaster OÜ
      (registrikood 11969075) kasuks välja 1293,43 eurot menetluskulude hüvitamiseks
      ning määruse jõustumisest kuni täitmiseni hüvitamisele kuuluvatelt menetluskuludelt
      viivise võlaõigusseaduse § 113 lg 1 teises lauses ettenähtud ulatuses.
  13. Võlgniku menetluskulude nimekiri on piisavalt detailne, et koos toimikus sisalduvate
      materjalidega hinnata võlgniku menetluskulude vajalikkust ja põhjendatust.



                                                                                        2(9)
                                                                   Tsiviilasi nr: 2-15-3097

14. Kuivõrd C-EHITUS OÜ (endine ärinimi ALATEX EHITUS OÜ) lepingulise esindaja
    kulude kohta on esitatud vastuväited, kontrollib kohus esindaja kulude põhjendatust ja
    vajalikkust.
15. Võlausaldaja on oma vastuväidetes leidnud, et võlgniku taotlus ja menetluskulude
    nimekiri on esitatud hilinemisega, mistõttu tuleb see jätta läbi vaatamata või
    rahuldamata, võlausaldaja on viidanud TsMS § 176 lg 4. Kohus ei nõustu
    võlausaldaja vastuväitega. TsMS § 176 lg 4 alusel esitatakse menetluskulude nimekiri
    igas kohtuastmes, kus asja menetletakse, selle kohtuastme menetlusega seonduvate
    kulude kohta. Kohtu toimikust nähtub, et võlgnik esitas menetluskulude nimekirja
    23.03.2015 (tl 78-80) peale maakohtu menetluses 18.03.2015 toimunud kohtuistungit
    sellega seonduvate kulude kohta. Lisaks esitas võlgnik menetluskulude nimekirja
    17.08.2015, milles sisaldusid ka ringkonnakohtu astmega seonduvad kulud. Kohtu
    hinnangul on võlgniku menetluskulude nimekirjad esitatud kooskõlas TsMS § 176 lg
    4 ning tulenevalt TsMS § 177 lg-st 2 määrab kohus menetluskulud kindlaks pärast
    menetlust lõpetava määruse jõustumist.
16. Võlausaldaja ei nõustu ka võlgniku lepingulise esindaja tunnihinnaga 130 eurot
    viidates TsMS § 172 lg-le 8, mille alusel hüvitatakse vajalikud kohtuvälised kulud
    hagita menetluses menetlusosalistele samadel alustel tunnistajale makstava hüvitisega,
    leides, et võlgniku avaldus on selles osas põhjendamata. Kohus märgib, et nimetatud
    asjaolule on kohus viidanud käesoleva kohtumääruse punktis 3, millest tulenevalt
    tuleb kulude kindlaksmääramisel juhinduda nende vajalikkusest ja põhjendatusest
    võlgniku jaoks.
17. Riigikohus on oma senises praktikas pidanud üldjuhul vajalikuks ja põhjendatuks
    lepingulise esindaja tunnitasu 120 eurot nii koos käibemaksuga kui ilma selleta
    (lahendid 3-2-1-115-13, 3-2-1-92-13, 3-2-1-93-13). 14. oktoobril 2013 tsiviilasjas nr
    3-2-1-98-13 tehtud määruses luges kolleegium tavapäraseks tunnitasu 147 eurot 49
    senti (käibemaksuga). Seega lepingulise esindaja tunnitasu määr 130 eurot (ilma
    käibemaksuta) ei ületa turuhinda ning on põhjendatud ja vajalik tunnitasu määr.
18. Võlausaldaja on märkinud, et käesoleval juhul on põhjendatud kahtlus, et võlgnik ise
    ei ole lepingulise esindaja kulusid kandnud ega ole ka kohustatud neid kandma ning
    on palunud, et kohus TsMS § 176 lg 6 alusel nõuaks võlgnikult välja ja kohustaks teda
    esitama menetluskulusid tõendavad dokumendid. Lisaks märgib võlausaldaja, et
    võlgnik on palunud menetluskulud välja mõista kolmanda isiku kasuks. Kohus ei
    nõustu võlausaldaja vastuväidetega seoses nimetatud kulude kandmisega.
    Menetluskulu kindlaksmääramisel pole oluline, kas menetlusosaline on tema esindaja
    osutatud õigusabi eest juba tasunud või mitte. Võlgnik on kinnitanud, et lepingulise
    esindaja kulu on kantud seoses kohtumenetlusega tsiviilasjas nr 2-15-3097. Kohus
    viitab RK lahendis nr 3-2-1-65-13 välja toodud seisukohale, mille kohaselt ei ole
    oluline, kas esindaja on tasu maksnud või kes on selle tasunud. Eeltoodust tulenevalt
    ei ole lepingulise esindaja kulude teiselt menetlusosalistelt väljamõistmise tingimuseks
    asjaolu, et menetlusosalised on need kulud kandnud ning kohus ei pea vajalikuks
    kulude eraldi tõendamist. Võlgniku menetluskulude nimekirjast nähtub, et Tee ja Tee
    OÜ-le on 17.08.2015 edastatud teade, mille kohaselt on tsiviilasjast 2-15-3097 tulenev
    menetluskulude hüvitamise nõue summas 1505,77 eurot Tee ja Tee OÜ vastu
    loovutatud FarmMaster OÜ-le (registrikood 11969075). Menetluskulude nimekirjale
    on lisatud ka võlgniku juhatuse liikme RP poolt digitaalselt allkirjastatud Teade
    menetluskulude hüvitamise nõude summas 1505,77 eurot Tee ja Tee OÜ vastu
    loovutamise kohta FarmMaster OÜ-le. Tulenevalt nõude loovutamisest tuleb C-Ehitus
    OÜ (endine ärinimi ALATEX EHITUS OÜ) menetluskulud välja mõista FarmMaster
    OÜ kasuks.


                                                                                       3(9)
                                                                    Tsiviilasi nr: 2-15-3097

19. Võlausaldaja ei nõustu 29.04.2015 toimingu (menetlustähtaja pikendamise taotluse
    koostamine ja esitamine kohtule) ajakuluga – 25 min, leides, et need kulud on
    tekkinud ainult ja üksnes võlgniku lepingulisest esindajast ja tema võimetusest
    menetlustoimingut õigeaegselt teha. Kohus nõustub võlausaldaja vastuväitega ja leiab,
    et menetlustähtaja pikendamise taotluse koostamise kulu osas ei ole tegemist
    põhjendatud ja vajalike kuludega TsMS § 175 lg 1 mõttes ning võlausaldaja pea neid
    hüvitama.
20. Võlausaldaja leiab, et menetluskuluna ei kuulu hüvitamisele ka 02.06.2015 vastuse
    koostamine määruskaebusele 2h 36 min, kuna võlausaldajale ei ole vastust saadetud ja
    e-toimikust ei nähtu, et võlgnik oleks sellist vastust esitanud. Kohtu toimikust nähtub,
    et võlgnik on koostanud võlausaldaja 10.04.2015 esitatud määruskaebusele
    02.06.2015 vastuse (tl 147-150). Vastus koosneb 3,5 lk, millest sisuline tekstiosa on
    esitatud 2 leheküljel. Arvestades mõlema dokumendi mahtu ja kvaliteeti loeb kohus
    nimetatud ajakulu vajalikuks ja põhjendatuks märgitud ulatuses.
21. Võlausaldaja leiab, et menetluskuluna ei kuulu hüvitamisele 08.07-14.08.2015
    toimingud 1 h 22 min leides, et tegemist on põhjendamatu ja ebavajaliku ajakuluga
    peale kohtumenetluse lõppu. 8.07.2015-14-08.2015 on märgitud toimingud - Tallinna
    Ringkonnakohtu määrusega tutvumine, e-kirjavahetus ja telefoninõupidamine
    kliendiga, menetluskulude nimekirja koostamine ja kohtule esitamine. Tulenevalt
    Riigikohtu lahendist tsiviilasjas nr 3-2-1-77-14 (p 12) ei saa kohus lepingulise esindaja
    kulude hulka arvata menetluskulude kindlaksmääramise avalduse koostamise ajakulu.
    Nimetatud toimingute osas hindab kohus põhjendatuks ja vajalikuks Tallinna
    Ringkonnakohtu määrusega tutvumise ja telefoninõupidamise kliendiga, kokku 22 min
    ulatuses.
22. Võlgniku lepingulise esindaja sõidukulu 30,26 eurot on kohtu hinnangul mõistlik
    märgitud summas, mistõttu kohus loeb selle põhjendatuks.
23. 20.03.2015 märgitud toimingu aja kulu (menetluskulude nimekirja koostamine) 13
    min hindab kohus põhjendamatuks tulenevalt eelpool nimetatud Riigikohtu lahendist
    (nr 3-2-1-77-14 p 12).
24. Kohus, kontrollinud võlgniku lepingulise esindaja menetluskulude kindlaksmääramise
    avalduses märgitud ülejäänud õigusabitoimingute (16.03.2015, 17.03.2015,
    18.03.2015, 24.03, 26.03.2015) põhjendatust ja vajalikkust, leiab, et kõik ülejäänud
    menetluskulude nimekirjas toodud toimingud on märgitud ulatuses põhjendatud ja
    vajalikud.
25. Kokku loeb kohus võlgniku lepingulise esindaja põhjendatud ja vajalikuks
    õigusabitoimingute ajakuluks 9 tundi ja 43 min ning määrab, et C-Ehitus OÜ (endise
    nimega ALATEX EHITUS OÜ) põhjendatud ja vajalik lepingulise esindaja kulu on
    1263,17 eurot, lisaks sõidukulu 30,26 eurot, kokku 1293,43 eurot ilma käibemaksuta.
26. Eeltoodust tulenevalt kuulub võlgniku taotlus menetluskulu kindlaksmääramiseks
    summas 1505,77 eurot, rahuldamisele osaliselt, s.o. 1293,43 euro ulatuses. Arvestades
    eeltoodut tuleb Tee ja Tee OÜ-lt välja mõista FarmMaster OÜ (registrikood
    11969075) kasuks menetluskuluna lepingulise esindaja kulu summas 1293,43 eurot.
27. TsMS § 177 lg 2 kohaselt märgib kohus menetluskulude kindlaksmääramist taotlenud
    isiku avalduse alusel menetluskulude kindlaksmääramise lahendis, et hüvitamisele
    kuuluvatelt menetluskuludelt tuleb tasuda menetluskulude suurust kindlaks tegeva
    lahendi jõustumisest alates kuni täitmiseni viivist võlaõigusseaduse § 113 lõike 1
    teises lauses ettenähtud ulatuses.




                                                                                        4(9)
                                                                    Tsiviilasi nr: 2-15-3097

Määruskaebus
  28. Võlausaldaja esitas Pärnu Maakohtu määruse osas määruskaebuse ning palus
      kohustada võlgnikku esitama menetluskulusid tõendavad dokumendid; maakohtu
      määruse tühistada ja jätta võlgniku taotlus menetluskulude kindlaksmääramiseks
      tervikuna läbi vaatamata või alternatiivselt jätta see läbi vaatamata osaliselt ning
      ülejäänud osas saata asi uueks läbivaatamiseks Pärnu Maakohtule või teha uus määrus,
      millega jätta võlgniku taotlus õigusabikulude osas täiendavalt rahuldamata
      määruskaebuses näidatud osas.
  29. Määruskaebusega vaidlustatakse kaevatav määrus osaliselt osas, milles võlgniku
      taotlus rahuldati. Määruskaebusega ei vaidlustata kaevatavat määrust osas, millega
      võlgniku taotlus jäeti rahuldamata.
  30. Määruskaebuse esitaja on seisukohal, et kohus on menetluskulude taotluse
      menetlemisel ja selle rahuldamisel rikkunud menetlusõiguse norme. Samuti on
      võlausaldajalt välja mõistetud võlgniku lepingulise esindaja kulusid, mis ei ole
      põhjendatud ega vajalikud ega kuulu hüvitamisele. Samuti on maakohus rikkunud
      menetlusõiguse normi, kui on jätnud võlgnikult vaatamata võlausaldaja taotlusele
      välja nõudmata menetluskulusid tõendavad dokumendid.
  31. Võlausaldaja jääb seisukohale, et võlgniku taotlus ja menetluskulude nimekiri on
      esitatud hilinemisega, mistõttu tuleb taotlus jätta läbi vaatamata või rahuldamata.
  32. Võlausaldaja möönab, et 20.03.2015 on esitatud menetluskulude nimekiri esimese
      astme kulude kohta ning see on esitatud tähtaegselt. Samas osundame, et võrreldes
      20.03.2015 nimekirjaga on 17.08.2015 esitatud nimekirja tekkinud juurde rida seoses
      menetluskulude taotluse koostamisega 13 min, mis samuti on seega esitatud
      hilinemisega.
  33. Teise astme ehk ringkonnakohtus kantud kulude kohta aga on menetluskulude
      nimekiri ja avaldus esitatud tervenisti hilinemisega. Vastavalt TsMS § 176 lg 4 alusel
      esitatakse menetluskulude nimekiri igas kohtuastmes, kus asja menetletakse, selle
      kohtuastme menetlusega seonduvate kulude kohta. TsMS ei näe ette võimalust
      menetluskulude nimekirja esitamist peale menetlust lõpetava lahendi jõustumist ning
      kohus peab jätma võlgniku avalduse selles osas läbi vaatamata või rahuldamata.
  34. Ka eelmise, kuni 01.01.2015 kehtinud korra järgi on võlgniku avaldus esitatud
      hilinemisega ehk rohkem kui 30 päeva peale Tallinna Ringkonnakohtu 26.06.2015
      määruse jõustumist 26.07.2015, mistõttu tuleb see jätta läbi vaatamata või
      rahuldamata. Seetõttu ei kuuluks võlgniku avaldus ka analoogia korras kehtetu korra
      järgi läbivaatamisele.
  35. Määruskaebuse esitaja leiab, et maakohus jättis alusetult ja põhjendamatult võlgnikult
      välja nõudmata menetluskulude tasumise kohustust tõendavad dokumendid ehk arved.
      Esines põhjendatud kahtlus, et võlgnik ise ei ole lepingulise esindaja kulusid kandnud
      ega ole ka kohustatud neid kandma. Võlgnik on palunud menetluskulud välja mõista
      kolmanda isiku kasuks. On põhjendatud kahtlus, et võlgnikule õigusabi osutanud
      lepinguline esindaja on arved väljastanud kolmandale isikule, kuna võlgnik ise on
      ilmselt muudetud varatuks riiulifirmaks.
  36. Seega jättis maakohus kontrollimata põhjendatud kahtluse, et võlgnik ei ole üldse
      kohustatud menetluskulusid kandma, millega on rikkunud menetlusnormi ja
      võlausaldaja õiguseid. Võlausaldaja ei palunudki kohtul kontrollida seda, kas arved on
      tasutud, vaid seda, et need on üldse võlgnikule esitatud ja ta on kohustatud
      menetluskulusid kandma. Maakohtu poolt viidatud Riigikohtu lahend ei ole
      asjakohane.
  37. Võlgnikul puudub menetluskulude kindlaksmääramise avalduse nõudeõigus, mistõttu
      tuleks tema taotlus jätta tervenisti läbi vaatamata. Võlgnik on oma 17.08.2015


                                                                                       5(9)
                                                                      Tsiviilasi nr: 2-15-3097

       menetluskulude kindlaksmääramise taotluses ise kinnitanud, et on loovutanud
       võimalikud menetluskuludest tulenevad nõuded kolmandale isikule, OÜ-le
       FarmMaster, ja see on jõustunud. VÕS § 164 lg 2 alusel astub nõude loovutamisega
       uus võlausaldaja senise asemele.
   38. Maakohus rikkus menetlusnorme, tehes määruse isiku kasuks, kes ei ole
       menetlusosaline. Kulude väljamõistmisel menetlusvälisele isikule on tegemist
       ebaseadusliku määrusega. Võlgnik ega OÜ FarmMaster ei ole esitanud taotlust
       menetluskulude menetluses võlgniku asendamiseks või kaasamiseks (võlausaldaja
       leiab, et ka see ei oleks tegelikult TsMS kohaselt võimalik).
   39. Maakohus on mõistnud välja võlausaldajalt põhjendamatud ja mittevajalikud kulud:
       20.03.2015 menetluskulude nimekirja koostamine 0h 13m – tulenevalt maakohtu enda
       poolt määruse lk 4 ülal viidatud Riigikohtu lahendist tsiviilasjas nr 3-2-1-77-14 (p 12)
       ei saa kohus lepingulise esindaja kulude hulka arvata menetluskulude
       kindlaksmääramise avalduse koostamise ajakulu; 02.06.2015 vastuse koostamine
       määruskaebusele 2h 36 min – arvestades vastuse sisu ja korduvust, ei ole põhjendatud
       selle eest hüvitada üle 45 minuti; 08.07-14.08.2015 toimingud 22 min – tegemist on
       põhjendamatu ja ebavajaliku ajakuluga peale kohtumenetluse lõppu, mida
       võlausaldaja ei ole menetlusosalisena kohustatud hüvitama. TsMS ei näe ette
       võimalust, et menetlusosaline on kohustatud hüvitama mistahes kulusid, mis tehakse
       peale menetluse lõppemist ja vastava lahendi jõustumist; Võlgniku esindaja
       sõidukulud 30,26 eurot – vastavalt Riigikohtu korduvale praktikale ei kuulu
       sõidukulud selliselt menetluskuluna hüvitamisele. Võlgnik ei ole esitanud ühtegi
       tõendit sõidukulu kandmise kohta ega selgitust selle olemuse asjus. Riigikohtu
       asjakohase praktika kohaselt saaks hüvitatavaks menetluskuluks olla otsene sõidukulu,
       s.o transpordikulu, milleks on nt bussipileti või autokütuse maksumus. Võlgniku
       avaldusest ega maakohtu määrusest aga ei selgu, millest võlgniku esindaja sõidukulud
       koosnevad ning millisel õiguslikul alusel tuleb need võlausaldajalt välja mõista.

Menetluse edasine käik
  40. Pärnu Maakohus võttis määruskaebuse menetlusse ja edastas seisukoha saamiseks
      puudutatud isikule (võlgnikule).
  41. Puudutatud isik taotleb vastuses määruskaebusele rahuldada võlausaldaja
      määruskaebus osaliselt ning vähendada võlausaldajalt välja mõistetud menetluskulusid
      28,17 euro (13 minuti võrra) ja vastavalt summa osas muuta maakohtu määruse
      resolutsiooni.
  42. Menetluskulude nimekiri ei ole hilinenult esitatud. Kaebuses leiab kaebaja, et
      menetluskulude hüvitamise tähtaegseks taotlemiseks pidanuks C-Ehitus esitama
      menetluskulude nimekirja TsMS § 176 lg 4 alusel koos 02.06.2015 vastusega
      10.04.2015 määruskaebusele (s.t esitama menetluskulude nimekirja Tallinna
      Ringkonnakohtule). Kaebaja seisukoht on ekslik. 26.03.2015 ajutise halduri
      nimetamata jätmise määruses märkis kohus, et määrab kulud kindlaks TsMS § 177 lg
      2 alusel pärast menetlust lõpetava määruse jõustumist. C-Ehitus juhindus kohtu
      osundatust ning esitas menetluskulude nimekirja esimesel võimalusel (arvestades
      suvist puhkuste perioodi) pärast menetlust lõpetava lahendi jõustumist.
  43. Kohtu valiku õigsust ja põhjendatust kinnitab ka eelnõu 545 SE seletuskiri ja
      menetlusökonoomia. Asjakohatud on kaebaja väited seoses analoogiaga kuni
      01.01.2015 kehtinud menetluskulude kindlaksmääramise korraga. Tsiviilasja
      menetlustoiming tehakse toimingu tegemise ajal kehtiva seaduse järgi (TsMS § 6).
      Kohus on määruses põhjendatult leidnud, et C-Ehituse menetluskulude nimekiri on
      esitatud kooskõlas TsMS-iga.


                                                                                          6(9)
                                                                  Tsiviilasi nr: 2-15-3097

44. Maakohus ei ole rikkunud TsMS § 176 lg-t 6. Kaebaja väitel esineb põhjendatud
    kahtlus, et allakirjutanu on õigusabiarved väljastanud kolmandale isikule. Tõendavate
    dokumentide väljanõudmine on kohtu diskretsiooniotsus. Kuna kohus ei pidanud
    dokumentide nõudmist vajalikuks, ei olnud kaebaja põhjendused veenvad. Kaebaja
    mittenõustumine kohtu diskretsiooniotsusega ei tähenda, et kohus rikkus TsMS § 176
    lg-t 6. Kahtluste kummutamiseks esitab C-Ehitus Advokaadibüroo LEXTAL
    raamatupidaja kinnituse sellest, et „Advokaadibüroo LEXTAL on Alatex Ehitus OÜ-
    le (praegune ärinimi C-Ehitus OÜ; registrikood: 12345106) esitanud õigusabi eest
    arveid kokku summas 1746,74 eurot (käibemaksuta summa). Esitatud arvetest 1457,51
    (käibemaksuta summa) eurot on seotud kohtumenetlusega tsiviilasjas 2-15-3097.“
    Lisaks selgitab Advokaadibüroo LEXTAL raamatupidaja, et „Lisaks on Alatex Ehitus
    OÜ-le esitatud arve ka vandeadvokaat Magnus Braun sõidukulu eest summas 30,26
    eurot. Tegemist on autokütuse kuluga, mis seondus esindaja sõitmisega Paide
    maakohtu 18.03.2015 istungile tsiviilasjas 2-15-3097.“
45. Võlgnikul on nõudeõigus. Asjakohatud on kaebaja väited C-Ehitusel nõudeõiguse
    puudumisest. Eriõigusjärglus (nõude loovutamine) asja menetlust ei mõjuta (TsMS §
    210 lg 2). Menetluskulude hüvitamise nõue on tavapärane varaline nõue, mille osas
    menetlusseadus ega VÕS eriregulatsiooni ei sätesta. Seega on kohtu järeldused
    põhjendatud ning määrus ja selle resolutsioon seaduslik. Kaebaja viited TsMS § 173
    lg-le 1, § 173 lg-le 4 ning § 177 lg-le 3 on ekslikud. Viidatud sätted kõnelevad
    menetluskulude jaotusest ning kindlaksmääramise lahendi kättetoimetamisest. Sätetest
    ei tulene, et menetluskulude kindlaksmääramise avalduse esitanu ei saa paluda kulusid
    välja mõista kolmanda isiku kasuks. Vastavat ei välista ka hagita menetluse üldsätted
    (TsMS § 475 jj). Lisaks ei riku ega kitsenda kaebaja õigusi see kelle kasuks nimelt
    menetluskulud välja mõisteti. Ka Harju Maakohus on 06.04.2015 määruses asjas 2-12-
    39413 pidanud samast lahendust õiguspäraseks.
46. Õige on kaebaja väide, et 20.03.2015 menetluskulude nimekirja koostamiseks kulunud
    13 minutit hinnaga 28,17 eurot ei ole tulenevalt Riigikohtu seisukohtadest kaebaja
    kanda jäetavad.
47. C-Ehitus ei nõustu, et 02.06.2015 vastuse määruskaebusele pidanuks koostama 45
    minutiga. Kaebaja ei ole ka täpsustanud, mida ta peab silmas vastuse sisu arvestamise
    all. Kui kaebaja peab silmas, et vastus pidanuks olema pikem, on ta eksimuses.
    Juristidele makstakse mõtlemise, mitte kirjutamise eest. Võimalikult pikkade
    menetlusdokumentide koostamisest olulisemaks tuleks pidada olulise eristamist
    olulisest ja keeruka esitamisest lihtsalt, lühidalt ning arusaadavalt. Maakohus on
    hinnanud dokumendi mahtu ja kvaliteeti ja pidanud ajakulu põhjendatuks. C-Ehitus
    nõustub maakohtuga.
48. 08.07-14.08.2015 toimingud 22 minutit hinnaga 47,67 eurot. C-Ehitus ei nõustu, et
    tegemist on põhjendamatu ja ebavajalikuga ajakuluga. Tõsi, tegemist on kuluga peale
    kohtumenetluse lõppu, kuid õigusnõustus hõlmab endas ka menetlust lõpetava
    lahendiga tutvumist ning selle sisu kundele selgitamist ja edastamist.
49. C-Ehituse esindaja sõidukulud summas 30,26 eurot. C-Ehitus ei esitanud tõendeid,
    sest maakohus seda ei nõudnud. Advokaadibüroo LEXTAL raamatupidaja kinnituse
    kohaselt on tegemist kütusekuluga, mis oli vajalik Paidesse istungile sõitmiseks. Kuna
    menetluskulude nimekirjas ei ole C-Ehituse esindaja taotlenud mitte sõidule kulunud
    aja hüvitamist (ajaühikud on nimekirjas selgelt esitatud) vaid sõidukulude hüvitamist
    on tegemist põhjendatud kuluga. Riigikohus on selgitanud, et „Lisaks võib
    hüvitatavaks menetluskuluks olla otsene sõidukulu, s.o transpordikulu, milleks on nt
    bussipileti või autokütuse maksumus. Menetlusosaliselt ei saa välja mõista hüvitist



                                                                                     7(9)
                                                                     Tsiviilasi nr: 2-15-3097

       teise menetlusosalise lepingulise esindaja sõidule kulunud aja eest“ (lahend nr 3-2-1-
       65-13). (p 13).
   50. Pärnu Maakohus jättis määruskaebuse rahuldamata ja saatis vastavalt TsMS § 663 lg-
       le 5 lahendamiseks Tallinna Ringkonnakohtule.
   51. Tallinna Ringkonnakohus saatis TsMS § 664 lõikest 1 tulenevalt kohtunõude
       FarmMaster OÜ-le, paludes selgitada, kas ja kui, siis millal, on aset leidnud C-
       EHITUS OÜ poolne menetluskulude nõude loovutamine FarmMaster OÜ-le ning
       juhul, kui nõude loovutamine on toimunud, esitada kohtule nõude loovutamise leping.
   52. Vastuseks kohtunõudele teatas FarmMaster OÜ, et sõlmis puudutatud isikuga nõude
       loovutamise lepingu 13.08.2015 suulises vormis. Loovutamine on toimunud VÕS §
       170 kohaselt, kuna Tee & Tee OÜ-le edastati teade nõude loovutamise kohta.
       Lepinguga loovutas C-Ehitus OÜ FarmMaster OÜ-le menetluskulude hüvitamise
       nõude tsiviilasjas nr 2-15-3097 Tee & Tee OÜ vastu summas 1505,77 eurot (loovutati
       nii seotud kui mitteseotud tagatised ja kõrvalkohustustest tulenevad nõuded), tasuna
       nõude loovutamise eest võttis FarmMaster OÜ üle C-Ehitus OÜ kohustuse tasuda
       viimsele LEXTAL advokaadibüroo poolt esitatud ja tulevikus esitatavad arved;
       kohustus võeti üle ulatuses, milles Tee & Tee OÜ-lt õnnestub menetluskulud reaalselt
       sisse nõuda.
   53. FarmMaster OÜ vastusele esitatud seisukoha kohaselt jääb võlausaldaja
       määruskaebuse juurde ning leiab, et FarmMaster OÜ poolt esitatud vastusest nähtub
       üheselt, et puudutatud isikul puudub VÕS § 164 lg 2 tulenevalt mistahes nõue
       võlausaldaja vastu, kuna see oli loovutatud FarmMaster OÜ-le. Kuna võlgnikul ei ole
       nõuet, tuleb 17.08.2015 menetluskulude kindlaksmääramise taotlus jätta läbi
       vaatamata või rahuldamata. Tõendatud on, et võlgnikul puudub alates 13.08.2015
       kohustus kanda menetluskulusid.
   54. Puudutatud isik leidis, et eriõigusjärglus asja menetlust TsMS § 210 lg 2 kohaselt ei
       mõjuta. Kohus ei ole TsMS § 477 lg-st 5 tulenevalt menetlusosaliste taotlustega
       seotud, seega on võimalik menetluskulud välja mõista C-Ehitus kasuks, juhul, kui
       kohus peaks leidma, et nende väljamõistmine FarmMaster OÜ kasuks ei ole võimalik.
       Tulenevalt loovutamisest teadmisest peab kaebaja kohustuse siiski täitma FarmMaster
       OÜ-le, et see oleks võimalik kohaselt täidetuks lugeda (VÕS § 169 lg 1).

Ringkonnakohtu põhjendused
   55. Tallinna Ringkonnakohus, tutvunud tsiviilasja materjalidega, leiab et määruskaebus on
       osaliselt põhjendatud. TsMS § 656 lg 1 p 1 ja 2, § 657 lg 1 p 3, § 659 ja § 667 lg 2
       alusel tuleb vaidlustatud Pärnu Maakohtu kohtumäärus menetlusõiguse normide
       olulise rikkumise tõttu tühistada ning tsiviilasi saata uueks läbivaatamiseks samale
       esimese astme kohtule.
   56. Ringkonnakohus nõustub määruskaebuse esitajaga selles, et maakohus on teinud
       määruse isiku kasuks, kes ei ole menetlusosaline. Vaidlustatud määrusest nähtuvalt on
       maakohus menetluskulud välja mõistnud menetlusvälise isiku FarmMaster OÜ
       kasuks.
   57. Tsiviilasja materjalidest nähtuvalt ei olnud FarmMaster OÜ menetlusosaliseks
       põhimenetluses, milles menetleti puudutatud isiku vastu esitatud pankrotiavaldust ega
       menetluskulude kindlaksmääramise menetluses. Mõistes menetluskulud välja
       menetlusvälise isiku kasuks, on maakohus ringkonnakohtu hinnangul rikkunud TsMS
       § 656 lg 1 p 1 ja 2 sätestatud õigusliku ärakuulamise põhimõtet ja PS § 24 lg 2
       sätestatud põhiõigust olla isikut puudutava kohtuasja arutamise juures.
       Ringkonnakohus juhib tähelepanu, et Riigikohtu lahendis nr 3-2-1-3-03 on asutud
       seisukohale, et: „…/Teistele isikutele võib kohtumenetlusest tuleneda õigusi ja


                                                                                        8(9)
                                                                         Tsiviilasi nr: 2-15-3097

        kohustusi ainult siis, kui nad on kaasatud menetlusse kas kostjana või kolmanda
        isikuna./“ (p 8). TsMS § 477 lg 1 järgi hagita asja vaatab kohus läbi hagimenetluse
        sätete kohaselt, arvestades hagita menetluse kohta sätestatud erisusi.
    58. Tsiviilasja materjalidest nähtuvalt esitas puudutatud isik maakohtule 17.08.2015
        menetluskulude nimekirja ja taotluse mh nõudega mõista Tee & Tee OÜ-lt
        (registrikood 12247545) FarmMaster OÜ (registrikood 11969075) kasuks välja
        1505,77 eurot. Seega ei palunud puudutatud isik menetluskulusid välja mõista endale
        (täitmise viisina kolmandale isikule).
    59. TsMS § 392 lg 1 p 1 ja p 6 kohaselt selgitab kohus eelmenetluses eelkõige välja hageja
        nõuded ja menetlusosaliste seisukohad nende nõuete suhtes; kes on menetlusosalised
        ning kas ja kuidas neid kohtuistungile kutsuda. TsMS § 477 lg 7 1. lause kohaselt peab
        kohus kontrollima avalduse vastavust seadusele ja avalduse tõendatust ka juhul, kui
        avalduse kohta ei ole esitatud vastuväiteid.
    60. Maakohtul tuleb lähtuda ka sellest, et menetlusosalistel on TsMS § 206 lg 3 tulenevalt
        õigus nõuda kohtulahendi sundtäitmist ning arvestada TMS § 18 lg 1 1. lauses ja
        TsMS § 442 lg 5 2. lauses sätestatud põhimõtetega. TMS § 18 lg 1 kohaselt kui
        täitedokument kehtib ka seal märgitud sissenõudja või võlgniku õigusjärglase suhtes,
        võtab kohtutäitur täitedokumendi täitmisele, kui õigusjärglus on kohtutäiturile
        tõendatud kohtulahendiga, avaliku registri väljavõttega või notariaalselt tõestatud
        dokumendiga. TsMS § 442 lg 5 2.lause kohaselt peab resolutsioon olema selgelt
        arusaadav ja täidetav ka muu otsuse tekstita.
    61. Puudutatud isiku avaldus sisaldas teavet, et menetluskulude hüvitusnõue on loovutatud
        FarmMaster OÜ-le ning nõude loovutus on jõustunud, kuna Tee & Tee OÜ-le on
        17.08.2015 edastatud vastav teade. Avaldusele ei olnud lisatud nõude loovutamise
        lepingut ning selles puudusid andmed nõude loovutamise aja kohta (II kd, tlk 158-
        160). Ringkonnakohus selgitas välja, et käesoleval juhul tehti menetluskulude
        hüvitusnõude loovutus 13.08.2015, so põhimenetluse järgselt ja enne menetluskulude
        kindlaksmääramise taotluse esitamist (II kd, tlk 21-24). Tsiviilasja materjalide
        kohaselt FarmMaster OÜ menetlusse astumise avaldust esitanud ei ole.
    62. Asja uuel läbivaatamisel tuleb maakohtul mh välja selgitada, kas FarmMaster OÜ
        soovib asja menetluses osaleda. Vastavalt sellele tuleks lahendada puudutatud isiku
        poolt esitatud taotlus menetluskulude kindlaksmääramiseks.
    63. Kui maakohus on välja selgitanud menetlusosaliste ringi ning nende võimalikud
        nõuded, on võimalik võtta ka seisukoht esitatud menetluskulude nimekirjade osas.
        Arvestada tuleb, et esimeses astmes kantud menetluskulude nimekiri on esitatud
        puudutatud isiku enda poolt maakohtule asja põhimenetluses, seega tähtaegselt, mida
        on möönnud ka määruskaebuse esitaja.
    64. Kuna ringkonnakohus ei saa ise eelpool nimetatud rikkumisi kõrvaldada, tuleb asi
        saata tagasi samale esimese astme kohtule uueks läbivaatamiseks.

/allkirjastatud digitaalselt/   /allkirjastatud digitaalselt/ /allkirjastatud digitaalselt/
      Krista Kirspuu                  Ande Tänav                    Tiit Kollom




                                                                                              9(9)

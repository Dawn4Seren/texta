                                                                                     4-15-10394




                            KOHTUMÄÄRUS

Kohus                                 Tallinna Ringkonnakohus, kriminaalkolleegium

Määruse tegemise aeg ja koht          8. märts 2016. a, Tallinn, kirjalik menetlus
Väärteoasja number                    4-15-10394

Kohtukoosseis                         Meelika Aava

Vaidlustatud kohtulahend              Harju Maakohtu 9. veebruari 2016. a määrus, millega jäeti
                                      Erik Lakernikovi esitatud kaebus läbi vaatamata.


Kaebuse esitaja ja kaebuse liik       Erik Lakernikov (38304110409), määruskaebus



RESOLUTSIOON
Jätta Harju Maakohtu 9. veebruari 2016. a määrus väärteoasjas nr 4-15-10394 muutmata
ja määruskaebus rahuldamata.

Edasikaebamise kord
Määrus on lõplik ja ei kuulu edasikaebamisele (VTMS § 198).


ASJAOLUD JA MENETLUSE KÄIK
1. Politsei- ja Piirivalveameti Ida prefektuuri Jõhvi politseijaoskonna ennetus- ja
menetlustalituse menetlusteenistuse vanemväärteomenetleja Andres Visnapuu 26.11.2015. a
otsusega nr 2316,15,008164 karistati Erik Lakernikovi KarS § 305 lg 1 ettenähtud väärteo
toimepanemise eest rahatrahviga 100 trahviühiku ulatuses, so 400 eurot.

Otsusele esitas menetlusalune isik 01.12.2015. a kaebuse Viru Maakohtule, taotledes ühtlasi
kohtualluvuse muutmist, kuivõrd tema elukoht asub XXXXXXX. Esitatud kaebuses taotles
kaebuse esitaja vaidlustatud otsuse tühistamist. Viru Maakohtu 11.12.2015. a määrusega jäeti
kaebuse esitaja taotlus asja arutamiseks kaebuse esitaja elukoha järgi rahuldamata ja kaebus
saadeti kohtualluvuse järgi Harju Maakohtule.

Harju Maakohus määras kaebuse läbivaatamise 21.01.2016. a kell 11.00 Harju Maakohtu
Liivalaia kohtumaja saalis nr 305 Liivalaia 24 Tallinnas. Kaebuse esitaja ilmus kohtuistungile,
kuid taotles kaebuse läbivaatamise edasilükkamist ja võimalust tutvuda väärteoasja
materjalidega. Kohus rahuldas taotluse ja lükkas kaebuse arutamise edasi 09.02.2016. a kell
09.00.



                                                                                                  1
                                                                                     4-15-10394

2. E. Lakernikov kohtuistungile Harju Maakohtusse 09.02.2016. a ei ilmunud ning Harju
Maakohus jättis 09.02.2016. a määrusega E. Lakernikovi kaebuse läbi vaatamata juhindudes
VTMS §-st 126 lg 2.
Kohtu põhjenduste kohaselt puudusid kaebuse esitajal mõjuvad põhjused kaebuse
läbivaatamisele ilmumata jätmiseks. Ning sellest tulenevalt jättis kohus ka kaebuse
läbivaatamise edasilükkamise taotluse rahuldamata. Maakohus viitas ka sellele, et kaebuse
esitaja senine käitumine kaebuse läbivaatamisel viitab sellele, et kaebuse esitaja püüab kaebuse
läbivaatamist takistada ja saavutada seda, et kohtuvälise menetleja otsus ei jõustuks KarS § 81 lg
3 sätestatud tähtaja jooksul, mille töötu süütegu aeguks.

3. Tallinna Ringkonnakohtule laekus 29.02.2016. a E. Lakernikovi kaebus, milles ta taotleb
maakohtu määruse tühistamist ning uue kohtuistungi aja määramist.
Kaebuse esitaja kinnitab, et sai kätte toimiku materjalid, millega soovis tutvuda ning kutse
kohtuistungile, mille saamist kohe kinnitas vastavalt seadusele.
Ta teatas kohtule 08.02.2016. a umbes kella 22.00 ajal meili teel, et on haigestunud ja viibib
haiguslehel. Kaebuse esitaja leiab, et haiguslehel viibimine viitab tõsisele haigestumisele.
Kaebaja leiab, et maakohus on vääralt lähtunud KrMs §-st 170, kuigi oleks pidanud lähtuma
VTMS §-st 122. Seega ei ole asjakohased ka viited Sotsiaalministri määrusele nr 5. VTMS ei
sätesta konkreetset vormi. Kohtul on pädevus kontakteeruda tervishoiu asutusega ja selgitada
välja haigestumise raskus, mida kohus teinuid ei ole. Kaebaja leiab, et tema poolt esitatud
haiguslehest on selge, et tegemist oli raske haigestumisega, mis ei võimaldanud kohtuistungil
osaleda.
Täiendavalt juhib kaebaja tähelepanu sellele, et maakohtu määruse järgi oli määruskaebuse
esitamise tähtajaks 25.02.2016. a, mis on vastuolus VTMS § 193 lg-1 teise lausega. Vaidlustatud
kohtumäärusest sai ta teada 24.02.2016.a ning seega pidi ta esitama määruskaebuse ühe päeva
jooksul. Sisuliselt võeti talt ära õigus põhjalikult tutvuda asjaoludega ja kõik hoolikalt läbi
mõelda.

RINGKONNAKOHTU SEISUKOHT
4. Ringkonnakohus, tutvunud maakohtu määruse, esitatud kaebuse ja sellele lisatud
dokumentidega, on seisukohal, et maakohtu määrus on seaduslik ja põhjendatud ega kuulu
tühistamisele.

5. Esmalt selgitab ringkonnakohus, et kuivõrd maakohus jättis E. Lakernikovi esitatud kaebuse
sisuliselt läbi vaatamata, on ringkonnakohtu pädevuses anda hinnang vaid kaebuse läbi
vaatamata jätmise seaduslikkusele ja põhjendatusele. Sisulised argumendid, mis puudutavad
väärteo toimepanemist, jätab ringkonnakohus tähelepanuta ega anna neile hinnangut.

6. Ringkonnakohus leiab, et maakohus on seaduslikult ja põhjendatult jätnud E. Lakernikovi
kaebuse läbi vaatamata seetõttu, et E. Lakernikov jättis kohtuistungile ilma mõjuva põhjuseta
ilmumata.
E. Lakernikov selgitas, et ta haigestus ootamatult raskesse haigusesse ning ei saanud ilmuda
maakohtu istungile. Sellest teavitas ta maakohut 08.02.2016. a kell 22:07 saadetud e-kirjas,
milles märkis, et on haigestunud ja viibib haiguslehel ägeda haiguse tõttu. Määruskaebusele on
lisatud OÜ Pirita-Kose Perearstikeskuse poolt 18.02.2016.a koostatud tõend, milles diagnoosiks
märgitud: Oletatav nakkusliku päritoluga XXXXXXX (tl 74). Tõend ei sisalda märkusi või
viiteid selle kohta, et isik ei saanud haigusest tulenevatel põhjustel kohtuistungist osa võtta.
Ringkonnakohus leiab, et väidetav raske haigestumine ei ole tõendatud. Ainuüksi isiku enda
hinnang raskest haigestumisest ei kinnita seda, et ka tegelikkuses isiku haigus oli sedavõrd raske,
et ta ei saanud osaleda kohtuistungil. Diagnoosiks märgitud oletatav nakkusliku päritoluga
XXXXXXX, viitab vaid oletuslikule haigusele, kuid seda kinnitavad tõendid puuduvad. Ka

                                                                                                      2
                                                                                       4-15-10394

medikamentooset ravi ei ole E. Lakernikovile arstitõendi kohaselt määratud. Kohtu jaoks peab
olema esiteks kontrollitav, et ilmumata jäänud isik üldse oli haige, aga ka see, kas tal olnud haigus
oli selline, mis tõesti takistas tal kohtusse ilmumist. See info peab nähtuma esitatud arstitõendist.
Eelnevat kinnitab see, et kohtule esitatavatele arstitõenditele on kehtestatud kindlad nõuded,
millele need peavad vastama. Nimelt on kriminaalmenetluse seadustiku § 170 lg 4 alusel Tervise-
ja tööministri määrusega kehtestatud „Menetlustoimingule väljakutsutud isiku või tema lähedase
ilmumata jätmisel terviseseisundist tingitud põhjendatud takistuse kohta menetlejale esitatava
tõendi vormi ja väljaandmise kord“. Selle korra § 1 lg-s 2 loetletakse tõendeid, millega on
võimalik tõendada kohtule isiku haigestumist. Sellisteks tõenditeks on väljavõte tervisekaardist,
haigusloo epikriis, haigusloo erakorralise meditsiini osakonna patsiendikaardi osa, kiirabikaart,
väljavõte hambaravikaardi päeviku osast või muud terviseseisundit kirjeldavad asjakohased
dokumendid või selle osad. Seega nõutakse esitatavalt arstitõendilt, et sellest oleks näha isikul
menetleja juurde ilmumist takistanud terviseprobleemid. Määruskaebusega esitatud arstitõend
ilmselgelt esitatud nõuetele ei vasta.
Mitmed asjaolud näitavad pigem, et E. Lakernikovil ei olnud takistatud kohtusse ilmumine. Tal
ei olnud takistatud e-kirjavahetuse pidamine kohtuga, samuti nähtub ambulatoorsest epikriisist
vastuoluline informatsioon E. Lakernikovi arsti poole pöördumise kohta, milles on märgitud
saabumise viisiks: „tuli ise“ ning tüübiks: „telefonikonsultatsioon“. Seega jääb kohtule
ebaselgeks kas E. Lakernikovil oli võimalik tegelikult isiklikult pöörduda perearstikeskusesse
või mitte. Kohus ei pea hakkama koguma tõendeid tuvastamaks isiku kohtusse mitteilmumise
põhjuste õigsust ja mõjusust. Nagu juba eelpool märgitud peab info selle kohta, kas isikul oli
tegemist sedavõrd raske haigusliku seisundiga, et tal ei olnud võimalik kohtusse ilmuda,
kajastuma kohtule esitatud arstitõendist.

7. Maakohus ei ole vääralt lähtunud KrMS § 170-st. Kohus lähtub VTMS §-st 2 tulenevalt
kriminaalmenetluse regulatsioonist ka väärteomenetluses. Kuivõrd VTMS § 42 sätestab
väljakutsutu ilmumata jäämise mõjuvad põhjused ning tervislikust seisundist tulenevat põhjust §
42 ei sisalda, vaid see on hõlmatav sama sätte lg 2 p-st 3 tuleneva muu asjaoluga, mida menetleja
peab mõjuvaks, siis tuligi kohtul pöörduda KrMS § 170 lg 2 p 3 poole, mis sätestab raske
haigestumise või lähedase ootamatu haiguse, mis ei võimalda isikul ilmuda menetleja juurde.

8. Määruskaebuse etteheited maakohtu määruse jõustumise kuupäeva ja sellega seotud
kaebetähtaja lühiduse kohta on küll asjakohased, kuid ei anna alust maakohtu määruse
tühistamiseks.
Maakohus on määranud kindlaks kuupäeva, millal kohtumäärus jõustub ja seda tulenevalt VTMS
§ 193 lg 1 esimesest lausest. Samas jättis maakohus R. Lakernikovi kaebuse läbi vaatamata
kirjalikus menetluses. Ringkonnakohus leiab, et edasikaebamise korra selgitamisel oleks
maakohus pidanud lähtuma VTMS § 193 lg 1 teises lauses märgitust. VTMS § 193 lg 1 teise
lause kohaselt võib kohtumenetluse pool esitada kirjalikus menetluses tehtud määruse peale
määruskaebuse 15 päeva jooksul alates päevast, millal ta sai vaidlustatavast kohtumäärusest
teada või pidi teada saama.
Riigikohus on 04.02.2008. a kohtumääruses nr 3-1-1-95-07 märkinud, et menetlusosaliste
kaebeõigus ja kohtute sisuline pädevus kaebuste lahendamiseks tuleneb seadustest, mitte
kohtulahendites kirjapandust. Seega tuleb lähtuda seaduses kirja pandust ning sedastada, et
menetlusosalise kaebeõiguse tähtaeg hakkas kulgema kohtumäärusest teadasaamisest ning sellest
sai lähtuda ka E. Lakernikov. Ringkonnakohtu hinnangul ei võetud E. Lakernikovilt ära
võimalust kaebeõiguseks. Määruskaebuses sisalduvast nähtuvalt on E. Lakernikov saanud
tutvuda maakohtu kaebuse läbivaatamata jätmise määrusega.

9. Eelnevast tulenevalt ja juhindudes VTMS §-st 194 ja § 147 lg 1 p-st 1, jätab ringkonnakohus
maakohtu määruse muutmata ja määruskaebuse rahuldamata.

                                                                                                        3
                                4-15-10394




/allkirjastatud digitaalselt/




                                             4

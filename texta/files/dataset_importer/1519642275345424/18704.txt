                        KOHTUMÄÄRUS
Kohus                              Tartu Maakohus
Määruse tegemise aeg ja koht       11. aprill 2016, Tartu kohtumaja

Kriminaalasja number               1-15-10742

Kohtunik                           Rutt Teeveer
Kohtuistungi sekretär              Helju Rebane
Tõlk                               Alla Lašmanova
Prokurör                           Kirjaliku arvamus eesitas Lõuna Ringkonnaprokuratuuri
                                   abiprokurör Riita Serikova (istungil ei osalenud)
Kriminaalasi                       Ruslan Romanovi süüdistuses KarS § 199 lg 2 p 9 järgi
                                   kokkuleppemenetluses
Menetlustoiming                    Ruslan Romanovi tingimisi enne tähtaja lõppemist
                                   vangistusest vabastamise otsustamine
Süüdimõistetu                      Ruslan Romanov (isikukood 37704240065; elukoht
                                   vabanemisel puudub)

RESOLUTSIOON
Jätta Ruslan Romanov temale Harju Maakohtu 11.01.2016 otsusega kriminaalasjas nr 1-
15-10742 mõistetud vangistuse kandmiselt tingimisi enne tähtaega vabastamata.
Määruse koopia saata kinnipeetavale, Tartu vanglale ja prokurörile.
Edasikaebamise kord
Käesoleva kohtumääruse peale on kohtumenetluse pooltel, samuti menetlusvälisel isikul, kui
kohtumäärusega on piiratud tema õigusi või seaduslikke huve, õigus esitada Tartu Maakohtule
kirjalik määruskaebus 15 päeva jooksul, alates päevast, mil isik sai vaidlustatavast
kohtumäärusest teada või pidi teda saama.

ASJAOLUD JA MENETLUSE KÄIK
Harju Maakohtu 11.01.2016 otsusega kriminaalasjas nr 1-15-10742 tunnistati Ruslan Romanov
süüdi KarS § 199 lg 2 p 9 järgi kvalifitseeritud kuriteo toimepanemise eest ja teda karistati
vangistusega 8 kuud. Juhindudes KarS § 65 lg 2 loeti mõistetud karistus kaetuks Harju
Maakohtu 13.02.2015 otsusega Ruslan Romanovile mõistetud karistusega – vangistusega 2
aastat 2 kuud, mõistes lõplikuks liitkaristuseks 2 aastat 2 kuud vangistust karistuse algusega
05.06.2014. Kohtuotsus jõustus 27.01.2016.
Kinnipeetava karistusaeg algas seega 05.06.2014 ja lõppeks selle täieliku ärakandmise korral
05.08.2016.


                                                                                            1
09.03.2016 esitas Tartu Vangla maakohtule materjalid Ruslan Romanovi vangistusest tingimisi
enne tähtaega vabastamise kohta KarS § 76 lg 2 p 2 järgi. Materjalidest nähtuvalt vangla ei
toeta Ruslan Romanovi tingimisi ennetähtaegset vabastamist.

KOHTUMENETLUSE POOLTE SEISUKOHAD
Prokurör esitas Ruslan Romanovi tingimisi enne tähtaega vabastamise võimalikkuse kohta
kirjaliku seisukoha, milles ei toeta ennetähtaegset vabastamist.
Ruslan Romanov avaldas kohtus, et vangistuse kandmise ajal on tal olnud aega oma käitumist
analüüsida ning ta kahetseb toimepandut. Ta mõistab, et edaspidine sõltub üksnes tema enda
mõtlemisest ning käitumisest. Kinnipeetav soovib ennetähtaegselt vabaneda ning on nõus
alluma kriminaalhooldusele.

KOHTU SEISUKOHT
Ruslan Romanov kannab karistust muuhulgas narkootiliste ainete suures koguses korduva
ebaseadusliku käitlemise eest, mis on tahtlik esimese astme kuritegu. KarS § 76 lg 2 p 2 kohaselt
võib kohus tahtlikus esimese astme kuriteos süüdlase katseajaga tingimisi enne tähtaega
vabastada, kui ta on tegelikult ära kandnud vähemalt kaks kolmandikku mõistetud karistusajast,
kuid mitte vähem kui 4 kuud.
Käesolevaks ajaks on Ruslan Romanov temale mõistetud karistusajast vähemalt kaks
kolmandikku, kuid mitte vähem kui 4 kuud ära kandnud. Seega on olemas formaalne alus tema
vangistusest tingimisi ennetähtaegseks vabastamiseks.
KarS § 76 lg 4 järgi arvestab kohus tingimisi enne tähtaega vangistusest vabastamise
otsustamisel materiaalse alusena kuriteo toimepanemise asjaolusid, süüdlase isikut, varasemat
elukäiku ning käitumist karistuse kandmise ajal, samuti tema elutingimusi ja neid tagajärgi,
mida võib süüdlasele kaasa tuua tingimisi enne tähtaega karistusest vabastamine.
Kohtule esitatud materjalidest nähtub, et Ruslan Romanovil on neli kehtivat kriminaalkaristust.
Tema poolt toime pandud kuriteod on liigiti olnud erinevad, valdavalt on teda karistatud
varguste eest, kuid ta on kasutanud ka vägivalda. Käesolevat vangistust kannab Ruslan
Romanov narkootikumi vahendamise eest vanglas ja taas ka varavastase teo eest. Eelnev näitab,
et varasemad karistused ei avaldanud Ruslan Romanovile piisavat eripreventiivset mõju. Teda
ei ole hoidnud uue kuriteo toimepanemisest ära isegi teadmine, et tema kandmata jäänud
vangistuse osa pööratakse tema uue süüdimõistmise korral täitmisele.
Käesolevalt on Ruslan Romanov kinnitanud, et vangistus on teda muutnud ning et ta tahab
edaspidi elada õiguskuulekalt. Seda tundub kinnitavat tema käitumine vangistuse kandmise
ajal. Nimelt on Ruslan Romanov kinnipidamisasutuses tegelenud riigikeele õppimisega. Alates
15.02.2016 töötab ta majandusabitöölisena ning läbimisel on sotsiaalprogramm „Viha
juhtimine“ ning reintegratsiooniprogramm Eluviisitreening. Ruslan Romanovil on üks kehtiv
distsiplinaarkaristus. Seega võib karistuse kandmise aega hinnata üldiselt positiivseks.
Kohus möönab, et Ruslan Romanovi soov muutuda võib olla isegi siiras. Samas tuleb arvestada
asjaoluga, et Ruslan Romanov on enamuse oma teadlikust elust viibinud kinnipidamisasutuses
ega ole sellest tulenevalt suuteline end välise keskkonnaga kohandama ega tema ette
tõusetuvate probleemidega õiguspärasel viisil toime tulema. Seetõttu ei suuda ta suure
tõenäosusega kinni pidada ka enda ette püsitatud eesmärkidest. Sel põhjusel oleks vältimatult
vajalik, et tal oleks vabanedes olemas võimalikult palju tugistruktuure. Need Ruslan Romanovil
käesolevalt aga puuduvad. Ruslan Romanovil puudub vabaduses perekond või muud lähedased
isikud, kes saaksid Ruslan Romanovit tema püüdlustes toetada ja ning igapäevaküsimustes
abistada. Lisaks ei ole Ruslan Romanovil kokkuleppeid tulevase töökoha osas ning järelikult ei


                                                                                               2
ole tal mingit garantiid kindla regulaarse sissetuleku osas, mis võimaldaks igapäevast
äraelamist. Isikuid, kes saaks teda materiaalselt toetada, nagu öeldud, Ruslan Romanovil ei ole.
Arvestades aga seda, et viimase kuriteo toimepanemise ajendiks oli Ruslan Romanovil tulu
teenimine narkootikumide ostuks, siis on enam suur risk, et Ruslan Romanov jätkab vabaduses
kuritegude toimepanekut narkosõltuvusega toimetulekuks.
Eelnevat kogumis hinnanuna leiab kohus, et Ruslan Romanovit ei saa käesoleval ajal tingimisi
enne tähtaega vangistusest vabastada. On suur oht, et Ruslan Romanov jätkab vabaduses
süütegude toimepanekut, seda isegi vaatamata tema üle teostatavale kriminaalhooldusele.




/allkirjastatud digitaalselt/
Kohtunik




                                                                                              3

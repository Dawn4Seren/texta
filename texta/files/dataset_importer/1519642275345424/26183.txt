                             KOHTUOTSUS
                                 EESTI VABARIIGI NIMEL

Kohus                             Tartu Halduskohus
Kohtunik                          Kadri Palm
Otsuse tegemise aeg ja koht       15. jaanuar 2016, Jõhvi
Haldusasja number                 3-15-518
Haldusasi                         Oleg Kozlovi (Kozlov) kaebus Viru Vangla toimingute (ainult kord
                                  päevas jalutuskäigu ajal jalutusaias suitsetamise võimaldamine)
                                  ning teatud osas kodukorra suitsetamist puudutava regulatsiooni
                                  õigusvastasuse tuvastamiseks
Menetlusosalised                  Kaebaja – Oleg Kozlov
                                  Vastustaja – Viru Vangla, volitatud esindaja Agu Rillo
                                  Kirjalik menetlus
Asja läbivaatamine


RESOLUTSIOON

   1. Jätta Oleg Kozlovi kaebus rahuldamata.
   2. Jätta menetlusosaliste menetluskulud nende endi kanda.

EDASIKAEBAMISE KORD JA SELGITUSED


Otsuse peale võib Tartu Ringkonnakohtule esitada apellatsioonkaebuse 30 päeva jooksul otsuse
avalikult teatavakstegemisest arvates, s.o hiljemalt 15. veebruaril 2016.

Vastuseks esitatud apellatsioonkaebusele võib teine menetlusosaline esitada
vastuapellatsioonkaebuse 14 päeva jooksul apellatsioonkaebuse vastuapellatsioonkaebuse
esitajale kättetoimetamisest arvates või ülejäänud apellatsioonitähtaja jooksul, kui see on pikem
kui 14 päeva (HKMS § 184 lg 3).

Kui apellant soovib asja arutamist kohtuistungil, tuleb tal seda apellatsioonkaebuses märkida,
vastasel korral eeldatakse, et ta on nõus asja lahendamisega kirjalikus menetluses (HKMS § 182
lg 1 p 9).

Kui menetlusosaline soovib apellatsioonkaebuse esitamiseks saada menetlusabi, tuleb tal
esitada ringkonnakohtule vastavasisuline taotlus. Menetlusabi taotluse esitamine ei peata
menetlustähtaja kulgemist (HKMS § 116 lg 5) ning apellatsioonitähtaja järgimiseks peab
menetlusabi taotleja tegema tähtaja kestel ka menetlustoimingu, mille tegemiseks ta
menetlusabi taotleb, eelkõige esitama apellatsioonkaebuse (HKMS § 116 lg 6).
                                                                                       3-15-518

ASJAOLUD JA MENETLUSE KÄIK

1. Viru Vangla kinnipeetav Oleg Kozlov esitas 1. märtsil 2015 Tartu Halduskohtule kaebuse,
milles palus tunnistada õigusvastaseks Viru Vangla toimingud, mis seisnevad selles, et tal
lubatakse suitsetada vaid kord päevas jalutuskäigu ajal, ning teha võimalikuks, et ta saaks
päevas suitsetada vähemalt neli korda (tl 2-4).

2. Tartu Halduskohus jättis 24. aprilli 2015. a määrusega kaebuse selle nõude täpsustamiseks
käiguta (tl 15-17).

3. Tartu Halduskohtusse saabus 5. mail 2015 O. Kozlovi kaebuse täpsustus, milles ta
rõhutas, et taotleb Viru Vangla toimingute ja Viru Vangla kodukorra punkti 5.8 õigusvastasuse
tuvastamist (tl 21-22). O. Kozlov märkis, et tema põhjendatud huviks on nii preventiivne huvi
kui ka soov esitada hiljem kahjunõue.

4. Tartu Halduskohus võttis 30. septembri 2015. a määrusega kaebuse menetlusse (tl 24-25).

5. Viru Vangla leidis 22. oktoobri 2015. a vastuses, et kaebus tuleb jätta rahuldamata ja
menetluskulud kaebuse esitaja kanda (tl 29-30).


MENETLUSOSALISTE SEISUKOHAD

6. Kaebaja põhjendab oma kaebust kokkuvõtvalt järgmiselt.

1) Viru Vangla kodukorra p 1.2 sätestab, et kodukorda on kohustatud täitma kinnipeetavad,
vangla teenistujad jne. Kodukorra p 5.8 sätestab, et suitsetamine viiakse vangla siseruumidest
välja. See omakorda tähendab, et suitsetamise korralduse küsimuses on kinnipeetavad ja
ametnikud võrdsustatud seisus. Ometi suitsetavad ametnikud vangla tööstushoones asuvas
suitsuruumis ning neile on ette nähtud neli suitsukorda. Seega on ilmne, et tegemist on
ebavõrdse olukorraga ja kodukorra p 5.8 sisuliselt ei toimi. Kaebajat diskrimineeritakse
kinnipeetava staatuse tõttu. Ametnikud ja avavanglas viibivad kinnipeetavad saavad suitsetada
neli korda päevas.

2) Toimub süstemaatiline kaebaja tervise kahjustamine selle läbi, et ta on sunnitud ühe tunni
jooksul ära suitsetama kõik sigaretid, et saada kätte ööpäevane nikotiinivajadus. Seda aga ei ole
võimalik saavutada, kuna pidev nikotiinivajadus tekitab pidevat närvipinget ning on üldteada,
et kõik haigused tulenevad närvidest. Seega ohustab pidev nikotiinivajadus otseselt kaebaja
tervist. Kui kaebaja saaks soovitud määral suitsetada, välistaks see nikotiinipuudusest tuleneva
ärrituse.

3) Vangistusseaduse (VangS) § 41 lg 1 sätestab, et keelatud on põhjustada lisakannatusi, ning
lg 2 sätestab, et kohaldada võib vaid selliseid piiranguid, mis on vajalikud julgeoleku
tagamiseks. Seega ei anna seadus õigust suitsetamist ebamõistlikult piirata, sest see rikub
võrdse kohtlemise põhimõtet ega ohusta kuidagi julgeolekut. Kehtestatud meede on
vastuoluline, ebaproportsionaalne ja õigustühine.

4) Selleks et rahuldada nikotiinivajadust, on kaebaja sunnitud õiguskorda rikkuma, võttes
jalutuskäigult tulles ebaseaduslikult kambrisse kaasa sigarette.


                                               2
                                                                                           3-15-518

7. Vastustaja on seisukohal, et kaebus on põhjendamatu ja kaebus tuleb jätta rahuldamata.
Vastustaja seisukohad on järgmised.

1) Kaebaja leiab ekslikult, nagu oleksid vanglaametnikud, avavangla kinnipeetavad ning
kinnises vanglas karistust kandvad kinnipeetavad võrreldavad grupid. Kaebuse esitaja kaebuses
väljendatud arusaam, nagu tähendaks võrdsuspõhimõte üleüldist ja kõikide isikute võrdsust, ei
ole õige. Käesolevas asjas ei ole iseenesest vaidlust selles, et kõikidele kinnises vanglas
karistust kandvatele kinnipeetavatele on tagatud sarnased võimalused suitsetamiseks
(jalutuskäigu ajal), seega kohtleb vangla kaebajaga sarnases võrdlusgrupis olevaid
kinnipeetavaid ühesuguselt.

2) Kaebaja sisustab ebaõigesti VangS § 105 lg-te 21 ja 3 alusel kehtestatud Viru Vangla
kodukorra (edaspidi kodukord) p-i 1.2. Vangla kodukord kehtestatakse kinnipeetava
käitumisjuhisena ning vanglaametniku kohuseks on tagada, et kinnipeetavad täidaksid
kodukorda. Vanglaametniku tööd reguleerivad muud õigusaktid.

3) Iseenesest ei ole vaidlust asjaolu üle, et kaebuse esitajal on võimalik suitsetada ainult
jalutuskäigu ajal jalutusboksis. Jalutusboksis on tähistatud ala, millelt suitsetaja väljuda ei tohi.
Seega on suitsetamine vastavalt vangla sisekorraeeskirja (VSKE) § 82 lg-le 2 nii ruumiliselt kui
ka ajaliselt reguleeritud, täpsema regulatsiooni kehtestab vangla kodukord. Vastavalt kodukorra
p-le 12.1 on kinnipeetaval lubatud suitsetada selleks päevakavas ette nähtud ajal. Päevakava
kehtestamise õigus kodukorras tuleneb VangS § 105 lg 21 p-st 2 ning Viru Vangla päevakavad
sektsioonide kaupa on kehtestatud kodukorra lisana. Kodukorra p-i 12.4 kohaselt on
kinnipeetaval lubatud suitsetamiskohta kaasa võtta kuni viis sigaretti. Sellest tulenevalt on
eksitav kinnipeetava kaebuses esitatud arusaam, nagu peaks ühe tunni jooksul ära suitsetama
viis sigaretti. Kinnipeetaval, kes ei soovi korraga suitsetada viit sigaretti, ei ole selleks ka
kohustust. Kaebaja väited selle kohta, et tal on organismil vajadus saada just viiest sigaretist
tulenev nikotiinikogus, on paljasõnaline ning tõendamata. Üldteada on, et suitsetamine on
tervist kahjustav tegevus, millega kaasnevad mitmed rasked haigused ning suitsetamisest
loobumine (või ka selle vähendamine) tõstab inimese elukvaliteeti. Vanglas on tagatud kohane
nõustamine ja abi kinnipeetavatele, kes soovivad suitsetamisest loobuda.

4) Suitsetamise ajaline ja ruumiline piiramine kinnipeetavatel on õiguspärane. Vangistuse
täideviimisel kinnises vanglas on paratamatu, et kinnipeetavate põhiõigused, sh õigus liikuda
(Eesti Vabariigi põhiseaduse (PS) § 34) ja õigus vabale eneseteostusele (PS § 19), on piiratud.
Sellest tulenevalt on ka paratamatu, et kinnipeetavate päevakava osa on määravas osas
reguleeritud kinnipidamisasutuse poolt. Kodukorras kehtestatud päevakavaga on määratud, et
suitsetamine on kinnipeetavatele lubatud ainult jalutuskäigu ajal jalutusboksis. Kodukorra näol
on tegemist haldusaktiga haldusmenetluse seaduse (HMS) § 51 lg 2 tähenduses, mis on
tulenevalt HMS § 61 lg 2 aluste puudumisest ka kehtiv. HMS § 60 lg 2 kohaselt on kehtiv
haldusakt täitmiseks kohustuslik. Sellest tulenevalt märgib vastustaja, et küsitav on ka kaebuse
põhjendus selle kohta, et tuvastamiskaebus aitab edaspidi tema õiguste kaitsele kaasa –
tuvastamiskaebuse isegi hüpoteetiline kaebaja kasuks tehtav lahend ei murra haldusakti
kehtivust.

5) Suitsetamise piiramine kodukorras sätestatud tingimustel on proportsionaalne. Esiteks tuleb
vanglas tagada julgeolek. Suitsetamisega kaasneb paratamatult tuleoht, sigareti süütamiseks on
vajalik kõrge temperatuur. See on aga VangS § 66 lg 1 tähenduses oht vangla üldisele
julgeolekule. Vastustaja viitab siinkohal jõustunud Tallinna Ringkonnakohtu 10. aprilli 2013. a


                                                 3
                                                                                      3-15-518

otsusele asjas nr 3-12-956, kus ringkonnakohus on otsuse p-s 11 põhjalikult käsitlenud
suitsetamise ohtlikkust vangla julgeolekule, millega vastustaja on sama meelt.

6) Tubakatoodete tarvitamisele kohaldub lisaks vangistust reguleerivatele normidele
üldseadusena tubakaseadus (TubS), mille § 30 lg 1 annab ruumi või maa-ala valdajale pädevuse
enda äranägemisel otsustada ruumis või piiratud maa-alal suitsetamise lubamise. Vastustaja on
Viru Vangla territooriumi ja ruumide valdaja ning seega pädev otsustama, kus tohib Viru
Vangla territooriumil suitsetada. Kaebuse menetlemisel tasub vastustaja hinnangul võtta
arvesse ka tubakaseaduse muutmisettepaneku menetlemise käigus välja toodud võimalikku
positiivset efekti, mis kaasneks üldse vanglate tulevikus suitsuvabaks muutmisega.


KOHTU SEISUKOHT JA PÕHJENDUSED

8. O. Kozlov esitas kaebuse Viru Vangla toimingute (ainult kord päevas jalutuskäigu ajal
jalutusaias suitsetamise võimaldamine) ning teatud osas kodukorra suitsetamist puudutava
regulatsiooni õigusvastasuse tuvastamiseks.

9. Hinnanud poolte väiteid ja nende kinnituseks esitatud tõendeid kogumis ja vastastikuses
seoses, leiab kohus, et esitatud kaebus on põhjendamata ja see tuleb jätta rahuldamata. Kohus
nõustub vastustaja seisukohtadega ja neid kõiki ei korda, märkides kaebusele vastuseks
järgmist.

10. Vangistusseadus ei reguleeri suitsetamise korraldust vanglas. Suitsetamist vanglas
reguleerib justiitsministri 30. novembri 2000. a määrusega nr 72 kehtestatud „Vangla
sisekorraeeskiri“(VSKE), mille § 82 lg 2 sätestab, et kinnipeetav võib vanglas suitsetada üksnes
selleks ettenähtud ja vastavalt märgistatud kohtades ja ajal, millal kinnipeetaval on õigus seal
viibida. VSKE § 82 lg 3 kohaselt ei ole kinnipeetaval õigust hoida enda juures tubakatooteid
ega suitsetamistarbeid. Need võetakse vanglateenistuse ametnike poolt hoiule ja väljastatakse
ajaks, kui kinnipeetaval on õigus suitsetada.

11. Kohus nõustub vastustajaga, et TubS § 30 lg 1 annab ruumi või maa-ala valdajale õiguse
enda äranägemisel otsustada selles ruumis või maa-alal suitsetamise lubamise ja kehtestada
vajalikud piirangud. Viru Vangla kodukorra p 12.1 kohaselt on kinnipeetaval lubatud suitsetada
selleks päevakavas ettenähtud ajal ja kohas.

12. VSKE § 82 eelnõu seletuskirjas on märgitud, et suitsetamine võimaldatakse
kinnipeetavatele vaid väliskeskkonnas seetõttu, et kõikidel vanglas viibivatel kinnipeetavatel,
vanglas töötavatel ja vanglat külastatavatel isikutel on õigus suitsuvaba keskkonnale.
Suitsetamise võimaldamine üksnes värskes õhus asuvas jalutusaias, kus tubakasuitsu õhus
hajumise tõttu omab see ümbritsevatele isikutele vähem kahjulikku mõju, on vaieldamatult
sellise eesmärgiga kooskõlas.

13. Eeltoodu alusel on kohus seisukohal, et Viru Vangla kodukorras kehtestatud piirangud
suitsetamise osas on kooskõlas nii tubakaseadusest kui vangla sisekorraeeskirjast tulenevate
nõuetega ning on seega õiguspärased.

14. Kaebusest nähtub, et kaebaja loeb õigusvastaseks seda, et Viru Vangla võimaldab
suitsetada ainult jalutuskäigu ajal ehk seega ainult 1 tunni jooksul ööpäevas (vangla on seadnud


                                               4
                                                                                           3-15-518

suitsetamise sõltuvusse kinnipeetava jalutamisajaga). VangS § 55 lg 2 sätestab, et
kinnipeetavale võimaldatakse jalutuskäik värskes õhus vähemalt üks tund päevas.

15. Ühestki õigusaktist ei tulene täpset määra, kui tihti peab isik saama päevas suitsetada.
Üldteada on asjaolu, et tubakatoodete suitsetamine on kahjulik nii suitsetajale endale kui teda
ümbritsevatele isikutele. Seetõttu on põhjendatult kehtestatud piirang, et suitsetada tohib ainult
väliskeskkonnas, mitte siseruumides. Arvestades suitsetamise tervistkahjustavat iseloomu ning
pidades suitsetamisharjumuse vähendamist tervise kaitsmise üheks eesmärgiks, ei saa
vaidlustatud suitsetamiskorda, mis kinnipeetaval võimaldab suitsetada ainult jalutuskäigu ajal,
pidada kaebaja õiguste oluliseks riiveks. Isikul, kes suitsetab ja soovib suitsetamist jätkata, tuleb
oma harjumused viia vastavusse kehtestatud nõuetega. VSKE § 82 lg 1 kohaselt selgitatakse
kinnipeetava vastuvõtmisel välja, kas kinnipeetav suitsetab ja kas ta soovib suitsetamisest
loobuda, kui kinnipeetav soovib suitsetamisest loobuda, tagatakse talle vanglasisene
nõustamine. Seega peab olema vanglates loodud kinnipeetavatele võimalus
suitsetamisharjumusest vabaneda, mitte ei pea olema kehtestatud sellist korda, mis järgiks
kinnipeetavate suitsetamisharjumusi- ja vajadusi. Kinnipeetav kannab karistust ning on
allutatud vangla režiimile, millega tuleb tal arvestada.

16. Tubakaseadusest ei tulene piiritletud maa-ala valdajale keeldu piirata vajadusel
suitsetamist lisaks selleks ette nähtud kohtade määratlemisega ka ajaliste piirangutega. Kuigi
Viru Vangla kodukorda reguleerivates õigusaktides ei ole otseselt kehtestatud suitsetamise
ajalist piirangut, tuleneb see asjaolust, et kinni peetavatele isikutele võimaldatakse jalutuskäike
ning seega ka viibimist jalutusalal VangS § 55 lg-st 2 tulenevalt vähemalt üks tund päevas.
Rohkem kui üks tund päevas jalutusalal viibimise tagamise kohustust vanglal ei ole.
Kinnipeetavale suitsetamiseks täiendava võimaluse andmine ehk täiendavalt jalutusboksi
viimine vajab täiendavat inimressurssi, samuti puuduvad selleks vajalikud jalutusboksid, kuna
kinnipeetavaid on palju, ning jalutuskäikudele lubamisel tuleb arvestada muuhulgas
eraldihoidmise printsiibiga, ehk kindlustada vangla ja kinnipeetavate julgeolek.

17. Vanglas kehtestatud päevakorra järgimine ning sellest tulenev kinni peetava isiku valikute
tegemise piiratus on vangistusega paratamatult kaasnev ebameeldivus. Seega puudub kaebajal
subjektiivne õigus nõuda talle suitsetamise võimaldamist ajal, mil ta ei ole vanglas kehtestatud
päevakavaga ette nähtud ajal vanglateenistuse ametniku saatel jalutusaias.

18. Kohus ei nõustu kaebajaga, et võrdsuspõhimõtet on rikutud. Mitte igasugune erinev
kohtlemine ei tähenda võrdsuspõhiõiguse rikkumist ning diskrimineerimine hõlmab endas vaid
põhiseadusvastast ebavõrdset kohtlemist. Kohus nõustub vastustajaga, et vanglateenistujad ja
kinnipeetavad ei ole võrreldavad grupid. Käesolevas asjas ei ole iseenesest vaidlust selles, et
kõikidele kinnises vanglas karistust kandvatele kinnipeetavatele on tagatud sarnased
võimalused suitsetamiseks (jalutuskäigu ajal), seega kohtleb vangla kaebajaga sarnases
võrdlusgrupis olevaid kinnipeetavaid ühesuguselt.

19. Eeltoodud põhjendustest lähtudes jätab kohus O. Kozlovi kaebuse rahuldamata.

20. Halduskohtumenetluse seadustiku (HKMS) § 108 lg 1 kohaselt kannab menetluskulud
pool, kelle kahjuks otsus tehti. HKMS § 109 lg 1 sätestab, et menetluskulude väljamõistmiseks
esitatakse kohtule enne kohtuvaidlusi menetluskulude nimekiri ja kuludokumendid.
Kuludokumendid, mis seonduvad osalemisega kohtuistungil, kus lõpetati asja arutamine,
samuti selliste kulude nimekiri, esitatakse kohtule hiljemalt kolme tööpäeva jooksul pärast
istungi lõppu. Kuludokumentide ja menetluskulude nimekirja esitamata jätmise korral

                                                 5
                                                                                  3-15-518

menetluskulusid välja ei mõisteta. Käesolevas asjas ei ole vastustaja kohtule kuludokumente
esitanud, seetõttu jäävad menetluskulud menetlusosaliste endi kanda.

(allkirjastatud digitaalselt)
Kadri Palm
kohtunik




                                            6

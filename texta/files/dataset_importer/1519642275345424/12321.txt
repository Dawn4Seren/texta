                             KOHTUMÄÄRUS
 Kohus                                  Tartu Ringkonnakohus

 Määruse tegemise aeg ja koht           17. juuni 2016, Tartu (kirjalik menetlus)

 Kriminaalasja number                   1-14-5705

 Kohtukoosseis                          Aarne Sarjas, Tiit Lõhmus, Mati Kartau

 Vaidlustatud kohtulahend               Viru Maakohtu (Jõhvi kohtumaja) 31. mai 2016 määrus
                                        süüdimõistetu vangistusest tingimisi enne tähtaega
                                        vabastamata jätmise kohta
 Kaebuse esitaja ja kaebuse liik        Süüdimõistetu Heino Kurg (isikukood 35905070233),
                                        määruskaebus


RESOLUTSIOON
1.     Viru Maakohtu 31. mai 2016 määrus jätta muutmata.
2.     Määruskaebus jätta rahuldamata.
Edasikaebamise kord: KrMS § 384 lg 2 ja § 387 lg 1 kohaselt võib määrusele esitada määruskaebuse
Tartu Ringkonnakohtule prokuratuur, advokaadist kaitsja või advokaadi vahendusel teised
kohtumenetluse pooled viieteistkümne päeva jooksul alates päevast, mil isik sai vaidlustatud
määrusest teada või pidi teada saama.

ASJAOLUD JA MENETLUSE KÄIK
1.      Harju Maakohtu 22.08.2014 otsusega tunnistati Heino Kurg süüdi KarS § 121 järgi ja teda
karistati vangistusega 1 aasta 3 kuud. KarS § 74 lg-te 1, 3 kohaldamisega ei pööratud karistust
täitmisele tingimusel, et ta ei pane 2 aasta 6 kuu pikkuse katseaja kestel toime uut kuritegu ja täidab
talle KarS § 75 lg 1 p-des 1-6 määratud kontrollnõudeid ja kohustusi. KarS § 75 lg 2 p-de 2, 8 alusel
kohustati H. Kurge käitumiskontrolli ajal mitte tarvitama alkoholi ja narkootikume ning osalema
sotsiaalabiprogrammis. Kohtuotsus jõustus 09.09.2014.
2.     Harju Maakohtu 10.02.2015 määrusega jäeti rahuldamata kriminaalhooldaja taotlus pöörata
H. Kurele Harju Maakohtu 22.08.2014 otsusega mõistetud ja ärakandmata karistus KarS § 74 lg 4
alusel täitmisele. H. Kurge kohustati jätkama alkoholismivastast ravi ning esitada
kriminaalhooldusametnikule igakuiselt arstitõend ravil viibimise kohta kuni ravikuuri läbimiseni.
Kohtumäärus jõustus 25.02.2015.
3.     H. Kurg ei täitnud kohtuotsusega määratud kontrollnõudeid nõuetekohaselt ka edaspidi (ta ei
ilmunud õigeaegselt kriminaalhooldaja juurde registreerimisele ning tarvitas katseajal alkoholi),
mistõttu Harju Maakohtu 24.09.2015 määrusega pöörati H. Kurele Harju Maakohtu 22.08.2014
otsusega mõistetud ja ärakandmata karistus 1 aasta 3 kuud vangistust täitmisele. Kohtumäärus jõustus
12.10.2015. H. Kure karistusaeg algas 17.09.2015 ja lõpeb 17.12.2016.
4.     Viru Maakohtu 31.05.2016 määrusega jäeti H. Kurg vangistusest tingimisi enne tähtaega
vabastamata. Kohtu põhistused olid kokkuvõtlikult järgmised.
4.1     Maakohus leidis, et kuigi H. Kure vangistusaegne käitumine on olnud positiivne, ei ole tema
karistuse eesmärgid veel täidetud ning ta võib vabaduses toime panna uusi kuritegusid. Sellisele
otsustusele asumisel pidas kohus kõigepealt oluliseks viidata süüdimõistetu poolt toime pandud
kuriteole ja märkis: Käesoleval hetkel kannab süüdimõistetu karistust selle eest, et tema 04.08.2013
õhtusel ajal Tallinnas XXX asuvas korteris tiris oma 82-aastast ema tugevasti juustest nii, et viimasel
tulid juuksed peast ära, samuti lõi vasakule silmapiirkonda, pigistas mõlemaid käsi ja kriimustas
paremat kätt. Oma tegevusega põhjustas H. Kurg kannatanule füüsilist valu ja tervisekahjustusi, s.o
hematoomi vasaku silma ümbruses ja mõlemal käsivarrel, haava paremal käsivarrel, paremal kukla
piirkonnas osad juuksed ära rebenenud.
Järgmiseks nimetas kohus ära H. Kurge on kriminaalkorras karistatud kahel korral ja hetkel on tal
üks kehtiv kriminaalkaristus.
Oluliseks pidas kohus ka seda, et H. Kurg on karistuse täitmisele pööramise eelselt vabaduses
rikkunud korduvalt talle kohtuotsusega pandud lisakohustust mitte tarvitada alkoholi ning samuti
eiranud registreerimiskohustust. Need faktid ilmestavad kogumis süüdimõistetu käitumismaneeri,
mis ei ole varasemaga võrreldes muutunud.
Kohus märkis ära sellegi, et kinnipeetaval puuduvad vabaduses garanteeritud töökoht ja kindel
elukoht. Ta kuritarvitab alkoholi ning tema eluviis on seotud kange alkoholi sageda joomisega.
Eeltoodud asjaoludel leidiski kohus, et H. Kure uue kuriteo toimepanemise risk ei ole madal.
Kriminaalhooldus temale piisavat mõju ei avalda ning selle kohaldamine oleks ebaotstarbekas. On
kergemeelne arvata, et varasemalt korduvalt lisakohustusi rikkunud ja alkoholi kuritarvitanud isik
hakkaks nüüd kriminaalhooldaja kontrolli all seadusekuulekat elu alustama.

5.     Kohtumääruse peale esitas määruskaebuse H. Kurg ise, kes taotleb lahendi tühistamist ja enda
tingimisi enne tähtaega vanglast vabastamist.
5.1      H. Kurg leiab, et ta on saanud küllalt karistada ning vanglas oldud aeg on olnud elu üle järele
mõtlemiseks piisavalt pikk. Mida kauem ta vanglas on, seda halvemaks enesetunne läheb. Viru
Vanglas ei ole tööd ka pakkuda ja sissetulek tal puudub. Talvel vanglast välja saades tal raha ei ole
ja tööd on sel aastaajal ka raske leida. Teiste kulul elada ta ei taha. Mingid väljavaated töötamiseks
tal siiski on ja äärmisel proovib ta tööd saada eelmisel töökohal. Elukoht peaks tal olema ja võlgu tal
ei ole.
H. Kurg märgib veel, et tema ema ja ka tema lapselapse teada on ta Soomes tööl, kuid kaua neile
enam valetada ei saa. Ta on emaga ära leppinud ning ta on lubanud emale mitte enam meelde tuletada,
kuidas ema teda kasvatas. Määruskaebuses kirjeldab H. Kurg aga siiski oma lapsepõlve ja ema
käitumist negatiivselt.

RINGKONNAKOHTU SEISUKOHT JA PÕHJENDUSED
6.      Tartu Ringkonnakohus nõustub maakohtuga, et H. Kure tingimisi enne tähtaega vanglast
vabastamine ei ole põhjendatud. Kuivõrd kohtumääruses toodud vastavad põhistused on asjakohased
ja piisavad, kasutab kriminaalkolleegium KrMS § 342 lg 3 p-st 1 tulenevat õigust jätta esimese astme
kohtu määruse põhiosa asjaolud kogumahus üle kordamata ja rõhutab määruskaebuse väidetele
vastates üksnes järgmist.
7.      Apellatsioonikohus toonitab kõigepealt, et kinnipeetava tingimisi enne tähtaega vangistusest
vabastamiseks peab kohtul KarS § 76 lg-s 4 sätestatud materiaalseid eeldusi kaaludes tekkima
veendumus nii selles, et isik suudab katseaja läbida edukalt, kui ka selles, et ta ei pane vabaduses
toime uusi kuritegusid. Vaatamata H. Kure vangistusaegsele positiivseks hinnatavale käitumisele
(distsiplinaarkaristuste puudumine, vangistuses töötamine, psühholoogi konsultatsioonil käimine)
maakohtul kinnipeetava puhul sellist piisavat kindlustunnet ei tekkinud. Samasugusele seisukohale
asub praeguselt ka ringkonnakohus. Nimelt viitavad H. Kure jätkuvale ohtlikkusele ja annavad aluse
kahelda tema katseaja edukuses kinnipeetava korduv karistatus, tema kuriteo asjaolud, varasem

                                                   2
ebarahulavalt kulgenud katseaeg, nõrgaks jääv sotsiaalne tugivõrgustik, töökoha puudumine ning
riskifaktorina tema alkoholi tarvitamise harjumus.
8.      Määruskaebuse väited ringkonnakohut vastupidisele seisukohale ei veena, kuna selles toodud
asjaolud ei luba milleski teha järeldust selle kohta, et kantud karistus on praeguseks oma eesmärgi
juba täitnud.
9.     Eelnevast lähtuvalt ja juhindudes KrMS §-st 390 ja § 337 lg 1 p-st 1 jätab ringkonnakohus
vaidlustatud kohtumääruse muutmata ja määruskaebuse rahuldamata.



/allkiri/                          /allkiri/                              /allkiri/
Aarne Sarjas                       Tiit Lõhmus                           Mati Kartau




                                                 3

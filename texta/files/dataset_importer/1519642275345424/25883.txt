                                                                                      1-06-5624




                        KOHTUMÄÄRUS
 Kohus                             Tartu Maakohus

 Määruse tegemise aeg ja koht      19.01.2016. a, Tartu kohtumaja, Tartu, Kalevi 1.

 Kriminaalasja number              1-06-5624

 Kohtunik                          Madis Kägu

 Istungisekretär                   Elen Heidok

 Tõlk                              Meeli Antonov

 Prokurör                          Kirjaliku arvamusega abiprokurör Meelis Juursoo

 Kriminaalasi                      Boriss Saarepuu tingimisi enne tähtaja lõppemist
                                   vangistusest vabastamine
 Kinnipeetav                       Boriss Saarepuu
                                   Elukoht: XXXX; isikukood: 37609072787; XXXX
                                   Asenduskaitsja adv. Ann Saar (määratud)

 RESOLUTSIOON                      Juhindudes KarS § 76 ja KrMS § 426, 432 kohus

                                   määras

vabastada Boriss Saarepuu (isikukood: 37609072787) Tartu Maakohtu 31.01.2007. a otsusega
mõistetud vangistuse kandmisest tingimisi enne tähtaega katseajaga kuni 15.11.2018. a.

Katseaeg hakkab KarS § 78 p 2 alusel Boriss Saarepuul kulgema alates tema vanglast tegeliku
vabanemise päevast.

Allutada Boriss Saarepuu käitumiskontrollile 1 (üheks) aastaks 2 (kaheks) kuuks alates
vabanemisest ja kohustada teda täitma KarS § 75 lg 1 sätestatud kontrollnõudeid järgmiselt:
1.        elama alalises elukohas vabanemise järel;
2.       ilmuma kriminaalhooldaja määratud ajavahemike järel kriminaalhooldusosakonda
registreerimisele;
3.        alluma kriminaalhooldaja kontrollile oma elukohas ning esitama talle andmeid oma
kohustuste täitmise ja elatusvahendite kohta;
4.       saama kriminaalhooldusametnikult eelneva loa elukohast lahkumiseks Eesti
territooriumi piires kauemaks kui viieteistkümneks päevaks;




                                            1
5.       saama kriminaalhooldusametnikult eelneva loa elu-, töö- või õppimiskoha
vahetamiseks;
6.       saama kriminaalhooldusametnikult eelneva loa Eesti territooriumilt lahkumiseks ja
väljaspool Eesti territooriumi viibimiseks.
ning täitma KarS § 75 lg 2 p 2, 4, 7 alusel määratud lisakohustusi:
- mitte tarvitama alkoholi;
- asuma tööle mitte hiljem kui 1 (ühe) nädala jooksul vabanemisest või võtma ennast sama
tähtaja jooksul Eesti Töötukassas töötuna arvele;
- mitte suhtlema kriminaalkorras karistatud või joovastavaid aineid tarvitavate isikutega.

Välja mõista Boriss Saarepuult menetluskulu kaitsjatasu 72.- eurot (seitsekümmend kaks eurot),
mis tuleb tasuda Rahandusministeeriumi arveldusarvele nr EE891010220034796011 SEB pank
AS, nr EE932200221023778606 Swedbank AS, nr EE403300333416110002 Danske Bank A/S
Eesti filiaal või EE701700017001577198 Nordea Bank Finland PLC Eesti filiaal, viitenumber
2800049874.
Selgituseks märkida: „Tartu Maakohtu Tartu kohtumaja, määruse number ja isiku nimi, kelle
eest tasutakse“.
Menetluskulud on võimalik tasuda vabatahtlikult 30 päeva jooksul arvates kohtumääruse
jõustumisest. Eelnimetatud tähtajal menetluskulude tasumata jätmise korral pööratakse
kohtumäärus menetluskulude osas sundtäitmisele. Sundtäitmisega kaasnevad täitemenetluse
kulud.


Edasikaebamise kord

Määruse peale võib esitada määruskaebuse Tartu Maakohtule 15 päeva jooksul kohtumääruse
teatavaks saamisest arvates.


Põhjendused

Boriss Saarepuu tunnistati süüdi Tartu Maakohtu 31.01.2007. a otsusega KarS § 122 järgi ning
mõisteti karistuseks 1 aasta ja 4 kuud vangistust. KarS § 65 lg 2 alusel suurendati mõistetud
karistust Tartu Maakohtu 18.03.2004. a otsusega mõistetud karistuse ärakandmata osa, s.o 10
aasta 5 kuu ja 16 päeva vangistuse võrra ja mõisteti liitkaristuseks 11 aastat 9 kuud 16 päeva
vangistust. Kandmise algus 31.01.2007. a.

Karistusaeg algas 31.01.2007. a ja lõpp 15.11.2018. a.
Tartu Maakohtu 06.04.2015. a määrusega jäeti Boriss Saarepuu tingimisi ennetähtaegselt Tartu
Maakohtu 31.01.2007. a otsusega mõistetud liitkaristuse kandmiselt vabastamata.
Tartu Ringkonnakohtu 11.05.2015. a määrusega jäeti Tartu Maakohtu 06.04.2015. a määrus
sisuliselt muutmata, kuid määrati Boriss Saarepuu tingimisi enne tähtaega vangistusest
vabastamise materjalide uuesti esitamise tähtajaks 7 kuud.
Tartu Maakohtu 06.04.2015. a määrus jõustus Tartu Ringkonnakohtu määrusega 29.05.2015. a.
Boriss Saarepuul tekkis õigus taotleda uuesti tingimisi ennetähtaegset vabanemist 29.12.2015. a.

Boriss Saarepuu on enne käesolevat vangistust kriminaalkorras karistatud 4-l korral:
1) 16.12.1996. a Tartu Linnakohtu poolt KrK § 139 lg 2 p 1,2,3 järgi 2 aasta 6 kuu pikkuse
vabadusekaotusega;
2) 10.04.2000. a Tartu Maakohtu poolt KrK § 139 lg 2 p 1,2 järgi 5 kuu pikkuse tingimisi
vabadusekaotusega katseajaga 3 aastat;


                                               2
3) 12.09.2001. a Tartu Maakohtu poolt KrK § 101 p 1,7, KrK § 141 lg 2 p 1,3, KrK § 172 lg 1,
KrK § 139 lg 2 p 1,2,3 järgi ja KrK § 40 lg 1, KrK § 43 lg 3¹ ning KrK § 41 lg 1 alusel 16 aasta
3 kuu pikkuse vabadusekaotusega;
4) 18.03.2004. a Tartu Maakohtu poolt KrK § 139 lg 2 p, 1,2,3, KrK § 195 lg 2 järgi KarS § 64
lg 1 alusel 2 aasta 6 kuu pikkuse vangistusega. KarS § 68 lg 1 alusel arvati karistusaja hulka
eelvangistuses viibitud 2 kuud 28 päeva ning mõisteti karistuseks 2 aastat 3 kuud ja 2 päeva
vangistust. KarS § 65 lg 1 alusel liideti mõistetud karistusele üksikkaristustest raskeima
suurendamise teel Tartu Maakohtu 12.09.2001. a otsusega mõistetud 16 aasta 3 kuu pikkune
vangistus ning mõisteti liitkaristuseks 17 aastat vangistust, millest arvati maha osaliselt ärakantud
karistus, s.o 3 aastat 8 kuud ja 1 päev vangistust ja mõisteti lõplikuks ärakandmisele kuuluvaks
karistuseks 13 aastat 3 kuud ja 29 päeva vangistust alates 18.03.2004. a.

Tartu Vangla iseloomustuse kohaselt on Boriss Saarepuud kriminaalkorras karistatud viiel
korral, neist kaks karistust on arhiveeritud. Reaalset vangistust kannab ta teist korda. Käesolevat
vangistust kannab ta raskendavatel asjaoludel tahtliku tapmise, varavastaste kuritegude, ka grupis
relvaga ähvardades toimepandud röövi eest ning lisaks kuritegeliku huligaansuse ja tunnistaja
noaga ähvardamise eest. Kuritegusid iseloomustab vägivaldne käitumine kannatanute suhtes,
ajendiks on olnud ka materiaalse kasu saamine. Otseseks põhjuseks on olnud alkohol, millest on
tingitud agressiivne käitumine. Lisaks kannab karistust vangistuses kaaskinnipeetava suhtes
füüsilise vägivalla kasutamise eest (piinamine, toime pandud 2004. a). Boriss Saarepuu tunnistab
ennast toimepandud kuritegudes süüdi ja kahetseb.
Boriss Saarepuu on alates 20.04.2015. a Tartu Vangla avavanglas. Tal on üks kehtiv
distsiplinaarkaristus: teda karistati 20.05.2015. a noomitusega lühiajalise väljasõidu tingimuste
rikkumise eest, kuna ta ei jõudnud õigeaegselt kauplusest vanglasse tagasi, hilines 10 minutit.
Järgnevatel kordadel ei ole olnud järelevalveta liikumistega vahejuhtumeid. Varem on
vangistuses esinenud manipulatiivset, ebaviisakat ja agressiivset käitumist ametnikega, samuti
vägivalla kasutamist kaaskinnipeetavate suhtes. Alates 2012. a agressiivset käitumist esinenud ei
ole, seega võib täheldada positiivseid muutusi Boriss Saarepuu käitumises ning ta on suuteline
vanglateenistujatega ja kaaskinnipeetavatega suhtlemisel oma käitumist kontrollima.
Vangistuse jooksul on Boriss Saarepuu õppinud keevitaja eriala, omandanud riigikeele tasemeni
B2 ning valdavas osas olnud vangistuses tööga hõivatud majandustöödel: kingsepana,
abitöölisena ning alates 14.09.2015. a töötab ta järelevalveta väljaspool vanglat XXXX
keevitaja ametikohal. Peale selle on ta läbinud sotsiaalprogrammi Õige hetk, Viha juhtimine ja
sõltuvuskäitumise muutmisele suunatud Eluviisitreeningu.
Tal on vabanemisel olemas kindel elukoht oma elukaaslasele kuuluvas eluruumis ja kindel
töökoht XXXX. Tema vastu puuduvad rahalised nõuded, vabanemisfondis on X eurot.
Vabaduses Boriss Saarepuul enda sõnul alkoholi tarvitamisega probleeme. Ta eitab alkoholi
kuritarvitamist. Avalikku korra rikkumise ja isikuvastase kuriteo pani ta toime alkoholijoobes.
Vanglas on ta läbinud sõltuvuskäitumise muutmisele suunatud sotsiaalprogrammi ja on
motiveeritud loobuma alkoholi tarvitamisest. Boriss Saarepuu näeb alkoholi tarvitamise seost
kuritegeliku käitumise ja probleemide tekkimisega.
Boriss Saarepuu on viimastel aastatel tõestanud, et suudab konfliktsituatsioone lahendada ilma
vägivalda kasutamata: tal on varasemast kõrgem pingetaluvus ja kannatlikkus, oskab oma
emotsioone paremini kontrollida.
Vabanemiseks on ta seadnud eesmärgiks tööle asumise, mootorsõiduki juhilubade taotlemise,
samuti osalemise poja kasvatamises. Ta on õppinud hindama perekonna tähtsust ning on ümber
hinnanud prioriteedid. Muutusi väärtushinnangutes on toetanud tihe suhtlus perekonnaga.
Vangla, toetades Boriss Saarepuu tingimisi ennetähtaegset vabastamist, on hinnanud uue üldise
korduva kuriteo toimepanemise tõenäosuseks kahe aasta jooksul 19% ja vägivaldse kuriteo
toimepanemise tõenäosuseks 24%.



                                                 3
Kriminaalhooldusametniku ettekande kohaselt omab Boriss Saarepuu elamisloakaarti, mis
kehtib kuni 19.11.2016. a. Tema sotsiaalsesse võrgustikku kuuluvad elukaaslane, poeg, ema ja
noorem vend. Suhted lähedastega on toetavad. Viimased kaks aastat on ta suhelnud ainult
elukaaslase ja pojaga. Paldiskis elava ema ja vennaga suhtleb Boriss Saarepuu ainult telefoni
teel. Elukaaslane ja poeg on alates 2013. a juulikuust käinud vanglas regulaarselt nii lühi- kui ka
pikaajalistel kokkusaamistel. Igapäevaselt suheldakse ka telefoni teel. Elukaaslane on valmis
pakkuma Boriss Saarepuule moraalset tuge, kuid ootab ka temalt endalt pingutusi, abi,
seaduskuulekat käitumist ja eeskuju lastele.
Juhul, kui kohus otsustab Boriss Saarepuu tingimisi ennetähtaegselt vabastada, on põhjendatud
määrata talle katseaeg kuni 15.11.2018. a ja käitumiskontroll pikkusega 24 kuud.
Käitumiskontrolli ajaks tuleks määrata järgmised lisakohustused: mitte tarvitada alkoholi; otsida
endale töökoht või võtta end töö leidmiseni Eesti Töötukassas töötuna arvele; mitte suhelda
kriminaalkorras karistatud isikutega ilma kriminaalhooldusametniku loata (ennetamaks tulevikus
kuritegude toimepanemist kriminaalkorras karistatud isikutega ja välistamaks suhtlemise
kuriteokaaslase A.K.).

Prokurör nõustub oma kirjalikus arvamuses Tartu Vangla seisukohaga ja toetab Boriss Saarepuu
tingimisi ennetähtaegset vabastamist.

Boriss Saarepuu avaldas istungil, et soovib ennetähtaegselt vabastamist.
Kaitsja toetab Boriss Saarepuu vabastamist.

Kohtunik, ära kuulanud kinnipeetava seletuse, kaitsja arvamuse ja läbi vaadanud prokuröri
kirjaliku arvamuse tegi kindlaks, et süüdimõistetu on ära kandnud nõutava osa mõistetud
karistusest ja seetõttu on olemas ettenähtud formaalne alus tema vabastamiseks tingimisi enne
tähtaega.
Sisuliselt asja hinnates tuleb asuda seisukohale, et Boriss Saarepuu vabastamine tingimisi enne
tähtaega on põhjendatud.
Boriss Saarepuud on korduvalt kriminaalkorras karistatud. Ta kannab teist reaalset vangistust
muu hulgas raskendavatel asjaoludel tahtliku tapmise eest. Toimepandud kuritegusid
iseloomustab vägivaldne käitumine kannatanute suhtes, ajendiks on olnud materiaalse kasu
saamine. Kuritegude toimepanemise otseseks põhjuseks on olnud alkoholi tarvitamine ja sellest
tulenev agressiivne käitumine. Boriss Saarepuu on end toimepandus süüdi tunnistanud ja tehtut
kahetsenud.
Käesoleval ajal on tal üks distsiplinaarkaristus, mis määrati, kuna ta ei jõudnud avavanglas
viibides õigeaegselt tagasi vanglasse, hilines 10 minutit. Pärast selle rikkumise eest määratud
noomitust ei ole järelevalveta liikumisega probleeme olnud. Seega saab tema viimase aja
käitumist vanglas üldjoontes pidada korrektseks.
Boriss Saarepuu on vangistuse jooksul õppinud keevitaja eriala, omandanud riigikeele tasemeni
B2 ning on valdavas osas olnud tööga hõivatud. Ta on töötanud kingsepana, abitöölisena ning
alates 14.09.2015. a töötab ta järelevalveta väljaspool vanglat XXXX keevitajana. Peale selle
on ta läbinud mitmeid sotsiaalprogramme: Õige hetk, Viha juhtimine ja sõltuvustemaatikat
käsitleva Eluviisitreeningu. Viimase läbimine on eriti oluline, sest kuigi Boriss Saarepuu ei ole
enda sõnul alkoholi kuritarvitanud, on ta alkoholijoobes olles pannud toime kuritegusid.
Käesoleval ajal on ta motiveeritud alkoholi tarvitamisest loobuma, kuna näeb seost alkoholi
tarvitamise, kuritegeliku käitumise ning probleemide tekkimise vahel.
Boriss Saarepuul on olemas tulevikuplaanid. Ta on seadnud endale eesmärgiks tööle asumise,
juhilubade taotlemise ning osalemise poja kasvatamises. Poja ja elukaaslasega on alates 2013.
aastast toimunud regulaarsed lühi- ja pikaajalised kokkusaamised. Ta on õppinud hindama
perekonna tähtsust, mis omakorda on toetanud väärtushinnangute ja prioriteetide



                                                4
ümberhindamist. Tema elukaaslane on valmis teda vabanedes moraalselt toetama, oodates ise
Boriss Saarepuult seaduskuulekat käitumist ja eeskuju lastele.
Lisaks sotsiaalsele tugivõrgustikule on Boriss Saarepuul vabanedes olemas kindel elu- ja
töökoht. Ta saab elama asuda elukaaslase juurde ning XXXX on valmis ta vabanemisel ametlikul
tööle võtma. Boriss Saarepuu vastu ei ole rahalisi nõuideid, kuid tema vabanemisfondis on X
eurot. Seega võib asuda seisukohale, et ta oleks vabanedes majanduslikult toimetulev.
Samuti arvestab kohus riskihindamise tulemust. Vangla, toetades Boriss Saarepuu tingimisi
ennetähtaegset vabastamist, on hinnanud uue koduva kuriteo toimepanemise tõenäosuseks kahe
aasta jooksul 19% ja vägivaldse kuriteo toimepanemise tõenäosuseks 24%.
Eeltoodud asjaoludele tuginedes on võimalik asuda seisukohale, et Boriss Saarepuu suudab
määratud katseaja edukalt läbida, mistõttu on tema tingimisi ennetähtaegne vabastamine
põhjendatud.
Boriss Saarepuule tuleb määrata katseaeg kuni karistusaja lõpuni, s.o. kuni 15.11.2018. a. Lisaks
tuleb ta allutada KarS § 75 sätestatud käitumiskontrollile 1 aastaks ja 2 kuuks. Käitumiskontrolli
ajal on Boriss Saarepuu kohustatud täitma KarS § 75 lg 1 sätestatud kontrollnõudeid ja KarS
§ 75 lg 2 p 2, 4, 7 alusel määratud lisakohustusi:
- mitte tarvitama alkoholi;
- asuma tööle mitte hiljem kui 1 (ühe) nädala jooksul vabanemisest või võtma ennast sama
tähtaja jooksul Eesti Töötukassas töötuna arvele;
- mitte suhtlema kriminaalkorras karistatud või joovastavaid aineid tarvitavate isikutega.
Nimetatud lisatingimused aitavad tagada ennetähtaegse vabanemisega kaasnevaid kohustusi ja
resotsialiseerida Boriss Saarepuu ühiskonda kohusetundliku ja seaduskuuleka inimesena.



Madis Kägu
kohtunik
/allkirjastatud digitaalselt/




                                                5

                        KOHTUMÄÄRUS
Kohus                                 Tallinna Ringkonnakohus
Kohtukoosseis                         Ruth Plaks, Maret Altnurme ja Virgo Saarmets
Määruse tegemise aeg ja koht          06.04.2016, Tallinn
Haldusasja number                     3-16-513
Haldusasi                             AJ kaebus Kehtna vallas Palukülas Hiiemäe kinnistule
                                      kavandatud või kavandatavaid tegevusi võimaldavate
                                      haldusaktide andmise keelamiseks
Menetlusosalised                      Kaebaja – AJ
Vaidlustatud kohtulahend              Tallinna Halduskohtu 28.03.2016 määrus
Menetluse alus ringkonnakohtus        AJ määruskaebus
Asja läbivaatamine                    Kirjalik menetlus

RESOLUTSIOON
Jätta AJ määruskaebus rahuldamata ja Tallinna Halduskohtu 28.03.2016 määrus hal-
dusasjas nr 3-16-513 muutmata.


EDASIKAEBAMISE KORD
Määruse peale võib esitada määruskaebuse Riigikohtule 15 päeva jooksul määruse kättetoi-
metamisest arvates (HKMS § 121 lg 4 ja § 235 lg 3).


ASJAOLUD JA MENETLUSE KÄIK
1.    AJ esitas 14.03.2016 Tallinna Halduskohtule kaebuse Kehtna vallas Palukülas Hiiemäe
kinnistule kaalutlusõiguse alusel antavate kavandatud ja kavandatavaid tegevusi võimaldavate
haldusaktide (ehitus-, tegevus- ja kasutusload, lepingud, kooskõlastused) andmise keelami-
seks.
Hiiemäe kinnistul (nr 1642437) paikneb ajalooline pühapaik. Kultuuriminister tunnistas
26.05.2004 käskkirjaga Paluküla hiiemäe 99 meetri samakõrgusjoonest ülalpool asuva ala
arheoloogiamälestiseks ja võttis selle muinsuskaitse alla. Kaebaja on Hiiemäe kinnistu naab-
ruses oleva Tiigimäe kinnistu (29202:003:0120) omanik. Looduslik pühapaik, selle tulevik
ning säilimine on kaebajale oluline seoses isikliku sisemise veendumuse – loodususuga. Kae-
baja on osa võtnud Hiiemäe kinnistul toimuvatest ühistest maausu talitustest. Lisaks on kae-
bajal Kehtna valla elanikuna õigustatud ootus, et järgitaks üldplaneeringut ning looduslikku
pühapaika ei kahjustataks. Kõnealust pühapaika ei ole loodusliku pühapaigana kaitse alla võe-
tud, kuid selle kahjustamise keelab 2009. a-l kehtestatud Kehtna valla üldplaneering, mille p
2.3.17.2 kohaselt on puhke- ja virgestusaladel lubatud arendada majutus-, teenindusehitisi ja -
                                                                                       3-16-513

rajatisi ning puhkemajanduslikke atraktsioone juhul, kui need ei kahjusta Natura 2000 elupai-
ku ega kaitsealuste liikide populatsioone, väärtuslikke maastikke, looduslikke pühapaiku ega
rohelise võrgustiku alasid.
Kehtna Vallavolikogu 21.09.2004 ja 09.12.2004 otsustega on Hiiemäe kinnistule kehtestatud
Paluküla puhke- ja spordikeskuse detailplaneering. Aastatel 2003-2004 viidi läbi detailplanee-
ringu keskkonnamõju hindamine (KMH) ning 16.03.2004 kinnitas volikogu KMH aruande.
Detailplaneeringu sisuks on Hiiemäe kinnistule erinevate hoonete ja rajatiste rajamine. De-
tailplaneeringus kavandatud ehitisi ei ole seni ehitatud. Vastavalt eksperthinnangule kahjus-
taks detailplaneeringu elluviimine looduslikku pühapaika. 2014. a sügisel rajas Kehtna valla
asutus Valtu Spordimaja Hiiemäe kinnistule ebaseadusliku disc-golfi pargi. 2015. a kevadel
esitas Kehtna vald piirkondade konkurentsivõime tugevdamise programmi Kõnnumaa külas-
tuskeskuse rajamise kava (täiendati 2016). Kava kohaselt soovitakse lisaks mitmetele detailp-
laneeringus kavandatud objektidele rajada Hiiemäe kinnistule vaatetorni, grillimaja, piknikua-
la ja elamusterada, mille keskkonnamõju on hindamata. Valla uut üldplaneeringut arvestades
on vald kohustatud Hiiemäe kinnistul tegevuste kavandamisel ja elluviimisel hindama nende
mõju looduslikule pühapaigale. Kuna looduslik pühapaik ei ole maa-alaliselt määratletud, ei
ole võimalik kavandatud tegevuste mõju hinnata. Mõju käsitlemata jätmise korral ei saa aga
haldusakt olla õiguspärane. Seetõttu ei ole võimalik Hiiemäe kinnistul kavandatud tegevus-
teks õiguspäraseid haldusakte anda.
Kohtul on praeguses vaidluses võimalus sisustada põhiseaduse (PS) § 40 mõistet „usuvaba-
dus“ - kas usuvabadus tähendab ainult õigust uskuda või on usuvabaduse osaks ka usuga seo-
tud ja usu jaoks olulised paigad ning keskkonnad.
2.    Tallinna Halduskohus tagastas 28.03.2016 määrusega kaebuse HKMS § 121 lg 2 p 1
alusel.
HKMS § 45 lg-st 1 tulenevalt on keelamiskaebuse lubatavuse eeldusteks järgmised tingimu-
sed: 1) akt või toiming oleks isiku õigusi rikkuv (esineks riive); 2) õiguste rikkumist pole
võimalik hiljem kohase kaebusega ära hoida; 3) on põhjust arvata, et selline haldusakt antakse
või toiming sooritatakse. Kõik need tingimused peavad esinema kaebeõiguse olemasoluks
korraga.
Keelamiskaebuse esitamiseks ei ole täidetud eelkõige teine eeldus. Kui Kehtna vald otsustab
tulevikus kaebaja viidatud haldusaktide andmise õigusvastaselt või teeb õigusvastaseid toi-
minguid ning need konkreetsed haldusaktid ja toimingud rikuvad kaebaja subjektiivseid õigu-
si, siis saab ta oma õigusi kaitsta konkreetse haldusakti peale tühistamiskaebuse või ka toi-
mingute õigusvastasuse tuvastamise kaebuse esitamisega, kui on täidetud HKMS § 45 lg-s 3
märgitud tuvastamiskaebuse esitamise eeldused.
Samuti ei ole selge, milles võib seisneda kaebaja õiguste rikkumine. Usuvabaduse põhisea-
duslik kaitseala ei laiene üldjuhul teise isiku kinnistu kasutamise absoluutsele piiramisele nii,
et tagada kolmandate isikute õigus pidada kinnistul enda poolt dikteeritud tingimustel usutali-
tusi. Sellisel juhul jääks kaitseta kinnistu omaniku PS §-ga 32 tagatud õigus oma omandit
seaduses sätestatud piirangutega vabalt vallata, kasutada ja käsutada. Kehtna vallal on Hiie-
mäe kinnistu omanikuna õigus oma vara kasutamise üle otsustada kaalutlusõiguse alusel ning
kohus ei saa kontrollida kaalutlusotsuste otstarbekust, vaid otsuste vastavust seaduse nõuetele,
ning seda juhul, kui otsusega on rikutud isiku subjektiivseid õigusi.
HKMS seletuskirjas (lk 14) on leitud, et keelamiskaebuse puhul on oluline tagada selle erand-
likkus, et vältida kohtu põhjendamatut sekkumist haldusmenetlusse, kui selle raames ei ole


                                                                                            2(4)
                                                                                      3-16-513

lõplikku otsust veel tehtud. Praegusel juhul sellist erandlikku asjaolu ei esine ja keelamiskae-
buse esitamine ei ole lubatav.
3.    AJ esitas 04.04.2016 määruskaebuse, mille halduskohus jättis 05.04.2016 rahuldamata
ja edastas lahendamiseks ringkonnakohtule.


MENETLUSOSALISTE SEISUKOHAD RINGKONNAKOHTUS
4.   AJ palub määruskaebuses halduskohtu 28.03.2016 määrus tühistada.
Õiguste rikkumist ei ole võimalik hiljem kohase kaebusega ära hoida. Kaasaegsete tehniliste
vahenditega (buldooserid, ekskavaatorid, harvesterid jne) on võimalik looduslik pühapaik
loetud päevadega olemuslikult hävitada. Isegi kui kaebaja saab haldusaktidest teada kohe
nende andmisel (mis on ebatõenäoline), võtab nende vaidlustamine aega - kaebuse koostami-
seks kulub päevi ja kohus vajab aega kaebusega tutvumiseks. Maardu hiiemetsa juhtum (hal-
dusasi nr 3-12-316) tõendab, et ajafaktorist tulenevalt ei ole tühistamiskaebusega eesmärgi
saavutamine võimalik. Paljusid haldusakte ei avalikustata kohe. Teabenõudega dokumenti
küsides kulub aega või dokumenti ei antagi. Kui looduslik pühapaik on kahjustatud või ole-
muslikult hävitatud (pole pühapaigana kasutatav), ei ole tegevuse õigusvastasuse hilisemast
tuvastamisest abi.
Jääb arusaamatuks, miks kohus eelistab üht põhiõigust teisele. Kahe põhiseadusliku õiguse
(PS §-d 32 ja 40) põrkumine eeldab põhjalikku ja juhtumipõhist sisulist käsitust. Praegusel
juhul on maa omanik (Kehtna vald) ise piiranud valla üldplaneeringuga (p 2.3.17.2) Hiiemäe
kinnistu kasutamist. Puutumuse motiivil esitatud kaebuse korral ei ole vaja tuvastada kaebaja
subjektiivsete õiguste rikkumist (Tallinna Ringkonnakohtu 18.12.2013 otsuse haldusasjas nr
3-12-75 p 11).
Praegusel juhul on tegemist erandliku olukorraga, kus kohalik omavalitsus maa omanikuna ei
järgi üldplaneeringut, sest ei ole käsitlenud mõju looduslikule pühapaigale. Mõjude hindamise
eelduseks on loodusliku pühapaiga maa-ala määratlemine, mida vallavalitsus ei soovi teha.
Kuni tegevuste mõju pole võimalik hinnata, on haldusaktide andmise preventiivne keelamine
põhjendatud.


RINGKONNAKOHTU PÕHJENDUSED
5.     Ringkonnakohus nõustub halduskohtu seisukohaga, et kaebajal puudub keelamiskaebu-
se esitamiseks ilmselgelt kaebeõigus ning seetõttu jääb määruskaebus rahuldamata.
6.     Kaebaja viide Tallinna Ringkonnakohtu 18.12.2013 otsusele haldusasjas nr 3-12-75 ja
väide puutumuse motiivil kaebuse esitamise kohta ei ole õiguslikus olustikus toimunud muu-
tuste tõttu enam asjakohane. Riigikohtu halduskolleegium asus oma varasemates lahendites
(3-3-1-86-06; 3-3-1-68-11; 3-3-1-87-11) seisukohale, et keskkonnakaitse küsimustes saab
kohtusse pöördumise aluseks olla mitte üksnes subjektiivsete õiguste rikkumine, vaid ka kae-
baja puutumus vaidlustatava haldusakti või toiminguga. 01.08.2014 jõustunud keskkonnasea-
dustiku üldosa seadus (KeÜS) ei näe ette isiku õigust saada kohtulikku kaitset pelgalt puutu-
muse alusel, vaid eeldab subjektiivse õiguse rikkumist. Sama seaduse § 23 määratleb õiguse
tervise- ja heaoluvajadustele vastavale keskkonnale, mille rikkumisel on isikule tagatud koh-
tulik kaitse võrdselt muude õiguste rikkumisega. KeÜS § 23 lg 1 alusel on igaühel õigus ter-
vise- ja heaoluvajadustele vastavale keskkonnale, millega tal on oluline puutumus. KeÜS § 23


                                                                                           3(4)
                                                                                         3-16-513

lg 2 kohaselt on oluline puutumus isikul, kes viibib tihti mõjutatud keskkonnas, kasutab sageli
mõjutatud loodusvara või kellel on muul põhjusel eriline seos mõjutatud keskkonnaga. Vasta-
valt KeÜS § 30 lg-le 1 võib isik, kelle õigust on rikutud, sh õigust tervise- ja heaoluvajaduste-
le vastavale keskkonnale, esitada vaide haldusorganile haldusmenetluse seaduses (HMS) sä-
testatud korras või kaebuse halduskohtusse HKMS-s sätestatud korras. Kaebeõiguse olemas-
olu selgitamiseks sarnastes asjades tuleb hinnata, kas kaebajal on kaitstav subjektiivne õigus
(sh õigus tervise- ja heaoluvajadustele vastavale keskkonnale). Pelgalt puutumus, ka olulisel
kujul, kaebeõiguse iseseisvaks ja piisavaks aluseks enam ei ole. Keskkonnaasjades kaebeõi-
gust puudutavaid muudatusi, võrreldes varasema õigusliku olustikuga, on Riigikohus põhjali-
kult selgitanud 13.05.2015 otsuses haldusasjas nr 3-3-1-8-15.
7.    Praeguses asjas väidab kaebaja oma olulist puutumust naaberkinnistul asuva ja valla
poolt väidetavalt kavandatavate tegevustega mõjutatava looduskeskkonnaga ning kaebuse
esitamine on ajendatud kaebaja kartusest, et kavandatav tegevus hävitab kaebaja jaoks olulise
loodusliku pühapaiga. Mõjutatava looduskeskkonna osaga intensiivset seost omava isiku pu-
hul ei saa KeÜS § 23 lg-st 1 tuleneva õiguse riivet iseenesest välistada. See tõdemus ei anna
aga alust järelduseks, et kaebaja kaebeõigust tuleks hetkel jaatada.
8.    Halduskohus kontrollib üldjuhul halduse tegevuse õiguspärasust tagantjärele ega sekku
kaaluka vajaduseta ennetavalt haldusorgani tegevusse. Praeguses asjas ei näe kohus sellist
erandlikku olukorda, kus haldusaktide andmine tuleks isiku õiguste kaitseks keelata. Haldus-
kohus leidis HKMS § 45 lg-le 1 tuginedes õigesti, et kaebaja saab oma õigusi tõhusalt kaitsta
haldusakti hilisemal vaidlustamisel. Määruskaebuse väited, et kaebaja ei pruugi antavatest
haldusaktidest kohe teada saada, ei õigusta keelamiskaebuse lubatavust. Kui kaebaja leiab, et
antavad haldusaktid võivad rikkuda tema õigusi, on tal võimalus taotleda enda haldusmenet-
lusse kaasamist (HMS § 11 lg 1 p 3). Haldusakt toimetatakse menetlusosalisele kätte (HMS §
25 lg 1). Kui tunnustada keelamiskaebuse esitamise võimalust üksnes argumendi alusel, et
kaebuse koostamine ja kohtul sellega tutvumine võtab aega, kaotaks HKMS § 45 lg-st 1 tule-
nev kaebeõiguse piirang oma mõtte. Kaebaja õiguste tõhusaks kaitseks on võimalik vajaduse
korral rakendada esialgset õiguskaitset, mh vaidemenetluse ajal (HKMS § 249 lg-d 1 ja 2).




/allkirjastatud digitaalselt/     /allkirjastatud digitaalselt/       /allkirjastatud digitaalselt/
Maret Altnurme                             Ruth Plaks                             Virgo Saarmets




                                                                                              4(4)

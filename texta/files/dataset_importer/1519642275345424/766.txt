                               KOHTUMÄÄRUS

Kohus                           Tallinna Ringkonnakohus
Kohtuasja number                Tsiviilasi 2-15-726
Määruse tegemise aeg ja koht    14.12.2016, Tallinn
Kohtukoosseis                   Liis Arrak, Ele Liiv, Kaupo Paal
Kohtuasi                        KK hagi VÕ, JP, AP, RP, SP ja KK vastu nõusoleku
                                andmise kohustuse tuvastamiseks kinnistusraamatu
                                andmete    parandamiseks      ja    omandiõiguse
                                üleandmiseks


Vaidlustatud kohtulahend        Harju Maakohtu 02.11.2015 otsus

Kaebuse esitaja ja kaebuse VÕ, JP, AP, RP, SP ja KK apellatsioonkaebus
liik
Menetlusosalised ja nende Hageja KK (isikukood XXXXXXXXXXX), esindaja
esindajad                  Mihkel Nukka
                                Kostja VÕ (isikukood XXXXXXXXXXX)
                                Kostja JP (isikukood XXXXXXXXXXX)
                                Kostja AP (isikukood XXXXXXXXXXX)
                                Kostja RP (isikukood XXXXXXXXXX)
                                Kostja SP (isikukood XXXXXXXXXXX)
                                Kostja KK (isikukood XXXXXXXXXXX)
                                Kostjate esindaja advokaat Kristjan Nõges
Menetluse liik                  Kirjalik menetlus

Resolutsioon:
1. Kinnitada hageja KK ja kostjate VÕ, JP, AP, RP, SP ja KK vahel kompromiss
   järgmistel tingimustel:
   1.1 Hageja loobub käesoleva tsiviilasja raames esitatud nõuetest.
   1.2 Pooled lepivad kokku, et kinnisasja, mille registriosa nr on XXXXXXXX
       kaasomand lõpetatakse asja korteriomanditeks jagamise teel selliselt, et
       korteriomandite esemete reaalosad vastavad väljakujunenud kasutuskorrale.
   1.3 Pooled lepivad kokku, et nad teevad jõupingutusi selleks, et minna notari juurde
       korteriomanditeks jagamist vormistama hiljemalt 2017 aasta jaanuari lõpuks.
   1.4 Korteriomanditeks jagamise kulud jagavad pooled vastavalt kaasomandi
       proportsioonidele.


                                                                                   1(3)
   1.5 Menetluskulud jäävad poolte endi kanda.
2. Tühistada Harju Maakohtu 02.11.2015 otsus.
3. Lõpetada käesoleva tsiviilasja menetlus.
4. Jätta poolte menetluskulud nende endi kanda.
5. Tagastada apellatsioonkaebuse esitamisel tasutud riigilõivust pool, s.o 225 eurot,
   Advokaadibüroo Lepmets & Nõges arveldusarvele nr EE981010220224244221.
6. Määruse peale võib Riigikohtule esitada määruskaebuse 1 päeva jooksul määruse
   ärakirja kättesaamisest alates. Hagimenetluses võib Riigikohtus menetlusosaline
   menetlustoiminguid teha ning avaldusi ja taotlusi esitada üksnes vandeadvokaadi
   vahendusel. Menetlusosaline võib ise esitada menetlusabi taotluse ja teise
   menetlusosalise kaebuse või taotluse kohta seisukohti ja vastuväiteid. Menetlusabi
   taotluse esitamine ei peata seaduses sätestatud ega kohtu määratud menetlustähtaja
   kulgemist. Seaduses sätestatud tähtaja järgimiseks peab menetlusabi taotleja
   tegema tähtaja kestel ka menetlustoimingu, mille tegemiseks ta menetlusabi taotleb.

Hagi ja selle aluseks olevad asjaolud
1. 16.01.2015 esitas KK Harju Maakohtule hagi VÕ (kostja I), JP, AP, RP, SP (kostjad II – V)
ja KK (kostja VI) vastu. Hageja palus tuvastada KK                kohustus anda nõusolek
kinnistusraamatu ebaõige kande parandamiseks. Alternatiivselt tuvastada KK kohustus anda
nõusolek kinnistusraamatu ebaõige kande parandamiseks ning Harju Maakohtu
kinnistusosakonna Harju jaoskonna kinnistusregistri registriosa number XXXXXXXX teises
jaos senise kande kustutamiseks, mille kohaselt on kinnisasja ¼ mõttelise osa kaasomanik KK
ja uue kande tegemiseks, mille kohaselt on kinnisasja 19/20 mõttelise osa kaasomanikus KK
ja 1/20 mõttelise osa kaasomanikuks KK. Tuvastada kostjate VÕ, JP, AP, RP, SP kohustus
anda nõusolek kinnistu omandiõiguse üleminekuks KK-le ja KK-le.

Hagiavalduse kohaselt kuulub hagejale ¾ suurune mõtteline osa Aegviidu vallas Aegviidu
alevis XXX ja XXX asuvast kinnistust. 06.08.2010 sõlmiti kinnistu mõttelise osa müügileping
ning asjaõigusleping, millega kostjad VÕ, JP, AP, RP ja SP müüsid ühisomanikena kinnistu
¼ suuruse mõttelise osa KK-le hinnaga üks kroon. Hagejat müügilepingu sõlmimisest ega
sisust ei teavitatud. 24.11.2014 koostas Paide notar Ene Nuka hagejale notariaalselt tõestatud
avalduse ostueesõiguse teostamiseks ja saatis selle kostjatele. 06.08.2010 toimunud
käsutustehing on tühine, kuivõrd see piirab hageja ostueesõiguse teostamist. Kuna kostjate
vahel 06.08.2010 sõlmitud käsutustehing on tühine TsÜS § 84 lg 1 alusel, kuulub kinnistu ¼
mõttelise osa kaasomand endiselt kostjatele I-V, kellel on kohustus anda nõusolek kinnistu
mõttelise osa omandi üleandmiseks, s.o hagejaga vastavate tahteavalduste vahetamise teel
asjaõiguslepingu sõlmimiseks ning hageja kinnistusraamatusse kinnistu ainuomanikuna
kandmiseks.

Kostja vastuväited
2. Kostjad vaidlesid hagile vastu. Kostjate vahel 06.08.2010 sõlmitud võõrandamistehinguga
on hageja kui kaasomaniku ostueesõiguse teostamise õiguse tekkimine välistatud tulenevalt
AÕS § 73 lg-st 4. Seda põhjusel, et kõnealuse võõrandamistehingu ühel poolel olnud kostja
VI on sama tehingu teisel poolel olnud kostja I tütre poeg ehk alaneja sugulane PKS § 80 lg 1
mõttes. Kostjad I-V soovisid kinnistu mõttelise osa kostjale VI kinkida. Müügileping sõlmiti
seetõttu, et notar Marika Leis oli vastavalt kostjate varasemale soovile ette valmistanud
müügilepingu. Müügileping on TsÜS § 89 lg 1 järgi näilik, kuivõrd kostjad ei soovinud selle
sõlmimisel tuua kaasa müügilepingule iseloomulikke õiguslikke tagajärgi, vaid
kinkelepingule iseloomulikke õiguslikke tagajärgi. Kostjale VI teadaolevalt sai hageja teada
müügilepingust juba 2010 suvel ehk vahetult pärast müügilepingu sõlmimist. Sellest teavitas


                                                                                         2(3)
hagejat kostja I. Hageja ostueesõiguse teostamise tähtaeg hakkas kulgema mitte hiljem kui
31.07.2014, sest siis teavitas kostja VI hagejat ise, seejuures informeeris kostja VI hagejat ka
müügihinnast ja tasumise korrast. Hageja poolt esitatud ostueesõiguse teostamise avaldus on
koostatud alles 24.11.2014.

Esimese astme kohtu otsus
3. Harju Maakohus rahuldas 02.11.2015 otsusega hagi ja jättis menetluskulud võrdsetes
osades kostjate kanda.

Apellatsioonkaebus
4. Maakohtu otsuse peale esitasid kostjad apellatsioonkaebuse, milles palusid maakohtu
otsuse tühistada ja saata tsiviilasi maakohtule tagasi uueks arutamiseks või jätta uue otsusega
hagi kogu ulatuses rahuldamata.

Menetluse käik
5. 12.12.2016 kohtuistungil esitasid pooled ringkonnakohtule ülaltoodud tingimustega
kompromissi, mille paluvad kohtul kinnitada ja mille kinnitamise korral paluvad nad
maakohtu otsuse tühistada ja tsiviilasja menetluse lõpetada. Kohus selgitas kohtuistungil
pooltele tsiviilasja lõpetamise õiguslikke tagajärgi. Ühtlasi palub kostja tagastada pool
apellatsioonkaebuse esitamisel tasutud riigilõivust. Pooled avaldavad, et lühendavad
kompromissi kinnitava määruse peale määruskaebuse esitamise tähtaega 1 päevani.

Ringkonnakohtu määruse põhjendused
6. Ringkonnakohus, tutvunud tsiviilasja materjalidega ja poolte taotlusega, leiab, et poolte
poolt kohtule esitatud kompromiss tuleb kinnitada, vaidlustatud maakohtu otsus kompromissi
kinnitamise tõttu tühistada ja tsiviilasja menetlus lõpetada. TsMS § 430 kohaselt võivad
menetlusosalised käsutada menetlusõigusi kompromissi sõlmimise teel. Kohus võib keelduda
kompromissi kinnitamisest üksnes juhul, kui esineb mõni seaduses sätestatud alus. Vastavad
alused on seaduses sätestatud ammendavalt. Kohtu hinnangul käesolevas tsiviilasjas selliseid
aluseid ei esine. Kompromissi kinnitamise korral kuulub maakohtu otsus tühistamisele ja
tsiviilasja menetlus lõpetamisele (TsMS § 645 lg 1).

7. Kostja taotleb kompromissi sõlmimise tõttu poole apellatsioonkaebuse esitamisel tasutud
riigilõivu tagastamist Advokaadibüroo Lepmets & Nõges arveldusarvele nr
EE981010220224244221. TsMS § 150 lg 2 p 1 alusel kuulub taotlus rahuldamisele. Kostja
tasus apellatsioonkaebuse esitamisel riigilõivu 450 eurot. Sellest pool, s.o 225 eurot, tuleb
tagastada.

8. Kuna pooled kokkuleppeliselt lühendasid kompromissi kinnitava kohtumääruse peale
määruskaebuse esitamise tähtaega, saab käesoleva kohtumääruse peale määruskaebuse esitada
1 päeva jooksul määruse kättetoimetamisest.


 /allkirjastatud digitaalselt/   /allkirjastatud digitaalselt/   /allkirjastatud digitaalselt/
          Liis Arrak                     Ele Liiv                      Kaupo Paal




                                                                                                 3(3)

                           KOHTUOTSUS
                                 Eesti Vabariigi nimel

Kohus                         Tallinna Ringkonnakohus

Kohtukoosseis                 Margo Klaar (eesistuja), Ele Liiv, Liis Arrak

Otsuse tegemise aeg ja koht   02.11.2016, Tallinn

Tsiviilasja number            2-15-1092

Tsiviilasi                    Swedbank Liising Aktsiaseltsi hagi A-KÕ ja MN-Õ vastu
                              ühisvara jagamise ja kinnistusraamatu kande muutmiseks
                              nõusoleku andmiseks kohustamise nõudes

Vaidlustatud kohtulahend      Pärnu Maakohtu 02.02.2016 otsus

Tsiviilasja hind              3500 eurot
apellatsioonimenetluses

Kaebuse esitaja ja kaebuse    A-KÕ ja MN-Õ apellatsioonkaebus
liik

Menetlusosalised ja nende     Hageja (apellatsioonimenetluses vastustaja): Swedbank
esindajad                     Liising Aktsiaselts (registrikood 10434248, asukoht Tallinn),
                              lepinguline esindaja Silja Kichno

                              Kostja I (apellatsioonimenetluses apellant       I):   A-KÕ
                              (isikukood XXXXXXXXXXX, elukoht Pärnu)

                              Kostja II (apellatsioonimenetluses apellant II): MN-Õ
                              (isikukood XXXXXXXXXXX, elukoht Pärnu)

Kohtuistungi toimumise aeg 12.10.2016

Istungil osalenud isikud      Hageja esindaja Silja Kichno ja kostjad A-KÕ ning MN-Õ

RESOLUTSIOON
  1. Pärnu Maakohtu 02.02.2016 otsus jätta muutmata.
  2. Apellatsioonkaebus jätta rahuldamata.
  3. Määrata Swedbank Liising Aktsiaseltsi apellatsioonimenetlusega seonduvate
     menetluskulude suuruseks 0 eurot.




                                                                                      1(5)
Edasikaebamise kord ja selgitused
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavaks tegemisest. Hagimenetluses Riigikohtus võib menetlusosaline
menetlustoiminguid teha ning avaldusi ja taotlusi esitada üksnes vandeadvokaadi vahendusel.
Menetlusosaline võib ise esitada Riigikohtule menetlusabi saamise taotluse, samuti esitada
teise menetlusosalise kaebuse või muu taotluse kohta seisukohti ja vastuväiteid. Menetlusabi
andmise taotlus ei peata seaduses sätestatud ega kohtu poolt määratud tähtaja kulgemist.
Seaduses sätestatud tähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb. Menetluskulude
kindlaksmääramise peale võib edasi kaevata menetluskulude hüvitamiseks õigustatud või
menetluskulusid kandma kohustatud isik, kui vaidlustatav menetluskulude summa ületab 200
eurot.

Hagi ja selle aluseks olevad asjaolud
  1. 23.01.2015 esitas Swedbank Liising Aktsiaselts (hageja) maakohtule A-KÕ (kostja I)
       ja MN-Õ (kostja II) vastu hagi (täpsustatud 10.11.2015), milles palus jagada kostjate
       ühisvarasse kuuluva 1/6 suuruse mõttelise osa kinnisasjast nr XXXXXX kostjate vahel
       võrdsetes osades müügiga avaliku enampakkumise teel, saadud raha jagada
       kaasomanike vahel vastavalt nende osade suurusele ja kostjale I kuuluvast osast
       rahuldada Harju Maakohtu otsusest nr 2-10-41028 tulenev hageja nõue kostja I vastu
       või, alternatiivselt, jagada 1/6 suuruse osa kinnisasjast kostjate vahel võrdsetes osades
       ja tuvastada kostjate nõusolek omanikukande kustutamiseks ja asendamiseks kandega,
       mille kohaselt kuulub kaasomandina kostjale I 1/12 ja kostjale II 1/12 kinnisasjast.

   2. Harju Maakohtu 17.08.2011 tagaseljaotsusega tsiviilasjas nr 2-10-41028 mõistis kohus
      kostjalt I hageja kasuks välja võlgnevuse 4982,95 eurot, menetluskulud 815,37 eurot,
      viivise põhinõudelt 0,25% päevas alates 23.08.2010 ning viivis menetluskuludelt
      vastavalt VÕS § 113 lõikes 1 sätestatud ulatuses alates 17.08.2011. Täitemenetluse
      läbiviimine ei ole võlgniku varatuse tõttu viinud sissenõudja nõude rahuldamiseni.
      Võlgnikul puudub vallasvara, millele oleks võimalik sissenõuet pöörata. Kostja I
      kinnistud on koormatud erinevate pandipidajate nõuete katteks. Kostja I ja tema
      abikaasa (kostja II) ühisvarasse kuulub aga 1/6 kinnisasjast (registriosa number on
      XXXXXX), mida ei ole koormatud ja mille jagamisel ning realiseerimisel oleks
      võimalik hageja nõuet rahuldada. Antud juhul puudub hagejal mõlema abikaasa kohta
      täitedokument.

Kostjate vastuväited
   3. Kostjad vaidlesid hagile vastu ja palusid jätta selle rahuldamata.

   4. Hagiga püütakse rikkuda kostjate õigusi ja neile lisasurvet avaldada. Väide, et kostjal I
      puudub lahusvara ja vallasvara, ei vasta tõele. Kostjal I on lahusvarana kinnistud
      katastritunnustega YYY ja CCC. Ühisvaral tekkivad abikaasade solidaarkohustused
      saavad tekkida vaid PKS §18 ja PKS § 29 lg 1 asjaoludel (tehing pere vajaduste
      rahuldamiseks ja ühisvaraga tehtud tehing). Hageja ei ole teinud ühtki katset kostja I
      lahusvara müümiseks või sellekohase täitemenetlusega ühinemiseks.

   5. Hageja on täitemenetlusega viivitamisega põhjustanud kostjale I olulist kahju.
      Viivitamise tagajärjel on kostjal võimatu esitada nõuet liisingulepingu põhivõlgniku A



                                                                                           2(5)
       OÜ vastu, kuna see on viivitamise ajal likvideeritud. TMS§ 6410 lg 4 kohaselt tuleb
       ühisvara jagada enne sellele sissenõude pööramist.

Esimese astme kohtu otsus ja selle põhjendused
   6. Pärnu Maakohus 02.02.2016 otsusega rahuldas hagi, jagas kostjate ühisomandisse
      kuuluva 1/6 kaasomandist XXX asuvast kinnisasjast, registriosa nr XXXXXX,
      müügiga avalikul enampakkumisel ja otsustas saadud raha jagada kostjate vahel
      võrdsetes osades ning kostjale I kuuluvast osast rahuldada hageja nõue, mis tuleneb
      Harju Maakohtu 17.08.2011 tagaseljaotsusest 2-10-41028, ning lõpetas menetluse
      kinnistusraamatu kande muutmiseks nõusoleku saamise nõudes. Maakohus jättis
      menetluskulud kostjate kanda, mõistis välja kostjalt I menetluskulud 150 eurot ja
      kostjalt II menetluskulud 150 eurot hageja kasuks ja otsustas, et kostjad peavad
      hagejale tasuma menetluskuludelt viivist VÕS § 113 lg 1 teises lauses sätestatud
      määras.

   7. Kostjad on XXX asuva kinnistu (registriosa nr XXXXXX) 1/6 kaasomandist
      ühisomanikud (I kd, tl 23). Harju Maakohtu otsusega 2-10-41028/ 17.08.2011 on
      kostjalt I hageja kasuks välja mõistetud võlgnevus 4982,95 eurot ja viivis 0,25%
      päevas tasumata põhinõudelt alates 23.08.2010 kuni põhinõude täitmiseni. Samuti on
      kostjalt I hageja kasuks välja mõistetud menetluskulud 815,37 eurot ja viivis
      menetluskuludelt (I kd, tl 8-9). Kohtuotsus on jõustunud (I kd, tl 65-66).

   8. Vaidlused AS-ga Swedbank ja Swedbank P&C Insurance AS-ga ei puuduta käesolevat
      hagi. Kostjad ei saa tasaarvestada oma nõuet AS Swedbank või Swedbank P&C
      Insurance AS vastu hageja nõudega. Ühisvara jagamise hagi ongi kohtule esitatud
      enne ühisvarale sissenõude pööramist.

   9. Hageja on esitanud 30.01.2014 kohtuotsuse täitmiseks Tallinna kohtutäitur Elin
      Vilippusele (I kd, tl 10). Kohtuotsus on käesoleva ajani täitmata seetõttu, et võlgnikul
      puudub vara kohtuotsuse täitmiseks. Võlgnikul on küll kinnistud, kuid need on
      koormatud erinevate pandipidajate nõuete katteks. Kostjatele ühisomandina kuuluv
      1/6 kaasomand ei ole hüpoteekidega koormatud. Arvestades, et nõuet ei ole
      täitemenetluses olnud võimalik täita, on hagejal õigus nõuda võlgniku ja abikaasa
      ühisvara jagamist (TMS § 14 lg 2).

   10. Hageja on loobunud kinnistusraamatu kande muutmiseks nõusoleku saamise nõudest
       (I kd, tl 74, 82-83). Kostjad ei ole haginõudest loobumisele vastuväiteid esitanud.

Apellatsioonkaebus ja selle põhjendused
   11. Kostjad esitasid apellatsioonkaebuse, milles paluvad maakohtu otsuse tühistada ja teha
       uue otsuse, millega jagada ühisvara osadeks, või saata tsiviilasi tagasi maakohtule
       uueks arutamiseks.

   12. Maakohtu otsuses on jäänud tähelepanuta kostja II taotlus jagada ühisvara enne
       sundmüüki reaalosadeks ja alles seejärel müüa, millega oli oma alternatiivses
       nõudepunktis 2 nõus ka hageja. Kostja II ei soovi oma osa müüki. Maakohus ei ole
       põhjendanud, miks ei ole kostja seisukohaga arvestanud. Samuti ei ole maakohus
       küsinud kostjate seisukohta osade suuruste kohta ühisvara jagamisel.




                                                                                         3(5)
   13. Kostjatelt ei ole küsitud nõusolekut nõudest osaliselt loobumise kohta. Kostjad ei
       oleks selleks nõusolekut andnud. Hageja lause eelistungil ei osuta selgelt
       tahteavaldusele nõudest osaliselt loobuda. Kostjatele on teadmata, kuhu on kadunud
       maakohtu viidatud tl 82 ja 83, mida ka toimiku sisuloetelus ei ole.

   14. Kostja I ei ole andnud allkirja kohtuistungi kohta (tl 76). Allkirjaleht ei vasta
       menetlusnõuetele.

Vastustaja seisukoht
   15. Vastustaja vaidleb apellatsioonkaebusele vastu ja palub jätta selle rahuldamata ning
       maakohtu otsuse muutmata.

Ringkonnakohtu seisukoht
   16. Ringkonnakohus, tutvunud apellatsioonkaebusega ja tsiviilasja materjalidega ning ära
       kuulanud pooled, leiab, et apellatsioonkaebuse väited ei anna alust maakohtu otsuse
       tühistamiseks. TsMS § 657 lg 1 p 1 järgi tuleb maakohtu otsus jätta muutmata.

   17. TsMS § 652 lg 1 p 1 järgi võtab ringkonnakohus apellatsioonkaebuse läbivaatamisel
       aluseks esimese astme kohtu poolt tuvastatud faktilised asjaolud niivõrd, kui puuduvad
       kahtlused vastavate faktiliste asjaolude tõendamise menetluse või protokolli
       õiguspärasuse või ebapiisava ulatuse kohta ja ringkonnakohus ei pea nimetatud
       asjaolude uut tuvastamist vajalikuks. Ringkonnakohtu arvates ei ole maakohus
       faktiliste asjaolude tuvastamisel menetlusõiguse norme rikkunud. Samuti ei ole
       tuvastatavad materiaalõiguse normide rikkumised, mis annaks aluse maakohtu otsuse
       tühistamiseks. See, et apellandid maakohtu järeldustega ei nõustu, ei tähenda, et
       maakohtu järeldused oleksid ebaõiged.

   18. Kuna kostja I suhtes algatatud täitemenetluse käigus ei õnnestunud Harju Maakohtu
       17.08.2011 tagaseljaotsust tsiviilasjas nr 2-10-41028 täita, siis hageja oli TMS § 14 lg
       2 järgi õigustatud nõudma ühisvara jagamist ja sissenõude pööramist kostja I osale
       kostjate ühisomandist. Kolleegiumi arvates ei anna apellatsioonkaebuse väited alust
       tühistada maakohtu otsus osas, milles maakohus rahuldas hageja alternatiivselt
       esitatud nõuetest esimese ja lõpetas kostjate ühisomandi viisil, kus ühisvara müüakse
       avalikul enampakkumisel, saadud raha jagatakse kostjate vahel ja kostja I rahast
       täidetakse sundtäitmisel olev kohtuotsus. Apellatsioonkaebuse väide, mille kohaselt on
       kostja II soovinud, et ühisomand jagataks mõttelisteks osadeks, on ebaõige. Kostja II
       on vastuses hagile (I kd, lk 100) selgitanud, et ta on vastu oma osaluse ühisvarast
       müügile, täpsustades, et ta on sinna investeerinud ja soovib seda edaspidi kasutada.
       Kolleegium märgib, et TMS § 14 lg 2 järgi sissenõudja poolt esitatud ühisvara
       jagamise nõude menetlemisel on kostjatel võimalik esitada vastuhagi, kus neil on
       võimalus nõuda ühisvara jagamist teisel viisil, kui seda on palunud hageja. Hageja on
       oma nõude esitamisel eelistanud ühisvara jagamise viisi, mis tagab paremini
       sundtäidetava nõude rahuldamise. Kuna kostjate ühisomandi suuruseks oli 1/6
       mõttelist osa kinnisasjast, siis vara jagamisel viisil, kus kummalegi kostjale jääks 1/12
       mõttelist osa, võib kostja I mõttelise osa müük enampakkumisel olla keerulisem ja
       väiksema tulemiga. Juhul, kui kohus ühe alternatiivse nõude rahuldab, siis TsMS §
       442 lg 8 viimase lause järgi ei pea kohus teise alternatiivse nõude rahuldamata jätmist
       põhjendama.




                                                                                           4(5)
19. Esialgses hagiavalduses palus hageja jagada kostjate ühisvara viisil, kus see müüakse
    avalikul enampakkumisel. 30.01.2015 menetlusdokumendis täpsustas hageja oma
    nõuet viisil, kus ta palus tuvastada kostjate tahteavaldus nimetatud toiminguks ja
    kinnistusraamatus vastavate muudatuste tegemiseks ning esitas alternatiivse nõude
    ühisvara jagamise viisi kohta ja omanikukannete muutmiseks nõusoleku andmiseks.
    30.09.2015 toimunud eelistungil selgitas kohus pooltele, et ühisvara jagamisel viisil,
    kus see müüakse avalikul enampakkumisel, viib enampakkumise läbi kohtutäitur ja
    kinnistusraamatu kannete muutmiseks puudub vajadus, mille peale hageja teatas, et
    sellisel juhul võib ta nõudest loobuda. 10.11.2015 menetlusdokumendis on hageja
    täpsustanud esimest nõuet viisil, kus tahteavalduste asendamist enam ei nõutud.
    Kostjatele on hageja menetlusdokument edastatud 11.11.2015. TsMS § 206 lg 1 järgi
    on hagejal õigus loobuda oma nõuetest ja see ei ole seotud kostjate nõusolekuga.
    Käesolevas asjas ei ole hageja poolt ühest nõudest loobumine mõjutanud ka kostjatelt
    väljamõistetavaid menetluskulusid. Maakohtu otsusega on väljamõistetud ainult
    riigilõiv, mis oli tasutud hagilt hinnaga 3500 eurot, see on ainult ühisvara jagamise
    nõudelt.

20. Kostjate väide, et maakohus ei ole kostjat I kohaselt teavitanud kohtuistungist, ei ole
    õige. Kostja I kinnitas, et ta kirjutas 11.01.2016 istungist teavitamise teatele oma nime
    ise. See, et ta sinna järele allkirja ei kirjutanud, ei muuda teavitamist olematuks. Ka
    teatamise lehelt sekretäri allkirja ja kuupäeva puudumine ei anna alust järeldada, et
    kostjat I ei ole teavitatud. See, et toimiku sisuloendis puuduvad leheküljed 82 ja 83, ei
    tähenda, et nimetatud leheküljed toimikust puuduksid.

21. Seoses apellatsioonkaebuse rahuldamata jätmisega tuleb TsMS § 171 lg 1 järgi
    apellatsioonkaebuse läbivaatamisega seotud menetluskulud jätta apellantide kanda.

22. Ringkonnakohus andis pooltele tähtaja menetluskulude nimekirjade esitamiseks.
    Hageja kohtu määratud tähtajaks menetluskulude nimekirja ei esitanud, seega loeb
    ringkonnakohus, et hagejal ei ole ringkonnakohtus menetluskulusid tekkinud.




           Margo Klaar                     Ele Liiv                        Liis Arrak
   /allkirjastatud digitaalselt/   /allkirjastatud digitaalselt/   /allkirjastatud digitaalselt/




                                                                                            5(5)

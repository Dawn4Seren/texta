                                  TARTU HALDUSKOHUS
                                     Tartu kohtumaja
                           KOHTUMÄÄRUS
Haldusasja number           3-16-1983
Määruse kuupäev             2. november 2016
Kohtunik                    Roby Koik
Haldusasi                   Nikolai Lilitškini kaebus Tartu Vangla kohustamiseks
Resolutsioon                    1. Tagastada Nikolai Lilitškini kaebus.
                                2. Määrus saata Nikolai Lilitškinile.
Edasikaebamise kord         Määruse peale võib esitada määruskaebuse Tartu Ringkonna-
                            kohtule Tartu Halduskohtu kaudu 15 päeva jooksul arvates määruse
                            kättesaamisest.


ASJAOLUD JA KOHTU SEISUKOHT

1. Nikolai Lilitškin esitas 2. oktoobril 2016 Tartu Halduskohtule kaebuse koos lisadega Tartu
Vangla kohustamiseks. Kaebuse kohaselt võeti kaebaja kartserikambri kapist nr 34, kuhu olid
paigutatud tema isiklikud asjad, ära kõik raamatud, kuigi kaebaja kinkis vanglale üksnes ühe
raamatu. N. Lilitškin taotleb äravõetud isikliku raamatu tagastamist. Ühes kaebusega esitas N.
Lilitškin taotluse riigilõivu tasumisest vabastamiseks.
2. Halduskohtumenetluse seadustiku (HKMS) § 120 lg 1 p 8 kohaselt kontrollib kaebuse saanud
alluvusjärgne kohus, ega ei esine alust kaebuse tagastamiseks või käiguta jätmiseks.
3. Vangistusseaduse § 11 lg-st 5 tuleneb kinnipeetavale kohustuslik kohtueelne menetlus
kohustamisnõude esitamisel. N. Lilitškin taotleb käesolevas asjas kohustada Tartu Vanglat
tagastama temalt äravõetud isiklik raamat.
4. Kohus, tutvudes kaebusega ja sellele lisatud dokumentidega, on seisukohal, et N. Lilitškinil
on esitatud kohustamisnõudes kohtueelne menetlus läbimata, mistõttu ei ole tema kaebus
käesoleval hetkel kohtus menetletav.
Kaebusele lisatud dokumentidest nähtub, et N. Lilitškin on pöördunud Tartu Vangla poole
äravõetud isikliku raamatu tagasi saamiseks 13. juunil 2016 (registreeritud 16. juunil 2016 nr
2-3/2213). Tartu Vangla asus 6. juuli 2016 vastuses kaebaja taotlusele seisukohale, et esitatud
pöördumine on märgukiri ning ei lahendanud taotlust sisuliselt, vaid selgitas, et ei ole arusaadav
milline isiklik raamat temalt ära võeti ning palus seda täpsustada.
N. Lilitškin esitas 2. augustil 2016 vaide blanketil pöördumise, milles küll täpsustas mingil
määral varasemalt esitatud pöördumist, kuid siiski ei märkinud äravõetud raamatu autorit ega
pealkirja. Tartu Vangla vastas 2. septembril 2016 nr-ga 1-11/336-3 (vastuses ilmselt ekslikult
märgitud vastuskirja nr, sest vaides osundatud vastuskirjale nr 2-3/2213-2) ning selgitas, et
isiklike asjade ühtsesse nimekirja pannakse isikule kuuluvad raamatud kirja koguseliselt,
mistõttu ei ole võimalik tagastada raamatut, kui ei ole esitatud konkreetset pealkirja ja autorit.
Seega ei saanud vangla N. Lilitškini taotlust ebapiisavate andmete tõttu sisuliselt lahendada.
5. Arvestades eelnevat ei saa kohtu hinnangul käesoleval juhul lugeda nõuetekohaselt läbituks
VangS § 11 lg-st 5 tulenevat kohustuslikku kohtueelset korda kohustamiskaebuse esitamiseks,
sest N. Lilitškin ei ole esitanud vanglale korrektset taotlust tagastamisele kuuluva raamatu
andmetega, mille vangla oleks jätnud rahuldamata ja mille peale oleks kaebaja saanud esitada
vaide.
6. Kohus juhib kaebaja tähelepanu sellele, et äravõetud raamatu tagasisaamiseks tuleb tal
pöörduda vastavasisulise taotlusega vangla poole ning taotluses märkida ka raamatu autor ja
pealkiri. Vastavale puudusele on osundanud ka vangla nii 6. juuli 2016 vastuses nr 2-3/2213-2,
kui 2. septembri 2016 vastuses vaidele nr 1-11/336-3. Kohus selgitab, et kui pärast vanglale
nõuetekohase taotluse esitamist jätab vangla taotluse rahuldamata, on kaebajal õigus esitada
sellele vaie ning vaideotsusega mittenõustumisel õigus pöörduda kohtu poole.
7. HKMS § 121 lg 1 p-i 4 kohaselt tagastab kohus kaebuse määrusega selle esitajale, kui
kaebaja ei ole pidanud kinni nõude kohtueelseks lahendamiseks ettenähtud kohustuslikust
korrast. Eeltoodust tulenevalt tagastab kohus kaebuse selle esitajale HKMS § 121 lg 1 p-i 4
alusel. Vastavalt HKMS § 43 lg-le 2 ei võta kaebuse tagastamine õigust pöörduda uuesti
kohtusse ning kaebuse tagastamisel loetakse, et kaebus ei ole kohtu menetluses olnud.
8. Kaebaja on taotlenud riigilõivu tasumise kohustusest vabastamist. Kuna kohus tagastab
kaebuse, siis ei võta kohus seisukohta esitatud menetlusabi taotluse osas.

/allkirjastatud digitaalselt/

Roby Koik
kohtunik




                                                2

                                     KOHTUOTSUS
                                      EESTI VABARIIGI NIMEL

    Kohus                           Viru Maakohus

    Kohtunik                        Marika Leimann

    Otsuse tegemise aeg ja koht     20. aprill 2016, Rakvere kohtumaja

    Tsiviilasja number              2-15-118129
    Tsiviilasi                      PPC Delta OÜ hagi I S vastu võla nõudes

    Hagi hind                       1435.42 eurot

    Menetlusosalised ja nende HAGEJA
    esindajad                 PPC Delta OÜ, rk 12741463, asukoht: Tallinn, Jõe 3
                                    KOSTJA
                                    I S, ik xxxx, elukoht xxxx
   Resolutsioon

1. Hagi rahuldada.

2. Välja mõista kostjalt I S hageja PPC Delta OÜ kasuks põhivõlgnevus summas 884.90 eurot,
   intress 67.46 eurot ja viivised 01.12.2015 seisuga summas 311.88 eurot.

3. Välja mõista kostjalt I S hageja PPC Delta OÜ kasuks viivised alates 02.12.2015 kuni põhivõla
   tasumiseni 0,053% päevas.

4. Jätta hageja menetluskulud kostja kanda ja kostja menetluskulud kostja enda kanda. Välja
   mõista kostjalt hageja kasuks menetluskulude katteks menetluskulud summas 488 eurot.

   Edasikaebamise kord
   Pooled võivad esitada otsuse peale apellatsioonkaebuse Tartu Ringkonnakohtule 30 päeva jooksul
   alates otsuse apellandile kättetoimetamisest, kuid mitte hiljem kui viie kuu möödumisel esimese
   astme kohtu otsuse avalikult teatavakstegemisest. Ringkonnakohus võib apellatsioonkaebuse
   lahendada kirjalikus menetluses, kui kaebaja ei taotle selle lahendamist istungil.
   Kohus selgitab, et vastavalt TsMS § 187 lg 6 peab menetlusabi taotlemise korral menetlusabi taotleja
   seaduses sätestatud tähtaja järgimiseks tegema tähtaja kestel ka menetlustoimingu, mille tegemiseks
   ta menetlusabi taotleb, eelkõige esitama kaebuse. Kaebuse põhjendamiseks või riigilõivu tasumiseks
   või kaebuses esineva sellise puuduse kõrvaldamiseks, mis on seotud menetlusabi taotlemisega, annab
kohus sellisel juhul mõistliku tähtaja pärast menetlusabi andmise taotluse lahendamist, kui nimetatud
taotlus ei olnud esitatud põhjendamatult või tähtaja pikendamise eesmärgil. See ei välista
menetlustähtaja ennistamist.

Hageja nõuded

Kostja ja AS Swedbank vahel on sõlminud 16.09.2009 väikelaenulepingu nr 09-075188, millega
pank andis kostjale laenu 49 000 krooni ja mille kostja kohustus tagastama igakuiste maksetena 16.ks
kuupäevaks summas 1278.19 krooni alates 16.10.2009.

Kostja rikkus lepingutingimusi ning ei taganud arvelduskontol piisavate rahaliste vahendite
olemasolu. Pank teatas kostjale lepingu ennetähtaegsest lõpetamisest ja kuna kostja ei tagastanud
laenu ka panga antud tähtpäevaks, kuulutas pank laenu tagastamise tähtpäeva saabunuks 03.02.2014.
01.11.2014 loovutas pank oma kostja vastu oleva nõude PluPlus Capital AS-le, kes selle omakorda
loovutas edasi hagejale. Nõude loovutamisest on kostjat teavitatud.

Hagi arvestuse kohaselt on kostja võlg põhivõla osas 884.90 eurot, intresside osas 67.46 eurot,
01.12.2015 seisuga sissenõutavaks muutunud osas 311.88 eurot ning lisaks neile summadele soovib
hageja kostjalt välja mõista ka tulevikus sissenõutavaks muutunud viivise kuni põhinõude kohase
täitmiseni lepingus kokkulepitud viivisemääras 0,053 % päevas koos menetluskuludega, milleks on
riigilõiv 200 eurot ja õigusabikulud 288 eurot.

Kostja vastuväited

Kostja on hagile elektrooniliselt (ilma digitaalallkirjata) vastust esitades märkinud, et teeb hagejale
ettepaneku, et ta tasub 2016 veebruari jooksul põhivõla 884.90 eurot. Selgitab, et tema palk kindlasti
ei suurene ning oma tervislikust seisundist tulenevalt on ta arstide soovitusel sunnitud lähiajal alustama
töövõimetuse taotlemist.

Kohtu kohaldatud seadused, tuvastatud asjaolud, järeldused, tõendid

Kohus leiab, et hagi on põhjendatud, tõendatud ja kuulub rahuldamisele hageja poolt hagis näidatud
asjaoludel ja ulatuses, rahuldades sealjuures ka menetluskulude taotluse.

Kostja ei ole oma kohustusi põhjendamatult nõuetekohaselt täitnud.
VÕS § 76 kohaselt kohustus tuleb täita vastavalt lepingule või seadusele.
VÕS § 82 kohaselt kui kohustuse täitmise tähtpäev on kindlaks määratud või tuleneb võlasuhte
olemusest, tuleb kohustus täita sellel tähtpäeval.
VÕS § 94 ja 113 kohaselt tuleb lepinguliselt kohustuselt tasuda vastavalt lepingule intressi ja viivist.

Kostja oma vastuses tunnistab kohustust tasuda põhivõlg. Kohtu hinnangul on kostja seeläbi omaks
võtnud, et ta ei ole täitnud nõuetekohaselt oma lepingulisi kohustusi hageja ees ja seega on kostja
sisuliselt õigeks võtnud ka põhinõude mittenõuetekohasest täitmisest tuleneva intresside ja viiviste
tasumise kohustuse.

Haginõude arvutuslikule alusele kostja vastuväidet esitanud ei ole ning kohtu hinnangul on arvestus
korrektne.

Hagi on tõendatud lepinguga, konto väljavõttega,                 teatisega   lepingu    ülesütlemisest,
loovutusdokumentidega, kostjale esitatud võlateatisega.
Menetluskulud
Menetluskulude rahalise suuruse määrab menetluskulude jaotuse alusel vajalikus ja põhjendatud
ulatuses kindlaks asja menetlev kohus samas tsiviilasjas, millega seoses kulud tekkisid. Kohus
määrab menetluskulude rahalise suuruse kindlaks ka siis, kui menetlusosalised ei esita
menetluskulude kindlaksmääramise taotlust, võttes aluseks menetluskulude nimekirja või tsiviilasja
materjalid.

TsMS § 162 lg 1 kohaselt kannab hagimenetluse kulud pool kelle kahjuks otsus tehti. Kuna hagi
rahuldatakse, siis jätab kohus menetluskulud kostja kanda.
Hageja palub kostjalt välja mõista menetluskuludena riigilõivu 200 eurot ja hageja lepingulise
esindaja tasu 288 eurot.

Maakohus määrab menetluskulude rahalise suuruse kindlaks kohtuotsuses või menetlust lõpetavas
määruses, kui menetluskulude kindlaksmääramine ei takista kohtuotsuse või menetlust lõpetava
määruse tegemist.

Kohus peab põhjendatuks mõista kostjalt hageja kasuks menetluskulude katteks kokku 488 eurot.
Kostja menetluskulud jäävad kostja kanda.

/allkirjastatud digitaalselt/

Marika Leimann
Kohtunik

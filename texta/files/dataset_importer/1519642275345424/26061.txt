                                                                                              1

                                                                    Kriminaalasi nr 1-10-15536




                              KOHTUMÄÄRUS

Kohus                           Viru Maakohus

Määruse tegemise aeg ja koht 18. jaanuar 2016, Rakvere kohtumaja

Kriminaalasja number            1-10-15536

Kohtunik                        Heli Väinaste

Kohtuistungi sekretär           Enjar Malm

Tõlk                            Tatjana Šibajeva

                                Viru Vangla materjalid Aleksander Toomiku vangistusest tingimisi
Kohtuasi
                                enne tähtaega vabastamiseks

                                ALEKSANDER TOOMIK, isikukood 36906012236, Eesti
Süüdimõistetu
                                Vabariigi kodanik, kõrgharidus, elukoht xxxx

                                Karistuse kandmise algus 09.01.2004 ja lõpp 24.05.2018

RESOLUTSIOON
Jätta ALEKSANDER TOOMIK vangistusest tingimisi enne tähtaega vabastamata.

Kohtumääruse peale on õigus esitada Viru Maakohtule määruskaebus 15 päeva jooksul,
alates päevast, mil isik sai vaidlustatavast kohtumäärusest teada või pidi teada saama.


Asjaolud

Viru Vangla esitas 25.11.2015 Viru Maakohtule materjalid kinnipeetava Aleksander Toomiku
vangistusest tingimisi enne tähtaega vabastamiseks.

Ida-Viru Maakohtu 09.01.2004 otsusega tunnistati Aleksander Toomik süüdi KarS § 114 p 2,3
järgi ja talle mõisteti karistuseks 12 (kaksteist) aastat vangistust. KarS § 68 alusel arvestati
karistusaja hulka eelvangistuses viibitud aeg 7 kuud 14 päeva, kandmisele kuulus 11 (üksteist)
aastat 4 (neli) kuud 16 päeva vangistust. Karistuse kandmise alguseks loeti 09.01.2004. Viru
Ringkonnakohtu 20.04.2004 otsusega tühistati Ida-Viru Maakohtu 09.01.2004 otsus Aleksander
Toomiku karistamise osas KarS § 114 p-de 2,3 järgi ja Aleksander Toomikule mõisteti
                                                                                                 2

karistuseks KarS § 114 p 2,3 järgi 15 (viisteist) aastat vangistust. Karistusest loeti kantuks vahi
all viibimine 7 kuud ja 14 päeva ning alates 09.01.2004 jäi karistust kanda 14 (neliteist) aastat 4
(neli) kuud ja 16 päeva.

Kinnipeetav on kriminaalkorras karistatud esimest korda, reaalset vangistust kannab ta samuti
esimest korda, mistõttu kuritegude dünaamika ei ole välja kujunenud. Vangistuse jooksul on
kinnipeetav määratud majandustöödele, töötanud xxxx OÜ-s, xxxx metallitsehhis abitöölisena,
avavanglaosakonnas majandustöödel koristajana, xxxx OÜ-s sillutiskivide sorteerija ja
pakendajana, alates 05.05.2014 töötab ta väljaspool vanglat AS-s xxxx transporditöölisena.
Vangistuses on kinnipeetav omandanud kutseharidussüsteemis tisleri eriala, lisaks on ta käinud
psühholoogi vastuvõttudel ning omandanud riigikeele B1-tasemel. Alates 27.09.2013 kannab
kinnipeetav karistust Viru Vangla avavanglaosakonnas.

Aleksander Toomik on talle mõistetud karistusest ära kandnud enam kui 12 aastat ning kanda
jääb tal veel enam kui 2 aastat 4 kuud vangistust.

Kinnipeetaval puuduvad distsiplinaarkaristused vangistuse jooksul.

Enne vangistust elas kinnipeetav koos eelmise elukaaslasega, kelle ta tappis kohtusaalis.
Vabanemise korral soovib kinnipeetav elama asuda oma korterisse aadressile xxxx. Tegemist on
kolmetoalise kõigi mugavustega ja korralikult sisustatud korteriga, millel kommunaalteenuste
eest võlgnevusi ei ole. Aleksander Toomiku vabanemisel soovib antud korterisse elama asuda ka
kinnipeetava elukaaslane A N. Kinnipeetav omab kõrgharidust insener-mehaaniku erialal, mille
omandas xxxx. Vangistuses on isik omandanud tisleri ja keevitaja eriala ning osalenud
kraanakäitajate koolitusel 42h. Enne vangistust töötas kinnipeetav ametlikult inkassaatorina AS-s
xxxx. Vangistuse ajal on ta olnud alates 01.06.2005 tööga hõivatud, mis on abiks olnud rahaliste
nõuete tasumisel. Isik suudab tulud-kulud tasakaalus hoida. Vabanemisel on isiku isa nõus teda
toetama moraalselt ja materiaalselt. Vabanemisel ei ole Aleksander Toomikul kindlat töökohta.
Seisuga 08.10.2015 ei ole kinnipeetaval tasumata võlanõudeid, vabanemisfondis on 1170 eurot.

Kinnipeetava lähivõrgustiku moodustavad isa V T ja elukaaslane A N. Isiku ema on surnud.
Kinnipeetava sõnul on tal tütar V T, kellega tal kontakt puudub. Praeguse elukaaslase A N
hakkas isik suhtlema vangistuse perioodil, nüüdseks on tekkinud suhe ja on kindlad
tulevikuplaanid. Kinnipeetaval puuduvad suhted kriminaalse taustaga isikutega. Arvestades isiku
kriminaalset käitumist, siis ei nähtu mõjutatavust ega riskivat elustiili. Kinnipeetava sõnade
kohaselt on tal vabaduses sõber, kes on seaduskuulekas ja igati toeks. Samuti on Aleksander
Toomik oodatud koju isa ja elukaaslase poolt, kes on valmis teda toetama nii moraalselt kui
materiaalselt. Kinnipeetav on alkoholi tarvitanud väga harva ning mitte liigsetes kogustes. Isik ei
ole narkootikume tarvitanud. Isiku hoiak enda suhtes on rahulolev. Vangistuses on isik
emotsionaalselt tasakaalukas, kuid vabaduses pani kuriteo toime emotsionaalsest seisundist
tulenevalt. Kinnipeetava käitumisest ei nähtu agressiivsust. Enesevalitsuse kaotuse juhus oli
ühekordne – toimepandud kuritegu, mil isik tegutses impulsiivselt, emotsioonide ajendil. Isik
hindab reaalselt toimepandud kuritegu, tunnistab oma süüd, soovides, et seda ei oleks üldse
juhtunud. Tulevikuks seatud eesmärgid on reaalsed: abielluda elukaaslasega, luua perekond ning
asuda tööle. Kuritegelikke, vaenulikke hoiakuid ei ole täheldatud. Kriminaalhoolduse kogemus
puudub, kuid isik usub selle vajalikkusesse, eriti pärast pikka vangistust. Kinnipeetav mõistab
temaga töötava personali vajalikkust ja on koostööaldis. Isik teadvustab ühiskonnas kehtivate
normide-reeglite järgimise vajalikkust. Kinnipeetava ohtlikkus seisneb vägivalla kasutamises.
Oht on suurem, kui tekib konfliktiolukord. Kinnipeetava puhul on uue kuriteo toimepanemise
tõenäosus kahe aasta jooksul 7%, uue vägivaldse kuriteo toimepanemise tõenäosus sama aja
                                                                                                  3

jooksul on 4%. Arvestades kinnipeetava ohtlikkuse taset ning uue kuriteo toimepanemise
tõenäosust toetab vangla kinnipeetava tingimisi enne tähtaega vabastamist. Juhul, kui kohus peab
otstarbekaks kinnipeetav tingimisi enne tähtaega vabastada, teeb vangla ettepaneku määrata
Aleksander Toomikule katseaeg ja käitumiskontroll kuni karistusaja lõpuni, s.o 24.05.2018.
Käitumiskontrolli ajaks on otstarbekas määrata Aleksander Toomikule KarS § 75 lg 2 p 4,7,8
sätestatud kohustused.

Kriminaalhooldusametnik oma arvamuses märgib, et esimesest kooselust on kinnipeetaval
alaealine tütar V T (sündinud 13.12.2002), kellega kontakt puudub. Karistuse kandmise ajal
suhtleb Aleksander Toomik isa V T ja elukaaslase A N telefoni ja kokkusaamiste teel. V T on
pensionär ja A N töötab xxxx spetsialistina. Kinnipeetava isa sõnul enne vangistust töötas
Aleksander Toomik inkassaatorina AS-s xxxx, kuid töötanud on ta veel ehitusmaterjalide tehases
Ahtmes vahetuse ülemana. Karistusregistri andmetel kannab isik karistust raske I astme kuriteo –
mõrva eest, mille puhul kinnipeetav kasutas tulirelva kohtusaalis ja mille tagajärjel suri kaks
inimest. Juhul, kui kohus peab otstarbekaks Aleksander Toomik tingimisi enne tähtaega
vabastada, teeb kriminaalhooldusametnik ettepaneku määrata katseaeg kuni 24.05.2018.
Käitumiskontrolli ajaks on otstarbekas määrata Aleksander Toomikule KarS § 75 lg 2 p 4,7,8
sätestatud kohustused.

Aleksander Toomik kinnitas kohtuistungil, et soovib vangistusest tingimisi enne tähtaega
vabaneda. Garanteeritud töökohta tal ei ole, kuid kui kohus ta vabastab, siis ta leiab endale
töökoha. Tal on mitu eriala ning töö leidmisega ei tohiks raskusi tekkida. Seni ei ole ta töökohta
otsinud, sest ta ei ole kindel, kas ta vabaneb või mitte. Aastal 2004 nõudis prokuratuuri esindaja I
R talle 12 aastat vabadusekaotust, tema on antud momendil istunud 12 aastat ja 8 kuud, isegi
rohkem kui prokuratuuri esindaja nõudis.

Abiprokurör Ain Tali on edastanud kohtunikule oma seisukoha elektrooniliselt ning lähtudes
KrMS § 432 lg 33 teatanud, et ei soovi võtta osa Aleksander Toomiku tingimisi enne tähtaega
vangistusest vabastamise küsimuse läbivaatamisest. Kuigi Viru Vangla poolt 08.10.2015
koostatud iseloomustuses on arvamus nõustuda eelnimetatud kinnipeetava enne tähtaega
vangistusest vabastamisega, leiab prokurör siiski, et käesoleval ajal A. Toomiku vangistusest
vabastamine ei ole õigustatud ega oleks kooskõlas üldise arusaamaga õiglasest karistusest. KarS
§ 76 lg 4 kohaselt arvestab kohus isiku vangistusest tingimisi enne tähtaega vabastamisel kuriteo
toimepanemise asjaolusid, süüdimõistetu isikut, varasemat elukäiku ning käitumist karistuse
kandmise ajal, samuti tema elutingimusi ja neid tagajärgi, mida võib süüdimõistetule kaasa tuua
tingimisi enne tähtaega karistusest vabastamine. Nad ei ole kõik ühe kaaluga ning juhul, kui
positiivseid asjaolusid esineb arvuliselt isegi rohkem, ei ole automaatselt tagatud kinnipeetava
vangistusest tingimisi ennetähtaegne vabanemine. Tegemist on kohtu kaalutlusotsusega ning iga
tingimisi enne tähtaega vabastamise otsustamisel tuleb lähtuda konkreetset asja
iseloomustavatest positiivsetest ja negatiivsetest argumentidest, mis omavad erinevat kaalu.
Seega on kohtutel õigus jätta süüdlane vabastamata ka vaid kuriteo raskuse motiivil. Kuigi
kinnipeetav on reaalse vangistusega karistatud esimest korda, kannab ta karistust raskeima
isikuvastase kuriteo (mõrva) toimepanemise eest. Kuriteo asjaoludest tulenevalt, kohtusaalis, kus
iga isik peaks end tundma riigivõimu poolt kaitstuna ning ei peaks kartma kallaletungi elule,
tulistas 26.05.2003 A. Toomik kaasa võetud revolvrist mitu lasku, mille tagajärjel suri kaks
kaitsetut naist. Orvuks jäi aasta ja nelja kuine laps, s.o kannatanu L. Š. 13.01.2002 sündinud
poeg. On selge, et tapmine esimese astme kuriteona on äärmiselt raske eluvastane kuritegu, kuna
selle toimepanemisega on põhjustatud inimese surm. Just kuriteo raskust ja selle toimepanemise
asjaolusid arvestades ei pea prokuratuur põhjendatuks eelnimetatud kinnipeetava tingimisi enne
tähtaega vangistusest vabastamist. Ennetähtaegse vabastamise otsustamisel ei saa jätta kõrvale
                                                                                                  4

toimepandud kuriteo raskust ning isiku küünilist suhtumist teiste inimeste elusse ja
isikupuutumatusse, kaaskodanike turvatundesse. A. Toomiku vabastamine enne tähtaega
käesoleval ajal ei oleks kooskõlas karistuse mõistmise üldiste eesmärkidega (hoiduda uute
kuritegude toimepanemisest) ega tekitaks ühiskonnas usaldust karistuse mõistmisesse. Ei saa
jätta tähelepanuta vangla materjalides märgitut, mille kohaselt on A. Toomik ohtlik avalikkusele
(risk ühiskonnas). Tema ennetähtaegse vabastamise korral saaks ühiskonna ja kannatanute
lähedaste õiglustunne tugevalt riivata, kuna karistuse üldpreventsiooni eesmärgiks on näidata
ühiskonnale, et teiste inimeste tapmise (mõrva) toimepanemine ei ole tolereeritav ning toob
endaga kaasa tugeva riigipoolse sanktsiooni, mis väljendub pikaajalises vangistuses ning
eelduslikult selle täiel määral ära kandmises. Süüdlase ennetähtaegse tingimisi vabastamise
küsimuse lahendamisel peab arvestama ka õiguskorra kaitsmise huvidega. Tulenevalt
toimepandud kuriteo vägivaldsusest ning selle tagajärgede pöördumatusest ei saa aktsepteerida
karistuspoliitiliselt sellise isiku kergekäelist ennetähtaegset vabastamist. KarS § 76 lg 5 kohaselt
määratakse katseaeg ärakandmata karistusaja ulatuses, kuid mitte lühemana kui kuus kuud.
Katseajaks allutatakse süüdlane KarS § 75 sätestatud käitumiskontrollile, kuid mitte rohkem kui
kahekümne neljaks kuuks. Lähtudes ärakandmata karistusaja pikkusest (karistusaja lõpp on
24.05.2018) kujuneks süüdimõistetu katseaeg ning kriminaalhooldus käesoleval hetkel
vabanedes liialt pikaks, millist ei saa lugeda otstarbekaks. Süüdimõistetu edaspidised võimalused
vabaduses ei kaalu üles toimepandud kuritegude asjaolusid ja raskust ega anna alust
süüdimõistetu ennetähtaegseks karistusest vabastamiseks. Lähtudes ärakandmata karistusaja
pikkusest, leiab prokurör, et pikaajaline kriminaalhooldus nimetatud süüdimõistetu puhul ei ole
põhjendatud ning vangistusest tingimisi enne tähtaega vabastamine käesoleval ajal on ilmselt
ennatlik. Ärakantud karistuse aeg on ebaproportsionaalselt lühike võrreldes A. Toomikule Viru
Maakohtu 09.01.2004 kohtuotsusega (jõustus Viru Ringkonnakohtu 20.04.2004 kohtuotsusega)
KarS § 114 p 2,3 ja § 68 lg 1 alusel mõistetud karistusega – 14 aastat 4 kuud ja 16 päeva
vangistust. Prokurör leiab, et kinnipeetava iseloomustuses nimetatud positiivsed asjaolud
(distsiplinaarkaristuste puudumine, töötamine, tisleri ja keevitaja eriala omandamine, riigikeele
õpe, vabanemisjärgse kindla elukoha olemasolu, lähedaste toetus jm) ei ole piisavad,
õigustamaks kinnipeetava vangistusest tingimisi ennetähtaegset vabastamist ajal, mil tema
karistusaja lõpuni on jäänud veel üle kahe aasta ja nelja kuu, mis on küllaltki pikk aeg.
Toimepandud üliraske kuriteo asjaolud on käesoleval juhul kaalukamad vabastamise küsimuse
lahendamisel kui süüdimõistetu käitumine vanglas. Kahe inimese surmaga lõppenud tahtliku
kuriteo puhul ei saa KarS § 76 lg 2 p 2 sätestatud formaalsete eelduste olemasolu anda alust
süüdimõistetu vabastamiseks niivõrd pikka aega enne karistusaja lõppu ning A. Toomikul tuleb
oma süü suurusele vastava karistuse kandmist vangistuses jätkata. Vabastamine ei ole
põhjendatud vaid alusel, et formaalsed tingimused on täidetud. Karistuse eesmärgid ei ole antud
juhul saavutatud. Lisaks sellele on vältimatu tähele panna ühiskonna arusaamu õiglasest
karistusest, s.o seda, et rasked kuriteod väärivad rangelt ühiskonna hukkamõistu. Kinnipeetava
vangistusest vabastamine ei ole põhjendatud, võiks ilmselt riivata ühiskonna õiglusetunnet ega
vastaks õiguskorra kaitsmise huvidele. Samuti ei ole käesolevaks ajaks kantud karistus võrdeline
toimepandud kuriteo raskusega. Kuna kinnipeetavale on mõistetud karistus KarS § 114
sanktsiooni veidi üle keskmise määra, seega karistuse lühendamine ennetähtaegse vabanemisega,
vähemalt sellises mahus, ei ole ilmselgelt põhjendatud ja õiglane. Kinnipeetava iseloomustuses
toodud positiivsed asjaolud ei ole piisavad, õigustamaks kinnipeetava vangistusest tingimisi
ennetähtaegset vabastamist ajal, mil tema karistusaja lõpuni on jäänud veel üle kahe aasta ja
nelja kuu, mis on väga pikk aeg. Senises kohtupraktikas on peetud ennetähtaegse vabastamise
oluliseks eelduseks distsiplinaarrikkumiste puudumist. A. Toomikul distsiplinaarkaristused
vangistuse jooksul puuduvad. Sellest aga ei saa järeldada, et distsiplinaarkaristuste puudumine
iseenesest omab märgilist tähendust isikuomaduste üle otsustamisel, sest õiguskuulekas
käitumine peaks olema normiks ka kinnipidamisasutuses. Ärakandmata karistusaja pikkus
                                                                                               5

võimaldab kohtul veel korduvalt kaaluda A. Toomiku ennetähtaegset vabastamist. Prokurör peab
vajalikuks märkida, et karistuse tervikuna ärakandmine on reegliks ja sellest tingimisi
ennetähtaegne vabastamine selgelt erandiks. Mida raskem on toimepandud kuritegu ja pikem
kandmata karistuse osa, seda erandlikumad peavad olema kinnipeetava vabastamist õigustavad
asjaolud. Nimetatud vangistatu puhul selliseid erandlikke asjaolusid ei esine. Lähtudes
eeltoodust on prokuratuur Aleksander Toomiku vangistusest tingimisi ennetähtaegsele
vabastamisele resoluutselt vastu.

KarS § 76 lg 4 sätestab, et tingimisi enne tähtaega vangistusest vabastamise otsustamisel
arvestab kohus kuriteo toimepanemise asjaolusid, süüdlase isikut, varasemat elukäiku ning
käitumist karistuse kandmise ajal, samuti tema elutingimusi ja neid tagajärgi, mida võib
süüdlasele kaasa tuua tingimisi enne tähtaega karistusest vabastamine.

Kohus, kuulanud ära süüdimõistetu, tutvunud prokuröri arvamusega ning Viru Vangla poolt
esitatud materjalidega, leiab, et süüdimõistetu Aleksander Toomik ei kuulu vangistusest
tingimisi enne tähtaega vabastamisele. Käesoleval juhul jätab kohus kõrvale asjaolu, et
kinnipeetavat on vaid ühel korral kriminaalkorras karistatud ning ta kannab oma esimest
vanglakaristust, vaid keskendub peaasjalikult sellele, et Aleksander Toomik kannab karistust
esimese astme raskeima eluvastase kuriteo, s.o mõrva eest KarS § 114 p 2,3 järgi. Kohus peab
ennetähtaegse vabastamise korral võtma arvesse kuriteo toimepanemise asjaolusid, käesoleval
juhul on kuritegu toime pandud kohtusaalis, s.o kohas, kus iga isik peaks tundma ennast eriti
turvaliselt, kuid kus süüdimõistetu tulistas kaasa võetud revolvrist mitu lasku, mille tagajärjel
surid kaks naist. Kuriteo tagajärjel jäi orvuks aasta ja nelja kuine laps, s.o kannatanu L. Š.
13.01.2002 sündinud poeg. Arvestades Aleksander Toomiku poolt toimepandud kuriteo
asjaolusid, ärakandmata karistuse pikkust (karistusaja lõpp on 24.05.2018) ei vastaks kohtu
hinnangul käesoleval ajal tema vabastamine vangistusest tingimisi enne tähtaega ühiskonna ja
kannatanute lähedaste õiglustundele, samuti karistuse mõistmise eesmärkidele ning oleks
ilmselgelt ennatlik. Kohus nõustub prokuröriga selles osas, et mida raskem on toimepandud
kuritegu ja pikem kandmata karistuse osa, seda erandlikumad peavad olema kinnipeetava
ennetähtaegset vabastamist õigustavad asjaolud. Kohus leiab, et Aleksander Toomiku puhul
selliseid erandlikke asjaolusid käesoleval ajal ei esine.

Positiivsena võib kinnipeetava puhul välja tuua selle, et tal puuduvad distsiplinaarkaristused
vangistuse jooksul, et ta on omandanud tisleri ja keevitaja eriala ning riigikeele B1-tasemel,
käinud psühholoogi vastuvõttudel, samuti selle, et ta on osalenud ja osaleb vangla tööhõives,
kandes alates 27.09.2013 karistust avavanglaosakonnas. Kohtu hinnangul ei kaalu kinnipeetavat
positiivselt iseloomustavad asjaolud üles negatiivseid, millel kohus eelnevalt peatus ning
milliseid peab kohus kaalukamateks KarS § 76 lg-s 4 sätestatud asjaolude kogumis.

Kohus lähtus määrust tehes eeltoodust ja juhindus KarS § 76; KrMS § 426, 432, 384, 387.


/allkirjastatud digitaalselt/

Heli Väinaste
Kohtunik

Tartu Ringkonnakohtu 15.02.2016 kohtumääruse RESOLUTSIOON:
Jätta Viru Maakohtu 18. jaanuari 2016. a määrus muutmata ja Aleksander Toomiku
määruskaebus rahuldamata.
                                                                                        6



18.01.2016 kohtumäärus          1-10-15536   jõustus   03.03.2016   Tartu   Ringkonnakohtu
kohtumäärusega.


/allkirjastatud digitaalselt/
Kai Rosar
Referent

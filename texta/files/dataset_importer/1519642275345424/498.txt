                                  TARTU HALDUSKOHUS
                                     Tartu kohtumaja
                              KOHTUOTSUS
                                  EESTI VABARIIGI NIMEL




Kohtuasja number                     3-16-1138

Otsuse tegemise kuupäev              19.12.2016
                                     Tartu
ja koht

Kohtunik                             Mare Priks

Kohtuasi
                                     Tühikargaja OÜ kaebus Põllumajanduse Registrite ja
                                     Informatsiooni Ameti 01.02.2016 otsuse nr 12-6/94 osaliseks
                                     tühistamiseks, 04.05.2016 vaideotsuse nr 12-4/16/162-3
                                     tühistamiseks ning PRIA uue otsuse tegemiseks kohustamiseks
Asja läbivaatamise viis              Kirjalik menetlus

Menetlusosalised                     Kaebuse esitaja Tühikargaja OÜ, äriühingu seaduslik esindaja
                                     juhatuse liige Hannes Urbanik
                                     Põllumajanduse Registrite ja Informatsiooni Amet, volitatud
                                     esindaja Angelika Tõnsing
Resolutsioon                         Jätta Tühikargaja OÜ kaebus täielikult rahuldamata.
                                     Jätta menetluskulud poolte endi kanda.
Edasikaebamise kord                  Kohtuotsuse peale võib esitada apellatsioonkaebuse Tartu
                                     Ringkonnakohtule 30 päeva jooksul kohtuotsuse avalikult
                                     teatavakstegemisest, seega apellatsioonikaebuse esitamise
                                     viimaseks kuupäevaks on 18.01.2017.
                                     Apellatsioonkaebus võidakse lahendada kirjalikus menetluses
                                     kui kaebuses ei taotleta selle lahendamist kohtuistungil
Asjaolude kirjeldus

Põllumajanduse Registrite ja Informatsiooni Amet (PRIA) on teinud 01.02.2016 otsuse nr 12-
6/94 „2015. aastal taotletud ute ja kitse kasvatamise otsetoetuse taotluste rahuldamata jätmine“.

Ute ja kitse kasvatamise otsetoetus on Euroopa Liidu eelarvest Euroopa Põllumajanduse
Tagatisfondi (EAGF) vahenditest rahastatav toetus. Ute ja kitse kasvatamise otsetoetust
makstakse Euroopa Parlamendi ja nõukogu määruse (EL) nr 1307/2013 (edaspidi Määrus nr
1307/2013) ja Euroopa Liidu ühise põllumajanduspoliitika rakendamise seaduse (edaspidi
ELÜPS) 4 peatüki 1. jao sätete alusel. Täpsemad nõuded ute ja kitse kasvatamise otsetoetuse
saamiseks on kindlaks määratud maaeluministri 24.04.2015.a. määrusega nr 34 „Piimalehma,
ammlehma ning ute ja kitse kasvatamise otsetoetus“ ( edaspidi Määrus nr 34).

Lisaks eeltoodule on ute ja kitse kasvatamise otsetoetuse taotlemise ja toetuse saamise nõuded,
samuti nõuetele vastavuse kindlaks määramise kord ning toetuse vähendamise alused sätestatud
Euroopa Parlamendi ja nõukogu määrusega (EL) nr 1306/2013 (edaspidi Määrus nr
1306/2013) komisjoni delegeeritud määrusega (EL) nr 640/2014 ja komisjoni
rakendusmäärusega (EL) nr 809/2014 ning põllumajandusministri 14.01.2015 määrusega nr 4
„Maa heas põllumajandus- ja keskkonnaseisundis hoidmise nõuded“. Kohustuslikud
majandamisnõuded on avaldatud ELÜPS § 32 lg 2 kohaselt PRIA veebilehel.
Põllumajandusloomade identifitseerimise, registreerimise ja arvestuse pidamise nõuded ja kord
on avaldatud põllumajandusministri 21.12.2009 määruses nr 128.

Asja materjalide kohaselt on Tühikargaja OÜ (esindaja Hannes Urbanik) taotlenud ute ja kitse
kasvatamise otsetoetust 99-le loomale.
Lisaks esitas kaebaja esindaja Hannes Urbanik 2015. a loomakasvatuse toetuste taotlused
järgmiste äriühingute esindajana.
    1) Alamõisa Farm OÜ esitas 07.05.2015. a e-PRIA portaali kaudu loomakasvatuse toetuste
       taotluse, millel taotles ute ja kitse kasvatamise toetust 98-le loomale;
    2) RePa 15 OÜ esitas 07.05.2015. a e-PRIA portaali kaudu loomakasvatuse toetuste
       taotluse, millel taotles ute ja kitse kasvatamise toetust 100-le loomale ;
    3) Kullaketraja OÜ esitas 07.05.2015. a e-PRIA portaali kaudu loomakasvatuse toetuste
       taotluse, millel taotles ute ja kitse kasvatamise toetust 100-le loomale;
    4) Suurmõmmik OÜ esitas 13.05.2015. a e-PRIA portaali kaudu loomakasvatuse toetuste
       taotluse, millel taotles ute ja kitse kasvatamise toetust 96-le loomale.

Kaevatava otsuse kohaselt on taotleja Tühikargaja OÜ osas (punkt 5, taotleja ID ja nimi:
161416 Tühikargaja OÜ) jäetud 2015. aastal taotletud otsetoetus ute ja kitse kasvatamiseks
rahuldamata, kuna toetuse saamiseks vajalikud tingimused on loodud kunstlikult (Määrus nr 34
§ 11, Euroopa Parlamendi ja nõukogu määrus (EL) nr 1306/2013 artikkel 60). Määratud
toetussumma on 0.

Tühikargaja OÜ on pöördunud vaidega PRIA poole ning vaideotsusega 04.05.2016 nr 12-
4/16/162-3 on jäetud vaie rahuldamata.
Kaebaja on pöördunud 06.06.2016 halduskohtu poole kaebusega.

Kaebaja seisukohad, põhjendused ja taotlused

Kaebuse esitaja taotleb tühistada PRIA otsus nr 12-6/94 (kohus käsitleb selle otsuse osalist
tühistamist kaebajat puudutavas osas (kohtumäärus tl 34) ja tühistada PRIA 04.05.2016
vaideotsus nr 12-4/16/162-3 ja kohustada PRIA´t tegema uus otsus, millega määrata kaebajale
otsetoetus vastavalt kaebaja poolt esitatud taotlusele.

Kaebuses on tuginetud Määruse nr 34 § 2 lg 4 sätetele. Kaebaja märgib, et siin on silmas peetud
loomade omandilist kuuluvust, mitte seda, millises karjas loom asub. Kui PRIA on teisel
seisukohal, tulnuks sellele tähelepanu juhtida. Asjaolu, et lambad on suvel ühes karjas, ei
tähenda, et loomad ei kuuluks erinevatele omanikele. Antud juhul on lähtutud majandusliku
mõistlikkuse printsiibist.

Kaebuses märgitakse, et Hannes Urbanik ise ei ole loomapidaja, küll aga on tema poolt juhitavad
äriühingud loomapidajad, kes on esitanud vastavad taotlused. Kaebaja märgib, et loomade

                                                                                                  2
ostmine on toimunud selleks, et tegeleda lambaliha tootmisega, mitte see, et vastata toetuse
saamise nõuetele nagu PRIA on märkinud.
Kaebaja on seisukohal, et Määrus nr 1306/2013 artikkel 60 rakendamine looma – ja
pindalapõhiste toetuste kontekstis ei ole üldse asjakohane, kuna nimetatud toetused olemuslikult
eeldavad tingimuste kunstlikku tekitamist.
PRIA ajab segi , mis on juriidiline isik ja füüsiline isik. Loomi peavad ja toetusi taotlevad
erinevad juriidilised isikud, mitte Hannes Urbanik. Hannes Urbanik on küll äriühingute juhatuse
liige, kuid pole ise põllumajandustootja.
Kaebaja märgib, et PRIA on valesti märkinud, et loomade liigutamine on toimunud kunstlikult
äriühingute vahel ja on ainult üks põllumajanduslik majapidamine.
Kaebaja lambad on pärit Alamõisa Farm OÜ-lt ja lambakasvatusega on selles äriühingus
tegeletud aastast 2003 ning äriühingul on suur lammaste arv. Äriühingu ainuke töötaja on
juhatuse liikme abikaasa ning et töökoormust vähendada, tuli vähendada lammaste arvu ja need
üle anda teistele äriühingutele. Kaebaja sai omale lambad Alamõisa Farm OÜ-lt.

Vastustaja seisukohad, põhjendused ja taotlused

Vastustaja taotleb jätta kaebus rahuldamata.

13.04.2015. a liikus põllumajandusloomade registri andmetel Alamõisa Farm OÜ nimelt 99
lammast Tühikargaja OÜ nimele, loomapidamishoone EE14064 jäi samaks. Tühikargaja OÜ
esmakanne äriregistrisse on tehtud 10.04.2015. a, juhatuse liige ja osanik on Hannes Urbanik.
Vastustaja märgib, et ELÜPS § 22 lg 1 kohaselt otsustab PRIA otsetoetuse vähendamise või
taotluse rahuldamata jätmise muuhulgas Euroopa Parlamendi ja nõukogu määruse (EL) nr
1306/2013 asjakohastes artiklites sätestatud alustel ja korras. PRIA jättis vaidlustatud
01.02.2016. a otsusega nr 12-6/94 kaebaja 2015. a ute ja kitse kasvatamise otsetoetuse taotluse
rahuldamata Euroopa Parlamendi ja nõukogu määruse (EL) nr 1306/2013 artikli 60 alusel.

Vaidlus puudub selles, et põllumajandusloomade registri andmete kohaselt kasvatas kaebaja
02.mai seisuga 99 lammast. Ka puudub vaidlus selle üle, et enne esmast põllumajandusloomade
liikumise vormi esitamist oli kaebaja esindajale kuuluva äriühingu Alamõisa Farm OÜ nimel
põllumajandusloomade registris 545 lammast, millistest loomadest 99 on 13.04.2015. a liikunud
10.04.2015. a asutatud Tühikargaja OÜ nimele. Küll aga leiab vastustaja, et hoolimata sellest, et
maaeluministri 20.04.2015. a määruse nr 34 § 2 lõikes 4 sätestatud tingimusi on formaalselt
täidetud, on nõuetele vastavus tekitatud kunstlikult ning toetuskava eesmärk on jäänud
saavutamata.

Arvestades, et põllumajandusloomade registris on toimunud märkimisväärsed loomade
liikumised kaebaja esindaja poolt loodud äriühingutele, kusjuures loomad on kaebaja esindajale
kuuluva äriühingu Alamõisa Farm OÜ nimelt liikunud kaebaja esindaja poolt loodud teiste
kõnesolevate äriühingute, sealhulgas Tühikargaja OÜ, nimele täpselt sellisel arvul, et kõik
loomakasvatuse toetuste taotluse esitanud viis äriühingut vastaksid ute ja kitse kasvatamise
toetuse saamise nõuetele. Äriühingud loodigi selleks, et koheselt ka loomad ära jagada teiste
äriühingute vahel.

Eeltoodust tulenevalt leiab vastustaja, et on üheselt selgeks teinud, et tingimused toetuse
saamiseks on loodud kunstlikult Euroopa Parlamendi ja nõukogu määruse (EL) nr 1306/2013 art
60 mõttes.
Vastustaja on seisukohal, et kaevatav PRIA 01.02.2016 otsus nr 12-6/94 ja 04.05.2016
vaideotsus nr 12-4/16/162-3 on õiguspärased.


                                                                                               3
Kohtu seisukohad, põhjendused ja otsustus

1.Kohus, tutvunud asja materjalidega, asub seisukohale, et kaebus on põhjendamatu ning ei
kuulu rahuldamisele ja seda alljärgnevatel asjaoludel.

2. Asja materjalide kohaselt on Tühikargaja OÜ esindaja Hannes Urbanik esitanud 07.05.2015 e-
PRIA portaali kaudu loomakasvatuse toetuste taotluse, millel taotles ute ja kitse kasvatamise
otsetoetust 99-le loomale. Lisaks sellele on esitanud Hannes Urbanik äriühingute esindajana
veel Alamõisa Farm OÜ, RePa15 OÜ, Kullaketraja OÜ ja Suurmõmmik OÜ nimel taotluse
loomakasvatuse toetuse saamiseks.

3.PRIA on märkinud, et on tuvastanud 2015. aasta loomakasvatuse toetuste taotluste
menetlemisel järgmised asjaolud:
10.02.2015. a seisuga oli Alamõisa Farm OÜ nimel põllumajandusloomade registris 545
lammast.
11.02.2015.a. liikus põllumajandusloomade registri andmetel Alamõisa Farm OÜ nimelt 100
lammast RePa15 OÜ nimele, loomapidamishoone EE14064 jäi samaks. RePa15 OÜ esmakanne
äriregistrisse on tehtud 15.12.2014. a, juhatuse liige ja osanik on Hannes Urbanik.
13.04.2015. a liikus põllumajandusloomade registri andmetel Alamõisa Farm OÜ nimelt 100
lammast OÜ Kullaketraja nimele, loomapidamishoone EE14064 jäi samaks. Kullaketraja OÜ
esmakanne äriregistrisse on tehtud 24.03.2015. a, juhatuse liige ja osanik on Hannes Urbanik.
13.04.2015. a liikus põllumajandusloomade registri andmetel Alamõisa Farm OÜ nimelt 99
lammast OÜ Tühikargaja nimele, loomapidamishoone EE14064 jäi samaks. Tühikargaja OÜ
esmakanne äriregistrisse on tehtud 10.04.2015. a, juhatuse liige ja osanik on Hannes Urbanik.
27.04.2015. a liikus põllumajandusloomade registri andmetel Alamõisa Farm OÜ nimelt 96
lammast OÜ Suurmõmmik nimele, loomapidamishoone EE14064 jäi samaks. Suurmõmmik OÜ
esmakanne äriregistrisse on tehtud 14.04.2015. a, juhatuse liige ja osanik on Hannes Urbanik.

OÜ Alamõisa Farm (juhatuse liige ja osanik Hannes Urbanik) nimele jäi pärast loomade
liikumist alla 100 ute, mis asuvad loomapidamishoones EE14064.

4.Määrusega nr 34 kehtestatakse järgmiste tootmiskohustusega seotud otsetoetuste saamise
täpsemad nõuded ning toetuse taotlemise ja taotluse menetlemise kord:
 1) piimalehma kasvatamise otsetoetus,
 2) ammlehma kasvatamise otsetoetus,
 3) ute ja kitse kasvatamise otsetoetus.

5.Määruse nr 34 § 2 lg 4 kohaselt ute ja kitse kasvatamise otsetoetust võib taotleda taotleja, kes
põllumajandusloomade registri andmete kohaselt kasvatab taotluse esitamise aasta 2. mai
(taotluse esitamise hetkel kehtinud redaktsiooni kohaselt, alates 21.12.2015 on selleks
kuupäevaks 2.märts) seisuga vähemalt kümmet, kuid mitte rohkem kui 100 utte või emakitse.

Seega, kui taotlejal on karjas loomi rohkem, kui toetuse saamise nõuetes ette nähtud, siis
taotlejale toetust ei maksta. Seega oli vajalik jagada loomad äriühingute vahel vastavalt määruse
nõudele.

Määruse nr 34 § 11 alusel saab PRIA teha ute ja kitse kasvatamise otsetoetuse taotluse
rahuldamise või mitterahuldamise otsuse.

6.PRIA on läbi viinud 30.06.2015 OÜ Alamõisa Farmis põllumajanduslikus majapidamises
kohapealse kontrolli, mille kohta on koostatud kontrollaruanne nr 150616-82-001 (tl 73), mille
andmeid kaebaja on pidanud võltsinguks. Kohus on seisukohal, et puudub alus lugeda PRIA poolt
                                                                                                     4
koostatud dokumente puudulikuks ja võltsituks. Aruande kohaselt ei olnud võimalik eristada OÜ
Alamõisa Farm loomi teistest loomadest, mistõttu on PRIA järeldanud, et tegemist on ühtse loomade
majapidamisega.

7.ELÜPS § 22 lg 1 kohaselt otsustab PRIA otsetoetuse vähendamise või taotluse rahuldamata
jätmise muuhulgas Euroopa Parlamendi ja nõukogu määruse (EL) nr 1306/2013 asjakohastes
artiklites sätestatud alustel ja korras. PRIA jättis vaidlustatud 01.02.2016 otsusega kaebaja ute ja
kitse kasvatamise otsetoetuse taotluse rahuldamata Euroopa Parlamendi ja nõukogu määruse (EL)
nr 1306/2013 artikli 60 alusel.
Määruse nr 1306/2013 artikkel 60 kõrvalehoidumisklausel kohaselt Ilma et see piiraks erisätete
kohaldamist, ei anta põllumajandusalaste sektoripõhiste õigusaktidega ettenähtud eeliseid
füüsilistele ega juriidilistele isikutele, kelle puhul on kindlaks tehtud, et nad tekitasid selliste
eeliste saamiseks vajalikud tingimused kunstlikult.

8.Arvestades, et põllumajandusloomade registris on toimunud märkimisväärsed loomade
liikumised kaebaja esindaja poolt loodud äriühingute vahel, kusjuures loomad on kaebaja
esindajale kuuluva äriühingu Alamõisa Farm OÜ nimelt liikunud kaebaja esindaja poolt loodud
teiste kõnesolevate äriühingute, ka Tühikargaja OÜ, nimele täpselt sellisel arvul, et kõik
loomakasvatuse toetuste taotluse esitanud äriühingud vastaksid ute ja kitse kasvatamise toetuse
saamise nõuetele, viitab sellele, et kaebaja kui juriidiline isik oligi selleks loodud.

9.Kohus märgib, et formaalselt on kaebajal täidetud Määruse nr 34 § 2 lg 4 nõue, mille kohaselt
on Tühikargaja OÜ-l vajalik arv lambaid , äriühing on loodud vahetult enne seda kui talle
lambad üle anti, millest saab järeldada, et äriühing ongi selleks loodud.

Seega olenemata asjaolust, et põllumajandusloomade registris on loomad registreeritud erinevate
juriidiliste isikute nimele, ning vaatamata sellele, et ühel isikul võib olla äriregistrisse kantud
mitu äriühingut eri ärinimedega (äriseadustiku § 8 lg 6), saab asuda seisukohale, et olukorras,
kus kõigi eelpool nimetatud äriühingute omanik on üks ja sama isik, kelle huvides juriidilised
isikud on asutatud ja tegutsevad, on käesolevas asjas selliste äriühingute vahel loomade
liikumised toimunud eesmärgiga vältida taotleja kohta seatud karja suurusepiirangut ning saada
seeläbi ute ja kitse kasvatamise otsetoetust.

10.Kohus märgib, et Määruse nr 34 § 2 lg 4 kohaselt ei oma tähtsust see, kas loomad on taotleja
omandis või mitte, kuid selle sätte kohaselt käsitletakse loomi, kelle osas on taotleja
loomapidajaks, milline staatus nähtub põllumajandusloomade registrist. Põllumajandusloomade
registri järgi võib registreeritud loomade loomapidajaks olla loomaomanik, samuti isik, kes
tegeleb looma pidamisega, mistõttu on kaebuses toodud väide, nagu saaks toetust taotleda üksnes
loomade omanik, väär.
Kohus märgib, et tähtsust ei oma kas H. Urbanik on enda nimel toetust taotlenud või kas taotleb
toetust kui loomapidaja või loomaomanik, oluliseks on peetud, et põllumajanduslikuks
tegevuseks kasutatav üksus oleks põllumajandustootja tegeliku juhtimise all.

11.Kaebaja on väitnud, et PRIA ajab segamini mõisted juriidiline isik ja füüsiline isik. Kohus nii
ei arva, kuna PRIA ei ole eelnimetatud mõisteid vääralt kasutanud. PRIA on vaid märkinud, et
Hannes Urbanik on äriühingute esindaja ning loomapidajaks on Tühikargaja OÜ, kuid
nimetatud asjaolu ei tähenda, et kaebaja ja Hannes Urbaniku poolt asutatud teised kõnesolevad
äriühingud, milliste põllumajanduslikud tegevused toimuvad Hannes Urbaniku tegeliku
juhtimise ja kontrolli all, moodustab põllumajandusliku majapidamise Euroopa Parlamendi ja
nõukogu (EL) määruse nr 1307/2013 artikkel 4 punkti 1 alapunkt b mõttes.


                                                                                                  5
Asjaolu, et Hannes Urbanik kui füüsiline isik ei ole toetust taotlenud, ei ole loomapidaja ja ei ole
enda nimel põllumajandusloomade registrile esitanud loomade liikumise vorme, ei tähenda, et
Hannes Urbanik ei ole kunstlikke tingimusi loonud juriidilise isiku tegevusega seonduvalt ja
tema äriühingute huvides.
Kuivõrd kaebaja kui juriidiline isik ei loo kunstlikke tingimusi ise, saab kunstlikke tingimusi
kaebaja huvides luua selle juhtimist ja toimimist teostav juhatuse liige ja ainuosanik H. Urbanik.

12.Kohus märgib, et asja materjalide kohaselt on Tühikargaja OÜ põllumajandustootja, kuid
äriühingul puudub iseseisev põllumajanduslik majapidamine.
Kohus toob välja Määruse nr 1307/2013 artikkel 4 punkt 1 alapunkt a ja b mõisted:

a) põllumajandustootja: – füüsiline või juriidiline isik või selliste isikute rühm, olenemata
sellest, milline on selle rühma ja rühma liikmete õiguslik seisund siseriikliku õiguse järgi, kelle
põllumajanduslik majapidamine asub aluslepingute territoriaalses kohaldamisalas, nagu on
määratletud ELi lepingu artiklis 52 koostoimes ELi toimimise lepingu artiklitega 349 ja 355,
ning kes tegeleb põllumajandusliku tegevusega;
b) põllumajanduslik majapidamine - kõik põllumajandustootja poolt juhitavad ja
põllumajanduslikuks tegevuseks kasutatavad üksused, mis asuvad sama liikmesriigi
territooriumil.

13.Kohus märgib, et põllumajandusloomade registris on loomad registreeritud äriühingute
nimele ning ühel ja samal isikul võib olla äriregistris mitu ettevõtet ning oluline nõue on ka
täidetud, mis on see, et taotlusele märgitud loomad olid kantud taotlusele kuupäevaliselt 2. mai
seisuga põllumajandusloomade registris.

Kaebaja on saanud registreerida loomad 13.04.2015, seega enne nimetatud kuupäeva. Kuid
kohus ei nõustu kaebajaga selles, et kaebajal on eraldiseisev põllumajanduslik majapidamine
ning selles, et tegemist on kõigi eraldi iseseisvate majandusüksustega.
 Kohtu arvates on äriühingud OÜ Alamõisa Farm, Tühikargaja OÜ, Suurmõmmik OÜ ,
RePA15 OÜ ja Kullaketraja OÜ äriühingud põllumajandustootjad kuid nende majandusüksused
on seotud, kuna neil on omavahel tihe majanduslik side. Nende äriühingute juhatuse liige on
sama isik - Hannes Urbanik. Seetõttu on õiguspärane PRIA lähenemine, mille kohaselt hõlmab
Hannes Urbaniku poolt juhitavad majandamisüksused kõiki äriühinguid. Hannes Urbanik on
asutanud Tühikargaja OÜ vahetult enne loomade liikmust OÜ Alamõisa Farmilt Tühikargaja
OÜ-le. Seega on uue äriühingu ja OÜ Alamõisa Farmi ja teiste Hannes Urbaniku poolt loodud
äriühingute vahel tihe majanduslik seos, mida kinnitab ettevõtetele kuuluvate loomade pidamine
samas loomapidamishoones EE14064 ning samuti asjaolu, et ettevõtteid juhib sama isik.
Kuigi kaebaja on märkinud, et majanduslikult on mõistlik läheduses asuvate äriühingute
lambaid karjatada koos ühes majapidamises, leiab kohus, et põhimõtteliselt võib see mõistlik
olla, kuid antud juhul on tegemist ühe isikuga kes juhib kõiki nimetatud äriühinguid ja selle
eesmärk on olnud lammaste jagamine äriühingute vahel selliselt, et oleks tagatud vajalike
loomade arv otsetoetuse saamiseks.


14.Kohus nõustub PRIA-ga, et tegemist on kunstlikult loodud tingimustega. PRIA on määruse nr
1306/2013 artikkel 60 mõttes kindlaks teinud, et loomade liikumine toimus eesmärgiga vastata
toetuse saamiseks kehtestatud nõuetele ning et selle näol on tegemist eeliste saamiseks vajalike
tingimuste kunstliku tekitamisega.


15.Riigikohtu halduskolleegium on 08.11.2007 otsuse nr 3-3-1-38-07 p-s 19 rõhutanud, et EL
fondidest toetuse väära jaotamise vältimiseks ei saa lugeda õiguspäraseks toetuse maksmist
                                                                                                  6
neile, kes on tekitanud toetuse saamiseks vajalikud tingimused kunstlikult. Kahtluse korral tuleb
haldusorganil olulisi asjaolusid kontrollida. Samuti märkis kolleegium järgmist: "Euroopa Kohtu
praktika kohaselt tuleb siseriiklikul kohtul õiguse võimaliku kuritarvitamise kindlakstegemiseks
tuvastada esmalt objektiivsed asjaolud, mis ei vasta EL-i õiguse eesmärgi saavutamisele, isegi
kui EL-i õiguses kehtestatud vormilisi tingimusi on järgitud, ja seejärel tuvastada subjektiivne
aspekt, mis tähendab kavatsust saada EL-i õiguse vastavate sätete alusel põhjendamatut kasu,
luues selleks kunstlikult vajalikud tingimused (vt Euroopa Kohtu 14. detsembri 2000. a otsus
kohtuasjas C-110/99: Emsland-Stärke GmbH vs Hauptzollamt Hamburg-Jonas, EKL 2000, lk I-
11569, p-d 52 ja 53). Samas viitas kolleegium ka 19. detsembri 2006. a otsusele asjas nr 3-3-1-
80-06, p 23. Neis lahendites rõhutas kolleegium PRIA kohustust kahtluse korral analüüsida nii
asjassepuutuvate Euroopa Liidu normide tähendust ja eesmärki kui taotleja tegevusviisi.

Riigikohtu halduskolleegium on 19.12.2006 otsuses asjas nr 3-3-1-80-06 p-s 23 nõustunud
lähenemisega, et oluline ei ole mitte niivõrd toetust taotleva üksuse range õiguslik määratlus,
vaid ka majanduslik vaatepunkt, mis lubab järeldada, et kui toetusi taotlevate juriidiliste isikute
vahel on tugev majanduslik side, on toetuste osas majanduslikult tegemist ühe ja sama
ettevõtjaga. Seega tuleb kunstlikkuse kindlakstegemisel arvesse võtta ka õiguslikke,
majanduslikke ja/või isiklikke seoseid loomade liikumises osalevate isikute vahel.

16.Kohus nõustub vastustajaga, et kaebaja ei ole usutavalt ega veenvalt põhjendanud, mis
vajadusel (millistel majanduslikel põhjustel) toimus nimetatud loomade liikumine. Ainuüksi see,
et kaebaja sooviks oli hakata tegelema lambaliha tootmisega ja see, et OÜ Alamõisa OÜ-s oli
töörohke olukord, mistõttu tuli loomad üle anda, ei ole antud asjas veenev põhjus.
Eeltoodust lähtuvalt on kohus seisukohal, et PRIA on õigesti lähtunud Määruse nr 1307/2013
artikkel 4 punkti 1 alapunktidest a ja b ja samuti on PRIA lähtunud õigesti Määruse nr.
1306/2013 artiklist 60, kuna toetuse saamise eelised on loodud kunstlikult.
Kohus viitab veelkord sellele, et kaebaja vastab Määruse nr. 34 § 2 lg 4 nõuetele uttede arvu
poolest, kuid sellest ainuüksi ei piisa. Kui Hannes Urbaniku poolt juhitud äriühingute vahel ei
oleks loomade liikumist toimunud, poleks ükski äriühing vastanud Määruse nr 34 § 2 lg 4
nõuetele.

17.Kohus leiab, et kaebus haldusakti tühistamisnõudes jääb rahuldamata, kuna kohus peab
PRIA 01.02.2016 otsust nr 12-6/94 kaebaja osas õiguspäraseks. Kaevatava otsuse lisas punkti 5
osas on toodud põhjendused ja arvutused toetuste mittemaksmise kohta. Haldusakti on välja
andnud selleks pädev haldusorgan ja haldusakt on antud kehtiva õiguse alusel, puudub alus
haldusakti tühistamiseks kaebajat puudutavas osas.

18.Kaebaja on kohtule esitanud ka kohustamisnõude. Kohus märgib, et isik võib nõuda
haldusakti andmist või toimingu sooritamist, kui avaliku võimu kandja on kohustatud haldusakti
andma või toimingut sooritama ja see puudutab isiku õigusi. Kohustamisnõude rahuldamise
eelduseks on haldusakti või toimingu õigusvastasus (Riigikohtu halduskolleegiumi otsus
kohtuasjas nr 3-3-1-62-09, p 11). Seega peaks kohustamisnõude rahuldamiseks olema eelnevalt
tunnistatud kaevatav PRIA otsus nr 12-6/94 kaebajat puudutavas osas õigusvastaseks. Kohus
leidis eelnevalt, et PRIA 01.02.2016 otsus nr 12-6/94 on õiguspärane. Seega jääb rahuldamata
ka kaebaja poolt esitatud kohustamisnõue.
Kohus peab vajalikuks täiendavalt märkida, et kohus poleks saanud teha ettekirjutust toetuse
väljamaksmiseks sellisel moel nagu soovis seda kaebaja, vaid oleks haldusakti osalise
tühistamise korral saanud samas osas teha ettekirjutuse asi uuesti läbi vaadata.

19.Kohus märgib lisaks, et kaebaja on vaidlustanud ka vaideotsust. Ainuüksi vaideotsuse
tühistamine ei annaks kaebajale soovitud tulemust kuna alushaldusakt kaebajat puudutavas osas
on jäänud tühistamata. Samas puudub ka alus vaideotsuse tühistamiseks.
                                                                                                 7
Kohus ei ole tuvastatud, et vaidemenetluses on rikutud menetlusnorme või haldusmenetluse
põhimõtteid. Kaebaja nõue vaideotsuse tühistamiseks jääb rahuldamata.

20. Kohtutoimikus on mitmeid dokumente, mis on seotud Suurmõmmik OÜ-ga, mille kohus
jätab käesolevas asjas tähelepanuta, kuna need on ekslikult käesolevas asjas esitatud.
Suurmõmmik OÜ kaebus vaadatakse läbi haldusasja 3-16-1111 raames. Kohus ei pea vajalikuks
analüüsida vastustaja poolt esitatud kohtuistungiprotokolli OÜ Alamõisa Farm kaebuses, kuna
Alamõisa Farm OÜ kaebus vaadati läbi haldusasja 3-16-1213 raames ja selles ei ole puutumust
käesoleva asjaga, kuigi asjad on analoogsed.
Samuti puudub kohtul vajadus analüüsida kaebaja väiteid, mis puudutavad isiklikku kättemaksu
PRIA töötajate poolt ja toetuse mitteväljamaksmist, kuna PRIA selline käitumine ei ole usutav.
21.Kokkuvõttes jätab kohus täies ulatuses kaebuse rahuldamata.
Kohus on lähtunud otsuse tegemisel halduskohtumenetluse seadustiku (HKMS) § 160 lg 1,
mille kohaselt koosneb kohtuotsus sissejuhatusest, selgitustest, kirjeldavast ja põhjendavast
ning resolutiivosast.

22. Menetluskuludest

Tulenevalt HKMS § 108 lg 1 kohaselt kannab menetluskulud pool, kelle kahjuks kohtuotsus
tehti. Kuna kohus jätab kaebuse rahuldamata, jäävad kaebaja menetluskulud tema enda kanda.
PRIA ei ole omapoolselt menetluskulude väljamõistmist taotlenud.

(allkirjastatud digitaalselt)
Mare Priks
kohtunik




                                                                                                8

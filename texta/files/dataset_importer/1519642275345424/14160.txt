                              KOHTUOTSUS
                                  EESTI VABARIIGI NIMEL


Kohus                                Tallinna Halduskohus

Kohtunik                             Aili Maasik

Otsuse tegemise aeg ja koht          30.05.2016, Tallinn

Haldusasja number                    3-15-1040

Haldusasi                            Alcohof OÜ kaebus Maksu- ja Tolliameti 09.03.2015 otsuse
                                     nr 12.2-3/029693-3 tühistamiseks.
Menetlusosalised                     Kaebaja — Alcohof OÜ
                                     Vastustaja — Maksu- ja Tolliamet
Asja läbivaatamise vorm              Kirjalik menetlus

Resolutsioon                            1. Jätta kaebus rahuldamata.
                                        2. Jätta menetluskulud poolte endi kanda.
                                        3. Toimetada otsus kätte menetlusosalistele.
Edasikaebamise kord                  Otsuse peale võib esitada apellatsioonkaebuse Tallinna
                                     Ringkonnakohtule hiljemalt 29.06.2016. Kui apellant ei taotle
                                     apellatsioonkaebuse lahendamist kohtuistungil, eeldatakse, et ta
                                     on nõus asja lahendamisega kirjalikus menetluses.




ASJAOLUD JA MENETLUSE KÄIK

1. OÜ Alcohof põhitegevusalaks on alkoholi müük (tl 39, 3 pöördel). OÜ Alcohof on alates 03.05.2013
olnud maksukohustuslasena registreeritud käibemaksukohustuslaste registris, registreerimisnumbriga
EE101633554 (tl 8).
2. Maksu- ja Tolliamet (MTA) kohustas 13.01.2015 korraldusega nr 12.2-3/029693-1 (tl 8)
OÜ Alcohof esindusõiguslikku isikut maksukorralduse seaduse (MKS) § 46, § 60 lõigete 1 ja 2, § 62
lõike 1 ning käibemaksuseaduse (KMS) § 22 lõike 31 alusel ilmuma 26.01.2015 kell 09.00
maksuhalduri ametiruumidesse selgituste andmiseks OÜ Alcohof ettevõtluse kohta ja esitama perioodi
jaanuar 2015 kuni korralduse täitmiseni kohta ettevõtlusega tegelemist tõendavad majandustegevuse
dokumendid       (raamatupidamise algdokumendid,        kassadokumendid,    lepingud,    pearaamat,
sisekorraeeskirjad jm) ning perioodi 01.01.2015–25.01.2015 kohta pangakontode väljavõtted.
Korralduses sisaldus hoiatus, et ettenähtud tähtaja jooksul Eestis ettevõtlusega tegelemise tõendamata
jätmisel korral kustutatakse OÜ Alcohof käibemaksukohustuslaste registrist.
                                                 1
3. OÜ Alcohof MTA 13.01.2015 korraldust nr 12.2-3/029693-1 selles määratud ajal ei täitnud.
4. MTA 09.03.2015 otsusega nr 12.2-3/029693-3 (tl 7) kustutati kaebaja alates 10.03.2015
käibemaksukohustuslaste registrist, põhjusel, et puudub alust arvata, et OÜ Alcohof tegeleb Eestis
ettevõtlusega, kuna nõutud teavet ega äriühingu Eestis ettevõtlusega tegelemist tõendavaid dokumente ei
ole maksuhaldurile esitatud ega loodud seeläbi maksuhaldurile võimalust ettevõtlusega tegelemist
täiendavalt kontrollida.
5. OÜ Alcohof esitas MTA 09.03.2015 otsusele nr 12.2-3/029693-3 vaide, mille MTA 14.04.2015
vaideotsusega nr 6-1/2707-2 rahuldamata jättis (tl 5–6).
6. OÜ Alcohof esitas 23.04.2015 Tallinna Halduskohtule kaebuse MTA 09.03.2015 otsuse nr 12.2-
3/029693-3 tühistamiseks.
7. Kohus võttis kaebuse 27.05.2015 määrusega (tl 10–11) menetlusse (resolutsiooni p 1) ning tunnistas
vastustajaks MTA (resolutsiooni p 2). Kohus palus vastustajal esitada kaebusele vastus
(resolutsiooni p 5) ning palus pooltel teatada, kas nad nõustuvad asja läbivaatamisega kirjalikus
menetluses (resolutsiooni p 6).
8. Vastustaja vaidleb kaebusele vastu, paludes jätta kaebuse rahuldamata ja menetluskulud kaebaja
kanda (tl 27–28).
9. Kohus määras 09.05.2016 määrusega (tl 41) asja lahendamisele kirjalikus menetluses, ning andis
menetlusosalistele tähtaja asjas täiendavate taotluste ja tõendite esitamiseks. Määratud tähtaja jooksul
menetlusosalised kohtule täiendavaid tõendeid ega taotlusi ei esitanud.

KAEBAJA SEISUKOHT
10. Kaevatav otsus on ebaseaduslik, küüniline ning põhjendamatu. Vastustaja ei ole otsust tehes
lähtunud heast haldustavast. Kaevatava otsuse sai kaebaja juhatuse liige Hardi Reiter kätte
e-maksuameti lepingu sõlmimisest arvates 09.03.2015. Vastustaja ei saatnud korraldust info saamiseks
kaebaja ametlikule aadressile, kuhu saabusid aga vastustaja tähitud posti teated.
Kaebaja juhatuse liige Hardi Reiter saatis koheselt (09.03.2015) otsuse vormistanud Rene Ehasalule
e-kirja tehtud otsuse tühistamiseks, millele vastati formaalselt.
11. MTA 13.01.2015 korraldusest sai kaebaja juhatuse liige Hardi Reiter teada samuti 09.03.2015.
Kaevatav otsus ja teave korraldusest jõudis kaebajani üheaegselt.
12. Vastustajale on teada Hardi Reiteri mobiiltelefon ja e-posti aadress. Samal ajal kui vormistati MTA
13.01.2015 korraldus, menetles vastustaja paralleelselt Baltic Foodmark OÜ-ga seotud asju ning
vastustajale oli teada, et Hardi Reiter viibis alates 14.01.2015 kuni 28.01.2015 puhkusel Birma Liidu
Vabariigis (Põhja-Birma mägedes-džunglis, kus puudub mobiilside).
13. Vastustaja annab valesid signaale isikutele, kes soovivad hakata ettevõtjateks ning arvab ekslikult,
et tegevuse alustamine Eestis on MTA otsustada-planeerida. MTA on muutunud väike- ja keskmise
ettevõtluse väljasuretajaks. MTA juhtkonna poolt väljatöötatud ja juurutatud töömeetodite vilju me
alles hakkame lähitulevikus tundma.
14. Lisaks jääb arusaamatuks MTA tegevus Hardi Reiteriga seotud ettevõtete tegevuse süstemaatilisel
ruineerimisel. Viimase poole aasta jooksul on näiteks käibemaksukohuslaste registrist kustutatud veel
Linesmark OÜ, Mango ja Reiter OÜ, Baltic Foodmark OÜ. Jääb mulje, et Hardi Reiteri vastu suunatud
tegevust koordineeritakse ning tegeletakse „online-režiimis“. Registrist kustutamise otsused on
vormistatud „kopeeri ja kleebi“ stiilis ning jätavad mulje majanduse baasteadmisest puudulikku
haridust omavatest isikutest.
Arusaamatuks jääb ka MTA sisene asjaajamine. Isikuga kiiresti kontakti saamise vajaduses leitakse
kiiresti tema sidevahendid (mobiiltelefon, e-postiaadress jms). Kui isikut on soov „karistada“, siis
kõlbab ka Omniva AS postiteenuse kasutamine (kirja teele läkitamise ja mittevastuse-saamise
formaalsus).
                                                 2
15. MTA jättis 14.04.2015 vaideotsusega nr 6-1/2707-2 kaebaja vaide rahuldamata „lõika ja kleebi“
stiilis. Kaevatavale otsusele sarnaseid otsuseid on vastustaja väljastanud kümneid-sadu. On arusaamatu,
miks MTA ei süvene vaidlusobjekti, vaid eelistab vastata üldsõnaliselt. Kaebaja on vaides juhtinud
tähelepanu riigiametniku ebaprofessionaalsusele, mis on saanud aluseks kaebaja käibemaksuregistrist
kustutamisele.
16. Kuna vaidemenetluse viis läbi sama asutus, kes vaidlustatud akti ka välja andis, puudub kaebajal
usaldus MTA poolt vaidemenetluse objektiivsuse suhtes, sh hinnangu andmise suhtes oma töötajate
tegevusele.
17. Vastustaja on teadlik, et kaebaja on alkoholi müügiga tegelev ettevõte, kuivõrd vastustaja
kontrollib Eesti Vabariigis alkoholi jae- ja hulgimüüki. Vastustaja on teadlik, et kaebaja hoiab kaupa
DSV Transport AS tolli- ja aktsiisilaos ning ilma riiklikke makse maksmata ei saa neid ametlikult
müüa, rääkimata nende väljastamisest. Vastustaja jättis otsust tehes selle tähelepanuta.
Vastustaja ka ei vaadanud krediidiasutustelt konto väljavõtet saades kaebaja käivet või tõlgendas seda
meelevaldselt.
18. Vastustaja on kaebaja suhtes käitunud ebaeetiliselt, kuivõrd e-maksuameti teenuse sõlmimisel
puudub e-maksuameti keskkonnas kaebajal käibemaksudeklaratsioonide esitamise ja muutmise
võimalus. Kaebaja on veebruari ja märtsi 2015 deklaratsioonid saatnud MTA-le eraldi, digitaalselt
allkirjastatuna. käibemaksudeklaratsioonide esitamise võimalus taastati peale korduvaid meeldetuletusi
alles 21.04.2015.


VASTUSTAJA SEISUKOHT
19. Vastustaja palub jätta kaebuse rahuldamata. Kaevatav otsus on õiguspärane, antud kehtiva seaduse
alusel ja sellega kooskõlas, motiveeritud ning tugineb maksuhaldurile otsuse koostamise hetkeks
kogutud tõenditel, mistõttu puudub alus selle tühistamiseks.
20. Maksukorralduse seaduse (MKS) § 46 lõikega 2 nähakse ette, et kirjalikud haldusaktid toimetatakse
kätte vastavalt MKS neljandas peatükis sätestatule. MKS § 52 lõike 1 kohaselt antakse dokumendid,
sealhulgas haldusaktid, kutsed ja teated, kätte allkirja vastu või toimetatakse kätte posti teel,
elektrooniliselt või avaldatakse perioodilises väljaandes. Maksuhaldur võib valida kättetoimetamise
viiside vahel, kui seadusega ei ole sätestatud kohustuslikku kättetoimetamise viisi. Sellest tulenevalt ei
saa korralduse saatmist postiga maksuhaldurile ette heita. Tulenevalt MKS § 531 lõikest 2 saadetakse
dokument juriidilisele isikule või asutusele selle registrisse kantud aadressil või menetlusosalise soovil
tema poolt maksuhaldurile teatatud aadressil. Sama paragrahvi lõike 4 teise lausega nähakse ette, et
juriidilisele isikule või asutusele registrisse kantud või maksuhaldurile teatatud aadressil tähtsaadetisena
saadetud dokument loetakse kättetoimetatuks, kui postiteenuse osutaja on selle nimetatud aadressil üle
andnud või jätnud teate tähtkirja saabumise kohta.
Riigikohtu lahendis asjas nr 3-3-1-42-11 (p 11) leiti, et juriidilisele isikule tuleb dokumendi tähitult
saatmisel dokument lugeda kättetoimetatuks selle üleandmise hetkest või, kui dokumenti ei ole
postiasutusel võimalik üle anda, siis tähtkirja saabumise kohta teate jätmise hetkest. Lahendites asjades
nr 3-3-1-37-03 ja nr 3-3-1-10-04 on Riigikohus märkinud, et jättes posti vastuvõtmise korraldamata,
võtab juriidiline isik endale riski, et olulised teated, s.h maksuhalduri haldusaktid ei jõua temani.
21. Vastustaja saatis kaebajale 13.01.2015 korralduse nr 12.2-3/029693-1 dokumentide esitamiseks ja
teabe andmiseks aadressil Suur-Patarei 2-M, 10415 Tallinn. Eelmärgitud aadress on kaebaja
äriregistrisse kantud ettevõtte ametliku aadressina. Juriidiline isik peab oma registrijärgsel aadressil
pidevalt hoolitsema posti vastuvõtmise eest juhatuse liikme või muu volitatud isiku poolt. Jättes posti
vastuvõtmise korraldamata, võtab juriidiline isik endale riski, et olulised teated, sh maksuhalduri
haldusaktid, ei jõua temani. Selline nõue kehtib praktikas väljakujunenult muuhulgas puhkuste
perioodil.


                                                   3
22. Postiasutuse andmetel toimetati kiri adressaadile ja tähtkirja saabumise kohta jäeti teade
21.01.2015. Seega oli dokument MKS § 531 lõike 4 teise lause kohaselt kaebajale 21.01.2015 kätte
toimetatud, hoolimata sellest, et kaebaja 13.01.2015 korraldusele postiasutusse järgi ei läinud.
23. Maksuhalduril ei lasu kohustust kontrollida, kas juriidilisest isikust maksumaksja on talle saadetud
dokumendid kätte saanud või mitte. Vastustajale saadeti Omniva AS poolt tähtkiri tagasi 10.02.2015.
Kaebaja juhatuse liige naases Eestisse kaebaja väidete kohaselt 28.01.2015. Seega oli kaebaja juhatuse
liikmel endal olemas reaalne võimalus võtta postiasutusest vastustaja saadetud korraldus välja.
Äriregistri andmetel on Hardi Reiter kaebaja juhatuse liige alates 09.01.2015. Asjaolu, et kaebaja
juhatuse liige sõlmis e-maksuameti lepingu 09.03.2015, saades alles siis MTA 13.01.2015 korralduse
kätte, on kaebaja valik. E-maksuameti lepingut saab sõlmida arvuti vahendusel alates äriregistris
juhatuse liikme kande tegemisest ning MTA teenindusbüroos alates juhatuse liikmeks nimetamise
otsuse tegemisest.
24. Vastavalt haldusmenetluse seaduse (HMS) § 61 lõikele 1 kehtib haldusakt adressaadile teatavaks
tegemisest või kättetoimetamisest alates ning HMS § 60 lõike 2 kohaselt on kehtiva haldusakti
resolutiivosa kohustuslik igaühele, sealhulgas haldus- ja riigiorganitele. Vastustaja 13.01.2015
korraldus oli seega alates 21.01.2015 kehtiv ning kaebajale täitmiseks kohustuslik.
25. Äriühingute kontrollimisel ei ole revidentidel kohustust ja võimalust juhatuse liikme jooksva
tegevuse osas teavet jagada. Vastustajal ei ole majasisest andmebaasi, kuhu sisestada konkreetsete
isikutega seotud äriühinguid või kus kontrollida infot juhatuse liikme puhkuste või tema muude
jooksvate tegevuste osas.
Juhatuse liikme puhkusel viibimine ei ole info, mis takistaks maksuhalduril haldusakte väljastada.
Vaidlustatud asjas teostas kontrolli kontrolliosakonna maksukorralduse talituse revident Rene Ehasalu.
Baltic Foodmark OÜ kontrolli viis aga läbi kontrolliosakonna tavakontrolli IV kontrollitalituse revident
Enno Puhm. Seega oli kaebaja suhtes alustatud kontrolli läbiviijaks teise talituse revident, kellel puudus
enne korralduse väljastamist kaebajaga eelnevalt kontaktis mitteolemise tõttu teave kaebaja juhatuse
liikme puhkusel viibimise kohta. MKS-st tulenevalt ei ole maksuhalduril kohustust kontrollida
äriühingu juhatuse liikme Eestis viibimist, kuivõrd juriidiline isik peab oma registrijärgsel aadressil
pidevalt hoolitsema posti vastuvõtmise eest juhatuse liikme või muu volitatud isiku poolt.
26. Asjaolu, et kaebajal oli kaup tolli- või aktsiisilaos, ei tähenda, et majandustegevusega seotud
dokumente ei pea esitama. Samuti ei saa seda samastada ettevõtlusega tegelemisega. Kuivõrd kaebaja
maksuhalduri korraldusele ei reageerinud, ei olnud maksuhalduril muud võimalust, kui teha kaebajale
otsus käibemaksukohustuslaste registrist kustutamiseks.


KOHTU PÕHJENDUSED
27. Kohus, hinnanud poolte esitatud põhjendusi ja tõendeid nende kogumis, leiab, et kaebus on
põhjendamatu ja tuleb jätta rahuldamata. Kohtu põhjendused on järgnevad.
28. Kaevatava otsusega kustutati kaebaja käibemaksukohustuslaste registrist, kuna kaebaja ei ilmunud
määratud ajal (26.01.2015 kell 09.00) selgituste andmiseks maksuhalduri ametiruumidesse ning jättis
maksuhaldurile nõutud ajavahemiku (jaanuar 2015 kuni korralduse täitmiseni) kohta esitamata
ettevõtlusega tegelemist tõendavad dokumendid, millest tulenevalt leidis maksuhaldur, et kaebaja jättis
tõendamata enda ettevõtluse olemasolu. Kaebaja maksuhalduri otsusega ei nõustunud ning esitas esmalt
otsuse kehtetuks tunnistamiseks vaide, selle rahuldamata jätmisel aga otsuse tühistamiseks kohtule
kaebuse. Sellise kaebuse lähimaks eesmärgiks saab olla kaebaja soov taastada registreering
käibemaksukohustuslaste registris. Kaebaja kaugemaks eesmärgiks on aga tegeleda ettevõtlusega.
29. Pooled ei vaidle selle üle, et maksuhaldur kohustas 13.01.2015 korraldusega nr 12.2-3/029693-1
kaebaja esindusõiguslikku isikut ilmuma maksuhalduri ametiruumidesse selleks, et anda selgitusi
kaebaja toimuva ettevõtluse kohta ja esitama ettevõtlust tõendavad majandustegevuse dokumendid.
Ühtlasi nõuti ka pangakontode väljavõtteid. Vaidlus puudub ka selle üle, et korralduses hoiatati
                                                  4
kaebajat, et ettenähtud tähtaja jooksul Eestis ettevõtlusega tegelemise tõendamata jätmisel kustutatakse
kaebaja käibemaksukohustuslaste registrist. Vaidlust ei ole, et kaebaja jättis maksuhalduri nõude
täitmata.
Kaebaja leiab, et otsus on põhjendamatu, kuna vastustaja ei ole teabe nõudmise korralduse kaebajale
kätte toimetamisel lähtunud heast haldustavast, vaid on eiranud olemas olnud teavet. Vastustaja leiab, et
otsus on põhjendatud ja õiguspärane, kuna see tugineb kehtivale seadusele ja on sellega kooskõlas,
motiveeritud ning põhineb maksuhaldurile otsuse koostamise hetkeks kogutud tõenditel ning teabe
nõudmise korraldus on kaebajale nõuetekohaselt kätte toimetatud.
30. Vaidlus käib seega selle üle, kas kaebaja käibemaksukohustuslaste registrist kustutamise otsus kui
haldusakt on õiguspärane. Kohus kontrollib haldusakti õiguspärasust selle andmise aja seisuga
(HKMS § 158 lg 2).
31. Ettevõtlus on KMS § 2 lõike 2 kohaselt isiku iseseisev majandustegevus, mille käigus
võõrandatakse kaupa või osutatakse teenust, olenemata tegevuse eesmärgist või tulemustest. KMS § 19
lõike 1 kohaselt tekib isikul kohustus registreerida ennast maksukohustuslasena päevast, mil tema
maksustatav käive ületab kalendriaasta algusest arvates 16 000 eurot, ning ta peab KMS § 20 lõike 1
järgi kolme tööpäeva jooksul esitama maksuhaldurile avalduse enda maksukohustuslasena
registreerimiseks. KMS §-ga 20 määratakse kindlaks käibemaksukohustuslase registreerimise kord.
Äriühingu käibemaksukohustuslaste registrist kustutamist reguleeritakse KMS §-ga 22. Registrist
kustutamise alus esineb siis, kui registreeritud maksukohustuslane ei vasta enam
registreerimistingimustele. KMS § 22 lõigetest 1–3¹ tulenevatel alustel on isiku
käibemaksukohustuslaste registrist kustutamine maksuhalduri kaalutlusotsus, kuivõrd maksuhalduril
puudub neil alustel isiku registrist kustutamiseks kohustus, ent ta võib seda teha. Praegusel juhul on
kaevatava otsuse tegemise alusena viidatud KMS § 22 lõikele 3¹, millest tulenevalt on maksuhalduril
õigus kustutada registrist maksukohustuslane, kes ei tegele Eestis ettevõtlusega, või kes maksuhalduri
nõudmisel Eestis ettevõtlusega tegelemist ei tõenda (tl 7).
32. Seega, kui maksukohustuslase ettevõtlusega tegelemine ei ole piisavalt tõendatud, on maksuhalduril
õigus nõuda maksukohustuslaselt lisatõendeid või koguda neid omal algatusel. Maksuhaldur teatab
maksukohustuslasele registrist kustutamise kavatsusest kirjalikult ning annab tähtaja ettevõtlusega
tegelemise tõendamiseks. Kui ettevõtlusega tegelemine ei ole ettenähtud tähtaja jooksul tõendatud,
kustutab maksuhaldur maksukohustuslase registrist (KMS § 22 lg 3¹). KMS § 22 lg 31 lisati KMS-i
01.01.2006 jõustunud käibemaksuseaduse ja maksukorralduse seaduse muutmise seadusega. Selle
seaduse eelnõu (740 SE) seletuskirja järgi oli sätte lisamine vajalik, kuna maksuhalduril puudus kehtiva
seaduse alusel võimalus kustutada ettevõtlusega mittetegelev firma käibemaksukohustuslaste registrist,
kuid selliseid firmasid kasutatakse maksupettuste toimepanemiseks. Maksuhaldurile anti sättega ka
õigus nõuda kahtluse korral maksukohustuslaselt tõendeid ettevõtlusega tegelemise kohta. Sätte
sõnastusest tulenevalt tuleb maksuhalduril KMS § 22 lõike 31 järgi kustutada käibemaksukohustuslaste
registrist maksukohustuslane, kes ei tõenda Eestis ettevõtlusega tegelemist.
Riigikohus on lahendis asjas nr 3-3-1-79-15 (p 15) korranud oma varasemat seisukohta, märkides, et
KMS § 22 lõike 3¹ sõnastusest ja seaduseelnõu 740 SE seletuskirjast tulenevalt on ettevõtlusega
tegelemise tõendamise kohustus maksukohustuslasel. Seega on ettevõtlusega tegelemise tõendamine
eelkõige maksukohustuslase ülesanne.
33. Praegusel juhul andis vastustaja kaebajale 13.01.2015 korraldusega võimaluse tõendada Eestis
ettevõtlusega tegelemine. Kaebaja korralduses määratud ajaks Eestis ettevõtlusega tegelemist ei
tõendanud. Kaebuse vaidlusküsimus taandub aga sellele, kas kaebajale toimetati 13.01.2015 korraldus
kätte ning kas korralduse kaebajale kätte toimetamine toimus nõuetekohaselt.
34. MKS § 46 lõikega 2 nähakse ette, et haldusakti adressaadi õigusi piiravad ja talle kohustusi panevad
haldusaktid toimetatakse kätte vastavalt MKS neljandas peatükis (MKS §-d 52–55) sätestatule.
MKS § 52 lõikega 1 sätestatakse, et dokumendid, sh haldusaktid, kutsed ja teated antakse kätte allkirja
vastu või toimetatakse kätte posti teel, elektrooniliselt või avaldatakse perioodilises väljaandes.

                                                 5
Maksuhaldur võib valida kättetoimetamise viiside vahel, kui seadusega ei ole sätestatud kohustuslikku
kättetoimetamise viisi. Vastustaja 13.01.2015 korraldusele (Eestis ettevõtlusega tegelemise tõendamise
korraldus) kohustuslikku kättetoimetamise viisi kohtule teadaolevalt kehtestatud ei ole. Seega võis
maksuhaldur valida kättetoimetamise viiside vahel vastavalt MKS § 52 lõikele 1. Maksuhaldur valis
korralduse kättetoimetamise posti teel, tähitult (tl 33–35).
Juriidilisele isikule või asutusele saadetakse dokument registrisse kantud aadressil või menetlusosalise
soovil tema poolt maksuhaldurile teatatud aadressil (MKS § 531 lg 2). Kaebaja registrijärgseks
aadressiks äriregistri teabesüsteemist nähtuvalt teabe nõudmise korralduse koostamise ajal oli
Suur-Patarei 2-M, Tallinn (tl 40). Sellele aadressile maksuhaldur 13.01.2015 korralduse ka saatis. Asjas
ei ole esitatud väiteid ega tõendeid selle kohta, et kaebaja on taotlenud dokumentide saatmist mõnel
muul tema poolt näidatud aadressil. Seega ei saa maksuhaldurile heita praegusel juhul ette ettevõtluse
tõendamise korralduse kättetoimetamise viisi valikut.
35. Kui juriidilisele isikule saadetakse dokument tähtkirjana tema registrisse kantud aadressile, loetakse
dokument kättetoimetatuks muuhulgas juhul kui postiteenuse osutaja on jätnud teate tähtkirja
saabumise kohta (vt MKS § 531 lg 4). Tähtsust ei oma see, kus kaebaja juhatuse liige 13.01.2015
korralduse kättetoimetamise ajal puhkusel viibis, kuivõrd kaebajal tulnuks posti vastuvõtmine tagada ka
puhkuse ajal. Riigikohus selgitas lahendis asjas nr 3-3-1-65-09 (p 13), et juriidiline isik peab oma
registrijärgsel aadressil pidevalt hoolitsema posti vastuvõtmise eest juhatuse liikme või muu volitatud
isiku poolt. Jättes posti vastuvõtmise korraldamata, võtab juriidiline isik endale riski, et olulised teated,
s.h maksuhalduri haldusaktid, ei jõua temani. Riigikohus viitas siinjuures oma varasemale lahendile
asjas nr 3-3-1-10-04 (p 14) ning rõhutas, et maksuhalduril ei lasu kohustust kontrollida, kas juriidilisest
isikust maksumaksja on talle saadetud dokumendid kätte saanud või mitte. Küll aga peab
maksumaksjast juriidiline isik hoolitsema posti vastuvõtmise eest oma registrijärgsel aadressil. Kaebaja
pidi seega arvestama võimalusega, et talle suunatud olulisi teateid võidakse talle kätte toimetada
äriregistris kajastuvale kontaktaadressile.
Korraldus saadeti kaebajale registrijärgsele aadressile tähtkirjana ning postiteenuse osutaja jättis
tähtkirja saabumise kohta 21.01.2015 kell 11.00 teate Suur-Patarei 2-M postkasti (tl 33 pöördel).
Arvestades MKS § 531 lõikes 4 sätestatut, tuli korraldus kättetoimetatuks lugeda selle kohta teate
postkasti jätmisest, s.o alates 21.01.2015. Asjaolu, et kaebaja reaalselt korraldust kätte ei saanud, ei
oma kättetoimetamise regulatsiooni seisukohalt tähtsust. Jättes posti vastuvõtmise korraldamata, võttis
kaebaja endale riski, et maksuhalduri haldusaktid temani ei jõua. Riigikohus märgib lahendis asjas
nr 3-3-1-42-11 (p 11) isegi, et mõistlik on eeldada, et väljastusteate jätmise järel pöördub adressaat
kohe postiasutuse poole, sest tähitult saatmine viitab selgelt postisaadetise olulisusele.
36. Mis puutub MKS § 54 lõikes 3 sätestatusse, mille kohaselt võib haldusorgan menetlusosalise soovil
saata dokumendi ka menetlusosalise poolt näidatud elektronposti aadressil, siis praegusel juhul ei nähtu,
et kaebaja oleks igasse menetlusse puutuvalt sellist soovi avaldanud.
Seega oli 13.01.2015 korraldus kaebajale kätte toimetatud selleks MKS-s sätestatud korras,
kättetoimetamise viisi valik maksuhalduri poolt oli õigustatud.
37. Sisuliselt on KMS § 22 lõike 31 alusel isiku käibemaksukohustuslaste registrist kustutamise
õiguspärasuse eelduseks tema ettevõtlusega mittetegelemise (s.o käibemaksukohustuslase staatuse
fiktiivsuse) tuvastamine või ettevõtlusega tegelemise tõendamata jätmine. Kui maksukohustuslase
ettevõtlusega tegelemine ei ole piisavalt tõendatud, on maksuhalduril õigus nõuda maksukohustuslaselt
lisatõendeid või koguda neid omal algatusel (KMS § 22 lg 31). Maksuhaldurile ei tulene aga KMS § 22
lõikest 31 üheselt kindlaksmääratud ulatusega tõendamisstandardit ega ka tõendamiskoormust isiku
ettevõtlusega mittetegelemise tuvastamisel, sest KMS § 22 lõike 31 kohaselt on eeskätt ettevõtjal
kohustus tõendada, et ta tegeleb faktiliselt ettevõtlusega. Sisuliselt peab maksuhalduri kahtluse, et isik
ettevõtlusega ei tegele, seega üldreeglina ümber lükkama eeskätt maksukohustuslane ise.
Maksuhaldurilt ei saa eeldada isikul ettevõtluse puudumise absoluutset tõendamist ka seetõttu, et tema
võimalused sellise negatiivse asjaolu tõendamiseks on piiratud (vt nt Riigikohtu lahend asjas nr 3-2-1-


                                                   6
64-12, p 16). Küll aga peab maksuhaldur andma maksukohustuslasele võimaluse tõendada
ettevõtlusega tegelemist.
Viidatud 13.01.2015 korraldusega anti kaebajale teada maksuhalduri kavatsusest kustutada kaebaja
käibemaksukohustuslaste registrist ning anti tähtaeg Eestis ettevõtlusega tegelemist tõendavate
dokumentide esitamiseks ja võimalus suuliste selgituste andmiseks. Praegusel juhul oli korraldus selle
adressaadile kätte toimetatud MKS § 531 lõikes 4 sätestatud viisil, korralduses sätestatud tähtajaks
korraldust ei täidetud.
38. Kaebaja ei esitanud maksuhaldurile ainsatki dokumenti ega ilmunud suuliste selgituste andmiseks
maksuhalduri ametiruumidesse, vaatamata sellele, et maksuhaldur oli teda informeerinud, et nõutud
dokumentide esitamata ja suuliste selgituste andmisele ilmumata jätmine võib kaebajale kaasa tuua
käibemaksukohustuslaste registrist kustutamise (tl 8 pöördel). Kohus on seisukohal, et olukorras, kus
kaebaja ei esitanud maksuhaldurile dokumente, mida maksuhaldur Eestis ettevõtluse tõendamiseks
oluliseks pidas, oli maksuhaldur õigustatud kaebaja käibemaksukohustuslaste registrist kustutama.
Vaidlustatud otsuse õiguspärasus ei sõltu sellest, kas kaebaja tegelikult ettevõtlusega tegeles või kas tal
olid maksuhalduri nõutud dokumendid üldse olemas. KMS § 22 lõike 31 neljanda lause kohaselt
kustutab maksuhaldur maksukohustuslase registrist, kui ettevõtlusega tegelemine ei ole ettenähtud
tähtaja jooksul tõendatud.
Kaevatavast otsusest (tl 7) selgub, et maksuhaldur on teabe saamiseks MKS § 61 lõike 1 alusel teinud
järelepärimisi Eestis teadaolevatele ja enim kasutatavatele krediidiasutustele. Otsuses viidatakse, et AS
SEB Pank vastusest ja lisatud arvelduskontolt nähtub, et kaebaja on perioodil 01.01.2015 kuni
25.01.2015 teinud majandustegevusele viitavaid tehinguid. Kuna aga kaebaja maksuhaldurile
ettevõtlusega tegelemise tõendamiseks mingit teavet ega ühtegi dokumenti ei esitanud, mis oleks
võimaldanud maksuhalduril kaebaja ettevõtlusega tegelemist kontrollida, siis on kohtu hinnangul
vaidlustatud otsuses õigustatult leitud, et maksuhalduril puudub alus arvata, et kaebaja tegeleb Eestis
ettevõtlusega. Kuna kaebaja ei tõendanud Eestis ettevõtlusega tegelemist, oli maksuhalduril õigus
kustutada ta ka käibemaksukohustuslaste registrist.
39. Kaebaja väited juhatuse liikme Hardi Reiteriga seotud ettevõtete tegevuse süstemaatilise
ruineerimise kohta on asjasse puutumatud. Kohus jätab need väited tähelepanuta. Samuti jätab kohus
tähelepanuta kaebaja viited MTA-sisesele asjaajamisele või kaebaja usaldamatusele MTA suhtes, kuna
ka need väited ei puutu haldusasja esemesse.
Kohus ei ole tuvastanud vastusta poolt kaebaja suhtes ebaeetilist käitumist ega hea halduse tava
rikkumist. Nõuet kanda käibemaksukohustuslaste registrisse üksnes ettevõtlusega tegelevad äriühingud
ning vastavalt kustutada registrist äriühingud, mis ettevõtlusega ei tegele, õigustab oluline avalik huvi
maksualaste kuritarvituste vastu võitlemisel. Asjaolusid kogumis arvestades ei ole kaebaja kustutamine
käibemaksukohustuslaste registrist antud juhul ka ebaproportsionaalne. Kaebaja ei ole esile toonud
selliseid asjaolusid, mis tingiksid üldreeglist kõrvalekaldumise tema kasuks. Kustutamine ei takista
kaebajal ettevõtlusega tegelemist ning tal on õigus taotleda enese uuesti registreerimist ettevõtlusega
tegelemise tõendamise korral.
40. Seega tuleb MTA 09.03.2015 otsus nr 12.2-3/029693-3 lugeda õiguspäraseks ning selle
tühistamiseks puudub alus. Kaebus jääb rahuldamata.
41. Vastavalt HKMS § 108 lõikele 1 kannab menetluskulud pool, kelle kahjuks otsus tehti. Vastustaja
ei ole esitanud kohtule taotlust menetluskulude väljamõistmiseks kaebajalt ega menetluskulude
nimekirja. Seetõttu tulenevalt HKMS § 109 lõike 1 neljandast lausest vastustaja kasuks
menetluskulusid välja ei mõisteta ja menetluskulud jäävad poolte endi kanda.


(allkirjastatud digitaalselt)
Aili Maasik
Kohtunik
                                                  7
8

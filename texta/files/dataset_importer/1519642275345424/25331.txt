                                                                        Kriminaalasi nr 1-14-5396




                                    KOHTUMÄÄRUS
Rakveres, 26.01.2016 Viru Maakohtu
täitmiskohtunik                  Tiit Kullerkupp

prokurör                               Ain Tali

sekretär                               Merle Kaegas                           juuresolekul,

vaatas kohtuistungil 22.01.2016. läbi Viru vangla kriminaalhooldusosakonna 08.01.2016
esitatud erakorralise ettekande Tauno Kiisküla           kohta. Kohtuistungil osales
kriminaalhooldusametnik Krista Schönberg.

Kohus t e g i k i n d l a k s:

Viru Maakohtu 18.06.2014 otsusega tunnistati Tauno Kiisküla süüdi KarS § 424 järgi ning
karistuseks mõisteti talle 1 aasta vangistust. KarS § 74 lg 1 ja 2 alusel pöörati koheselt täitmisele
2 kuud vangistust, ülejäänud kümme kuud kuulus kandmisele tingimisi 18-kuulise katseajaga.
Katseajaks allutati Tauno Kiisküla kriminaalhooldaja käitumiskontrollile ja teda kohustati
katseajal järgima KarS § 75 lg 1 toodud kontrollnõudeid. KarS § 75 lg 2 p 2 alusel kohustati
Tauno Kiisküla käitumiskontrolli ajal mitte tarvitama alkoholi ja narkootikume. Katseaeg algas
18.06.2014.

13.03.2015 esitas Viru Vangla Kriminaalhooldusosakonna Rakvere esinduse
kriminaalhooldusametnik Viru Maakohtule erakorralise ettekande põhjusel, et Tauno Kiisküla
on rikkunud kohustust mitte tarvitada alkoholi ja narkootikume. Viru Maakohtu 23.03.2015
määrusega rahuldati kriminaalhooldusametniku erakorraline ettekanne ning pikendati Tauno
Kiiskülale Viru Maakohtu 18.06.2014 otsusega määratud 18-kuulist katseaega 3 kuu võrra, s.o
kuni 17.03.2016.

Viru Maakohtu 27.08.2015.a. kohtumäärusega pikendati katseaega veel kahe kuu võrra, so kuni
17.05.2016. ja kohustati Tauno Kiiskülat alluma alkoholisõltuvuse ravile.

08.01.2016 esitas Viru Vangla Kriminaalhooldusosakonna Rakvere esinduse
kriminaalhooldusametnik Viru Maakohtule erakorralise ettekande põhjusel, et Tauno Kiisküla
on järjekordselt rikkunud talle pandud kohustust mitte tarvitada alkoholi. Taotletakse karistuse
täitmisele pööramist.

Erakorralisest ettekandest nähtub, et Politsei esitas kriminaalhooldusametnikule
lähisuhtevägivalla infolehe, mille kohaselt 03.01.2016 tegi politseile väljakutse Tauno Kiisküla,
kellel oli tüli oma emaga, muuhulgas fikseeriti Tauno Kiisküla joove-1,096 mg/l kohta.


                                                                                                   1
Kohtuistungil Tauno Kiisküla tunnistas alkoholi tarvitamist, selgitas, et see oli tingitud
pingetest suhetes tööandja ja külavanemaga. Tema ütlustest nähtub, et tema joobe fikseeris
politsei, kelle ta ise oli väljakutsunud oma ema vägivaldse käitumise tõkestamiseks.
Kriminaalhooldusametnik jäi oma taotluse juurde, prokurör leidis, et karistus tuleb pöörata
täitmisele.
KarS § 74 lg 4 sätestab, et kui süüdimõistetu ei järgi katseajal kontrollnõudeid või ei täida talle
pandud kohustusi, võib kohus kriminaalhooldusametniku ettekande alusel määrata täiendavaid
kohustusi vastavalt KarS § 75 lõikes 2 sätestatule, pikendada katseaega kuni ühe aasta võrra
või pöörata karistuse täitmisele.
Kohus, tutvunud erakorralise ettekandega, kuulanud ära Tauno Kiisküla ütlused, samuti
kriminaalhooldusametniku ja prokuröri seisukohad, leiab, et alkoholi tarvitamise keelu
rikkumine Tauno Kiisküla poolt on kohtus tõendamist leidnud. Samas leiab kohus, et puudub
alus karistuse täitmisele pööramiseks.
Kriminaalhooldusametniku ütlustest ja erakorralisest ettekandest nähtub, et alkoholi tarvitamise
keelu rikkumise kõrval esinevad katseajal ka positiivseid asjaolud. Tauno Kiisküla on nõuete-
kohaselt täitnud kontrollnõudeid, pole toime pannud uusi süütegusid, tal on töökoht OÜ-s xxxx.
Katseajal on Tauno Kiisküla läbinud liiklusohutusprogrammi ja alkoholismiravi, viimane pole
küll tulemusi andnud. Erakorralise ettekande arutelul kohtus selgus, et Tauno Kiisküla tunnistab
rikkumist, saab aru taoliste rikkumiste lubamatusest ja soovib ennast parandada. Samas on tema
perekondlikud olud keerulised, tema isal ja emal on probleeme alkoholiga, teisedki lähikondsed
on alkoholilembesed. Ka käesolev alkoholi tarvitamise juhtum tuvastati olukorras, kus Tauno
Kiisküla oli lähisuhtevägivalla juhtumis kannatanuks. Tauno Kiisküla soovib jätkata
alkoholismiravi, samuti soovib ta tööandja kaasabil vahetada elukohta, et vabaneda seniste
lähikondlaste negatiivsest mõjust. Kohus leiab, et Tauno Kiisküla on väheste sotsiaalsete
oskustega isik, kes vajab abi oma probleemide lahendamisel ja elu korraldamisel. Kohtu arvates
on kriminaalhooldusametniku ja Tauno Kiisküla senisest aktiivsemas koostöös Tauno Kiisküla
probleemid lahendatavad ja Tauno Kiiskülale mõistetud karistuse eesmärgid vabaduses
saavutatavad.

Lähtudes eeltoodust ja juhindudes KarS § 74 lg 4; KrMS § 387, 427, 432 kohtunik

                                           m ä ä r a s:

Erakorralises ettekandes esitatud taotlus TAUNO KIISKÜLAle (isikukood 38911015232,
elukoht xxxx) Viru Maakohtu 18.06.2014 otsusega nr 1-14-5396 mõistetud karistuse
täitmisele pööramiseks jätta rahuldamata.

Määruse peale on õigus esitada Viru Maakohtule määruskaebus 15 päeva jooksul, alates
päevast, mil isik sai vaidlustatavast kohtumäärusest teada või pidi teada saama.

Kohtumääruse ärakiri saata prokurörile, kriminaalhooldusametnikule ja Tauno Kiiskülale.


Kohtunik                              /digitaalselt allkirjastatud/               Tiit Kullerkupp




                                                                                                 2

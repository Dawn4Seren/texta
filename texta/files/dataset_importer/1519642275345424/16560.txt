                          KOHTUOTSUS
                                EESTI VABARIIGI NIMEL

Kohus                           Tallinna Ringkonnakohus, tsiviilkolleegium

Kohtukoosseis                   Eesistuja Gaida Kivinurm, liikmed Margo Klaar ja Tiit
                                Kollom

Otsuse tegemise aeg ja koht     03.05.2016, Tallinn

Tsiviilasja number              2-13-55662

Tsiviilasi                      SV hagi IT vastu ühisvara jagamiseks ning IT vastuhagi
                                SV vastu ühisvara jagamiseks

Vaidlustatud kohtulahend        Harju Maakohtu 02.11.2015 otsus

Tsiviilasja             hind IT apellatsioonkaebus 3500 eurot
apellatsioonimenetluses      SV vastuapellatsioonkaebus 0 eurot

Kaebuse esitaja ja kaebuse IT apellatsioonkaebus ja SV vastuapellatsioonkaebus
liik

Menetlusosalised ja nende Hageja: SV (isikukood XXXXXXXXXXX, elukoht XXX),
esindajad                 lepinguline esindaja advokaat Helen Tomberg
                                Kostja: IT (isikukood XXXXXXXXXXX, elukoht XXX),
                                lepinguline esindaja vandeadvokaat Ilja Santašev

Kohtuistungi toimumise aeg      12.04.2016


RESOLUTSIOON:
  1. Harju Maakohtu 02.11.2015 otsus jätta muutmata.
  2. Apellatsioonkaebus ja vastuapellatsioonkaebus jätta rahuldamata.
  3. Ringkonnakohtu menetluskulud jätta poolte endi kanda.


Edasikaebamise kord
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavaks tegemisest. Hagimenetluses Riigikohtus võib menetlusosaline
menetlustoiminguid teha ning avaldusi ja taotlusi esitada üksnes vandeadvokaadi vahendusel.
Menetlusosaline võib ise esitada menetlusabi saamise taotluse, samuti esitada teise
menetlusosalise kaebuse või muu taotluse kohta seisukohti ja vastuväiteid.


                                                                                         1(9)
Menetlusabi taotlemise selgitus
Tsiviilkohtumenetluse seadustiku (TsMS) § 187 lg 6 kohaselt peab seaduses sätestatud tähtaja
järgimiseks tegema menetlusabi taotleja tähtaja kestel ka menetlustoimingu, mille tegemiseks
ta menetlusabi taotleb, eelkõige esitama kaebuse. Kaebuse põhjendamiseks või riigilõivu
tasumiseks või kaebuses esineva sellise puuduse kõrvaldamiseks, mis on seotud menetlusabi
taotlemisega, annab kohus tähtaja pärast menetlusabi andmise taotluse lahendamist, kui
nimetatud taotlus ei olnud esitatud põhjendamatult või tähtaja pikendamise eesmärgil. See ei
välista menetlustähtaja ennistamist.

Menetluse käik, hagi ja selle aluseks olevad asjaolud
  1. SV (hageja) esitas 25.11.2013 Harju Maakohtule hagiavalduse IT (kostja) vastu
      ühisvara jagamiseks ning 30.01.2015 ja 06.09.2015 hagiavalduse täpsustuse, milledes
      palus jagada poolte ühisvara järgmiselt:
      -jätta Tallinnas, XXX asuv korteriomand hageja ainuomandisse;
      -jätta 25.10.2007 laenulepingutest nr 07-193719-EL ja nr 07-193741-EV tulenevad
      kohustused ainuisikuliselt hageja kanda;
      -mõista kostjalt hageja kasuks välja hüvitis vara väärtust ületava pangalaenukohustuste
      pooles ulatuses summas 10 481,33 eurot ja hageja poolt kantud kulutuste katteks
      korteriühistu ees kulutuste pooles ulatuses, s.o 816,91 eurot, mis on kokku 11 298,24
      eurot.
      Hageja palus jätta menetluskulud kostja kanda.
  2. Harju Maakohtu 21.01.2014 määrusega rahuldati kostja avaldus vastuhagi tagamiseks
      ning märgiti, et kostjal on õigus koos poolte ühise lapsega kasutada XXX
      korteriomandit ning kohustati hagejat mitte tegema kostjale takistusi korteriomandi
      kasutamisel käesoleva tsiviilasja menetluse ajal.
  3. Hagiavalduse kohaselt registreeriti poolte abielu 27.07.2007 ja lahutati 29.04.2013.
      Abielust on sündinud XX.XX.XXXX tütar DT. Ühisvara on abikaasade vahel
      jagamata. Abikaasade ühisvaraks on korteriomand asukohaga XXX Tallinnas, mis on
      ostetud abielu ajal pangalaenuga ja koormatud hüpoteegiga Swedbank AS kasuks. AS
      Pindi Kinnisvara 19.09.2013 eksperthinnangu kohaselt on korteriomandi väärtus
      64 000 eurot.
  4. Peale selle on pooltel ühised kohustused: 25.10.2007 sõlmitud laenuleping nr 07-
      193719-EV summas 83 138 eurot ja laenuleping nr 193741-EV summas 19 186 eurot.
      Laene kasutati korteri ostmiseks ja selle renoveerimiseks. Laenude tagamiseks peale
      korteriomandile seatud hüpiteegi on seatud hüpoteek ka hageja emale JV-le kuuluvale
      korteriomandile asukohaga XXX. Pärast abielu lõppemist on laenukohustusi täitnud
      vaid hageja. Abielulahutuse jõustumise päeval (29.04.2013) oli laenulepingu nr 07-
      193719-EL järgne laenujääk 72 637,44 eurot ja laenulepingu nr 07-193741-EV järgne
      laenujääk 17 327,21 eurot.
  5. Poolte kohustuste jääk ületab ühisvara väärtuse 26 421,91 euro võrra. Kuna
      kohustused on tagatud hageja ema korteriomandiga, palus hageja jätta nii vara, kui ka
      kohustused hageja kanda ning mõista kostjalt hageja kasuks välja hüvitis ühise
      kohustuse kandmise katteks summas 13 210,96 eurot, mis on ½ varaga katmata ühisest
      kohustusest.
  6. 30.01.2015 esitas hageja avalduse nõude suurendamiseks. Kuni hageja sai kasutada
      ühisvaraks olevat korterit üksi, tasus ta kõik korteriga seotud kulutused. Pärast kohtu
      poolt hagi tagamist ja kostjale antud ligipääsu korterile hageja korteris elada ei saa.
      Seepärast tuleb kostjal tasuda korteriomandi halduskulud alates hageja poolt võtmete
      üleandmisest kostjale, s.o 01.02.2014 kuni 30.01.2015, pooles ulatuses. Arvete


                                                                                        2(9)
       kohaselt moodustab nimetatud perioodi jooksul halduskulu 938,36 eurot. Sellest tuleb
       kostjal tasuda 469,18 eurot. 06.09.2015 on hageja seda nõuet suurendanud ning
       lisanud järgmise perioodi eest korteriühistu poolt esitatud halduskulu arved. Perioodi
       01.02.2014 kuni 31.08.2015 eest olid korteriga seotud kohustused poolte ees kokku
       1633,82 eurot. Hageja on need tasunud kogu ulatuses ja taotleb kostjalt pooles
       ulatuses nende kulutuste väljamõistmist.

Kostja vastuväited hagile ja vastuhagi
   7. Kostja vaidles hagile vastu, palus jätta selle rahuldamata ning menetluskulud hageja
       kanda. Kostja ei nõustunud ühisvara jagamise viisiga. Asjaolu, et poolte kohustused
       on tagatud hageja ema korteriomandiga, ei ole piisavaks põhjenduseks, et välistada
       teised viisid ühisomandi lõpetamiseks. Ei ole põhjust eeldada, et kostja ei täida ühiseid
       kohustusi, sest kostjal on kindel töökoht ja piisav tulu. Ebaõiged on hageja väited selle
       kohta, et ta elab pidevalt XXX korteris.
   8. Kostja esitas 17.12.2013 vastuhagi, milles palus jagada ühisvara selliselt, et
       korteriomand XXX jääb kostja ainuomandisse ja kostjal on ainukohustus tagastada
       ühiskohustusena võetud laenud vastavalt laenulepingutele nr 07-193719-EL
       (arvestades, et laenujäägiks on 72 637,44 eurot) ja nr 07-193741-EV (arvestades, et
       laenujäägiks on 17 325,21 eurot) ning mõista hagejalt kostja kasuks välja hüvitis ühise
       kohustuse kandmise katteks. Kostja leidis, et korteri võiks müüa ka enampakkumisel.
   9. Kostja vaidles vastu hageja poolt nõutava hüvitise suurusele, sest nõutava hüvituse
       suuruse põhistus ei ole veenev. Pindi Kinnisvara AS ei ole usaldusväärne hindaja.
       Kostja ei pea tasuma hageja poolt nõutavaid korteri haldus- ja kommunaalkulusid.
       Kostjal ei ole võimalik korteris elada hageja tehtud takistuste tõttu. Hageja ei ole neid
       kulusid maksnud, seepärast ei ole tal ka õigus neid kostjalt nõuda. Otsustamaks,
       kellele korter jätta, tuleb kaaluda poolte huve. Kostja soovib koos poolte ühise lapsega
       korteris elada ja sellest piisab, et jätta ühisvara temale. Kostja jaoks on see ainus
       elukoht, kus ta soovib alaealise lapsega elada. Hageja elab Soomes, kus on tal ka
       töökoht.
   10. Laenulepinguga nr 07-193741-EV saadud summa kulutati osaliselt remondiks,
       osaliselt mööbli ostmiseks, osaliselt kodutehnika ostmiseks ning auto (mis on praegu
       hageja valduses) ostmiseks. Ülejäänud summa kulutati hageja poolt enda tarbeks.
       Kuna hageja soovib jätta endale kõik esemed, mis olid ostetud abielu ajal (kaasa
       arvatud korteri, kus oli tehtud remont ja mis on korteri lahutamatu osa), siis ei ole
       kuidagi õigustatud ega põhjendatud välja mõista kostjalt hageja kasuks pool sellest
       summast, sest sel juhul saab hageja endale kõik esemed, mis olid ostetud laenuga ning
       poole laenu summast. Kostjale ei jää aga sel juhul midagi ning lisaks peab kostja
       hüvitama hagejale poole laenust. Hageja on sel juhul alusetult rikastunud.
   11. Kostja leiab, et nõude suurendamiseks puudub alus. Kui vaadata hageja poolt esitatud
       arveid, siis on näha, et võlg kasvab iga kuu, sest keegi ei tasu kommunaalmakseid.
       Seega jääb arusaamatuks, millisel alusel soovib hageja kulude hüvitamist. Hageja on
       kostjale küll korteri võtmed üle andnud, kuid hageja ei ole võimaldanud kostjal seal
       elada (sh kasutanud kostja vastu vaimset vägivalda). Hageja viis korterist ära kostja
       isiklikud asjad ning muud elamiseks vajalikud asjad. Hageja on loonud olukorra, kus
       kostja ei saanud korterit kasutada, mistõttu ei pea kostja kommunaalkulusid kandma.


Hageja vastuväited vastuhagile
  12. Hageja ei tunnista vastuhagi. Vastuhagi väited ühisvara (korteri) kasutamise
      vajalikkuse kohta ei vasta tõele. Pärast abikaasade kooselu lõppu on hageja


                                                                                           3(9)
       vaidlusalust korterit kasutanud oma elukohana. Kostja ei ole korterit kasutanud ega
       soovinud seda kasutada. Vaidlusaluses korteris elasid abikaasad viimati 2009. aastal.
       Pärast lapse sündi, kui kostja käis Soomes tööl, jäi kostja lapsega korterisse üksi.
       Ühiselt otsustati, et kostja koos lapsega lähevad elama Narva-Jõesuusse kostja ema
       juurde, kes hageja äraolekul kostjat lapse hooldamisel abistab. Vaidlusalune korter
       Tallinnas anti ühiselt üürile, kuid mõlema sissekirjutus jäi Tallinna ja on seda senini.
       2010. aastal asus laps Narva-Jõesuus lasteaeda ja lasteaia arved tasus hageja. Kostja
       asus Narva-Jõesuus tööle ja pärast 2009. aastat kostja Tallinna korteris elanud ei ole
       ega ole selleks esitanud ka soovi. Poolte kooselu lõppes 2012. aastal, kui kostja asus
       elama uue elukaaslase korterisse Narvas. Koos elukaaslasega avasid nad 2013. aastal
       Narvas XXX ja 2013. aastast käib laps Narva lasteaias XXX. Kostja väited, et muud
       püsivat elukohta, kui Tallinna korter, kostjal ja lapsel ei ole, ei vasta tõele. Kostja käis
       koos oma elukaaslasega Tallinna korteris 2012. aasta sügisel ja viis kokkuleppel
       hagejaga sealt ära mitmeid majapidamisesemeid. Sel korral andis kostja korteri võtme
       hagejale ning väitis, et temal ei ole korterit vaja.

Esimese astme kohtu otsus
   13. Harju Maakohtu 02.11.2015 otsusega hagi rahuldati ja jäeti vastuhagi rahuldamata
       ning jagati poolte ühisvara järgmiselt:
       -korteriomand asukohaga XXX Tallinnas jäeti hageja ainuomandisse;
       -kohustati kostjat andma asjaõiguslepingu jaoks vajalik tahteavaldus, millega lepivad
       hageja ja kostja kokku selles, et Tallinna linnas XXX asuv korteriomand läheb hageja
       omandisse;
       -kohustati kostjat andma nõusolek korteriomandi kinnistusraamatu teise jao
       omanikukande, mille kohaselt hageja ja kostja on korteriomandi ühisomanikud,
       kustutamiseks ja uue kande tegemiseks, millega kantakse korteriomandi omanikuna
       kinnistusraamatusse hageja;
       -hageja ainukohustusteks jäeti Swedbank AS-ga sõlmitud laenulepingutest nr 07-
       193719-EL ja nr 07-193741-EV tulenevad kohustused;
       -mõisteti kostjalt hageja kasuks välja hüvitis vara väärtust ületava
       pangalaenukohustuse pooles ulatuses summas 10 481,33 eurot ja hageja poolt kantud
       kulutuste katteks korteriühistu ees kulutuste pooles ulatuses 816,91 eurot, kokku
       11 298,24 eurot. Maakohus jättis menetluskulud poolte endi kanda.
   14. Kohus lähtus korteriomandi turuväärtuse kindlaksmääramisel Simus Kinnisvara OÜ
       eksperthinnangust (kuna see on hilisem), mille kohaselt Tallinnas, XXX asuva
       korteriomandi harilik väärtus on 69 000 eurot. Kui kohustuste väärtusest võtta maha
       vara väärtus (89 964,65 - 69 000), siis jääb pooltele ühiselt kandmata kohustusi
       20 964,65 euro väärtuses, s.o osa, mida vara ei kata. Seega tuleb kummalgi poolel
       kanda võlakohustusi 10 482,33 euro ulatuses.
   15. Maakohus jättis korteriomandi hageja ainuomandisse ja kohustused, mis on seotud AS
       Swedbank laenulepingutega, hageja kanda. Hageja on varem töötanud Soomes ja
       kasutanud vaidlusalust elamispinda Eestis viibides oma elukohana. Seda asjaolu on
       kinnitanud ka kostja, väites, et tema korterisse saabumisel viibis seal ka hageja
       elukaaslane. Hageja on esitanud tõendi oma tööandjalt OÜ XXX, millest nähtuvalt
       töötab ta käesoleval ajal Eesti ettevõttes maalrina ja tema töökoht asub Tallinnas.
       Hageja selgituse kohaselt asus pärast lapse sündi kostja elama oma ema juurde Narva-
       Jõesuus. See oli ühine otsus, sest hageja töötas Soomes ja abikaasal oli väikese lapsega
       ema juures parem. Pärast seda ei ole kostja ühisvaraks olevat korterit oma elukohana
       kasutanud. Abikaasa elas algselt Narva-Jõesuus, kus laps ka lasteaias käis. Viimane
       asjaolu on tõendatud hageja pangakonto väljavõttega, millest nähtub, et ajavahemikul


                                                                                              4(9)
    09.02.2012-25.02.2013 on hageja tasunud lapse lasteaia makseid Narva-Jõesuu
    Linnavalitsusele. 10.01.2014 on kostja esitanud Viru Maakohtule hagiavalduse hageja
    vastu elatise nõudes, milles näidanud oma ja tütre elukohaks XXX, Narva. Kostja
    väidab, et töötab OÜ-s XXX ning tema igakuine sissetulek on 320 eurot. Asjas on
    tõendamist leidnud, et kostja elab oma elukaaslasele RZ-le kuuluval elamispinnal,
    kuhu on registreeritud ka OÜ XXX ja mõlemad on selle OÜ juhatuse liikmed. Kohus
    leidis, et IT on valinud oma elukohaks Narva, kus tal on töökoht ja kindel sissetulek
    nagu kostja on ka ise väitnud. Lapsele on olemas Narvas koht lasteaias XXX. Seega
    on olemas vaid kostja väidetav soov elamiseks Tallinnas, kuid teised tõendid seda ei
    kinnita. Kostja väited on vastuolulised. Ta viitab erinevatele takistustele hageja poolt,
    mistõttu ta ei olevat saanud Tallinna korteris elada. Samas väidab kostja, et hageja
    selles korteris ei ela ega ole elanud. Vaidlust ei ole, et pikka aega töötas hageja
    Soomes ja sel ajal olid kostjal kõik võimalused realiseerida soov elama asumiseks
    ühisvaraks olevasse korterisse. Kohus leidis, et võtmete väidetav puudumine on
    otsitud põhjus.
16. Kostja tellis korteri hindamiseks ekspertiisi ja selle teostamisel ei olnud probleemiks
    korterisse pääsemine ilma hagejat teavitamata. Kostja väited, et laps on harjunud
    elama vaidlusaluses korteris on paljasõnalised ja vastuolus tõenditega. Tuleb
    arvestada, et korteril lasub hüpoteek pangalaenude tagamiseks. Seni on pangalaenu
    makseid teostanud hageja ja sellega toime tulnud. Kostja on avaldanud soovi võtta
    oma kanda lepingulised kohustused AS Swedbank ees. Samas ei ole kostja kohtule
    esitanud tõendit panga nõusoleku kohta kohustuste ülevõtmiseks. Kohustuste
    ülevõtmiseks peab olema võlausaldaja, samuti laenu tagaja nõusolek. Antud juhul on
    küsimus selles, kas JV on nõus tagama ka uue võlgniku kohustuse täitmist.
    Pangalaenu maksete mittetasumisel on hageja emal oht kaotada oma eluase.
    Arvestades kostja enda poolt näidatud 320 euro suurust igakuist sissetulekut, kahtleb
    kohus tema toimetulekus pangalaenu maksete tasumiseks. Kostja seisukoht vara
    jagamise osas on menetluse jooksul korduvalt muutunud. Nii on kostja 17.12.2013
    väitnud, et kui ühised kohustused ületavad vara väärtust, siis tõepoolest tuleb vara ja
    kohustused jätta ühele abikaasadest ning mõista teiselt abikaasalt välja hüvitis varast
    suurema kohustuse katteks. Seejärel on ta asunud seisukohale, et korter võib ka jääda
    hagejale, kui hageja loobub hüvitisest kostja vastu. Samuti on kostja esitanud
    alternatiivse nõude korteriomandi müümiseks enampakkumisel, kuid seda vaid juhul,
    kui kohus ei jäta korterit kostjale. Kohus leiab, et enampakkumine ei ole parim
    lahendus, sest korteriomandil lasuva hüpoteegi tõttu ei ole alust arvata, et avalikul
    enampakkumisel kujuneks korteri müügihind kõrgemaks ja tulemus pooltele
    soodsamaks.
17. Hageja on väitnud ja tõendanud, et pärast abielu lahutamist on ta tasunud
    korteriühistule korteri säilitamisega seotud kulud, milleks on majandamiskulud
    (avariiteenus, haldustasu, heakord, hoone kindlustus, remonditasu, tehnohooldus),
    prügivedu, soojusenergia ja üldelekter. Hageja soovib, et kostja kui teine ühisomanik
    hüvitaks hagejale tema poolt oma lahusvara arvelt korteriühistule tasutud korteri
    säilitamise kulud pooles ulatuses alates ajast, kui hagi tagamise määruse alusel hageja
    tagastas kostjale korteri võtmed. Kostja leiab, et ei pea tasuma korteri kommunaal- ja
    halduskulusid põhjusel, et ei ole korteris elanud. Kohus leiab, et kostja ei pea tasuma
    kommunaalkulusid, sest ta ei ole neid teenuseid kasutanud, kuid hageja neid ka ei
    nõua. Küll aga tuleb kostjal kui korteri omanikul kanda pooles ulatuses teise omaniku
    poolt tasutud korteri säilitamisega seotud kulud. Kuivõrd arved ja maksekorraldused
    tõendavad, et abikaasade ühisvara osas tuli teha kulutusi summas 1633,82 eurot ja
    neid kandis hageja üksi, siis tuleb eelnimetatud summat arvestada abikaasade ühisvara


                                                                                        5(9)
       jagamisel, s.o hageja poolt tasutud kulud tuleb võrdses ulatuses rahalise
       kompensatsiooni väljamõistmisel arvesse võtta. Kulude koosseisu ja suurust kostja
       vaidlustanud ei ole. Kostjalt tuleb hageja kasuks välja mõista 816,91 eurot.
   18. Kohus on eelnevalt tuvastanud, et pooltel on ühisvara 69 000 euro eest ja ühiseid
       kohustusi on 89 964,65 euro suuruses summas. Kuna korteriomandi, millele on ühise
       laenukohustuse tagamiseks seatud hüpoteek, on kohus otsustanud anda hageja
       omandisse, siis tuleb ka laenu tagastamise kohustus jätta hageja kanda. Ühisvara
       väärtus ei kata ühiseid kohustusi. Varaga katmata jääb 20 964,65 euro suurune
       kohustus, milline tuleb jagada poolte vahel võrdsetes osades, kummagi kanda jääb
       10 482,33 eurot varaga katmata kohustusi. Et kohus jätab hageja kanda pangalaenu
       maksmise kohustuse, tuleb kostjalt välja mõista hageja kasuks 10 482,33 eurot
       kandmata kohustustest. Koos ühisvara säilitamiseks tehtud kulutustega tuleb kostjalt
       välja mõista kokku (10 482,33 +816.91) 11 299,24 eurot hageja kasuks.
   19. Maakohus jättis menetluskulud poolte endi kanda (TsMS § 163 lg 1 ja § 164 lg 2).

Apellatsioonkaebus
   20. Kostja palub apellatsioonkaebuses maakohtu otsuse tühistada ja saata asi uueks
       läbivaatamiseks maakohtule. Kostja palub jätta menetluskulud hageja kanda.
   21. Maakohus on rikkunud TsMS § 7. Maakohus lähtus kogu menetluse jooksul vaid
       hageja huvidest, eirates kostja ja poolte alaealise lapse huve.
   22. Maakohus on jätnud rahuldamata kostja taotluse tõendite kogumiseks, millega kostja
       soovis tõendada, et hageja püsivaks elukohaks on Soome ja korterit ta ei vaja.
   23. Maakohus ei andnud kostjale võimalust eelmenetluse jooksul vastuhagi täpsustada ja
       esitada täiendavad taotlusi vallasvara jagamiseks. Maakohus ei määranud kindlaks
       viimaseid menetluslikke tähtaegu. Kostja vastuväitele selles osas maakohus ei
       reageerinud. Maakohus pidi TsMS § 392 alusel andma kostjale võimaluse täpsustada
       vastuhagi nõudeid koos võimalusega esitada täiendavaid nõudeid ja tõendeid.
   24. Maakohtu põhjendused ja järeldused on segased ja vastuolus asjas esitatud asjaolude,
       tõendite ning poolte seletustega. Maakohus on otsuses ebaõigesti väitnud, et kostja on
       kinnitanud, et muud vara, mida jagada, pooltel ei ole. 14.09.2015 kohtuistungil teatas
       kostja, et soovib esitada nõude ka korteri sisustuse jagamiseks. Samuti selgus
       kohtuistungil, et poolte ühisvarasse kuuluv sõiduk Audi A6 on hageja käes.
   25. Maakohus jättis tähelepanuta kostja väite, et hageja on oluliselt halvendanud Vormsi
       tänava korteri seisukorda, võrreldes sellega, mis oli ajal, mil kostja korterist lahkus.
       Oma väite kinnitamiseks esitas kostja ka tõendid, kuid maakohus on jätnud need
       tähelepanuta.
   26. Arusaamatu on, mille alusel on maakohus jõudnud järeldusele, et hageja on varem
       töötanud Soomes ja kasutanud vaidlusalust elamispinda Eestis viibides oma
       elukohana. Samuti on kummaline maakohtu seisukoht, et seda asjaolu on kinnitanud
       ka kostja väites, et tema korterisse saabumisel viibis seal ka hageja elukaaslane.
       Hageja teatas kostjale vaid, et hageja koos oma uue abikaasaga hakkab
       nädalavahetustel korteris elama. Kostja on kogu menetluse kestel avaldanud, et Narva
       on tema ajutine elukoht, kus ta elab hetkeni, millal ta saab vabalt ja ainuisikuliselt
       kasutada temale kuuluvat korterit, ilma, et hageja seda takistaks. Kostja ei pidanud
       elama üürikorteris Tallinnas selleks, et näidata oma soovi elada vaidlusaluses korteris.
       Ebaõige on maakohtu järeldus, et võtmete väidetav puudumine on kostja poolt otsitud
       põhjuseks. Hageja on andnud kostjale võtmed alles pärast hagi tagamise abinõu
       kohaldamist.
   27. Arusaamatu on, miks tuli enne otsuse tegemist esitada kohtule tõend panga nõusoleku
       kohta kohustuste ülevõtmiseks. Ühiskohustuse jagamine toimub PKS alusel ja panga


                                                                                          6(9)
       (või teise võlausaldaja) nõusolekut ühiskohustuse jagamiseks PKS ei eelda. Samuti ei
       pea maakohus sekkuma sellesse, kuidas kostja täidab kohustust panga ees. Maakohus
       väitis, et kostja sissetulek on liiga väike pangalaenu tasumiseks. Siiski ei kahelnud
       maakohus, et kostja saab maksta hagejale välja kohe 11 298,24 eurot. Maakohus ei ole
       tuvastanud ka hageja võimekust laenu tasumiseks, sest hageja ei ole esitanud tõendit
       oma sissetuleku kohta.
   28. Maakohus on kostja alternatiivnõude (müüa korter enampakkumisel) läbi vaadanud
       pealiskaudselt. Alternatiivse nõude suhtes ei toonud maakohus ühtegi põhjendust.
       Samuti ei ole maakohus põhjendanud, millist tähendust omab asjaolu, et korteri
       müügist saadud rahast ei piisa ühiskohustuste täitmiseks. Kostja leiab, et kinnistu
       müümine enampakkumisel on kõige õiglasem viis ühisomandi lõpetamiseks ja pooli
       kõige vähem koormav. Enampakkumiselt saadud rahaga saaks suures osas kustutada
       võlgnevuse panga ees ning ülejäänud kohustuse saaks jagada pooleks.
   29. Maakohtul ei olnud alust mõista välja kostjalt hageja kasuks kommunaalkulusid.
       Hageja esitas 07.09.2015 kommunaalkulusid kinnitavad tõendid vaid 1100 euro
       ulatuses, mistõttu ei ole arusaadav, mille alusel luges maakohus tuvastatuks, et hageja
       on tasunud kommunaalkulude eest 1633,82 eurot. Ka ei elanud kostja korteris,
       mistõttu ei pea ta ka hüvitama hagejale kommunaalkulusid. Kostja teatas 02.07.2015,
       et olles korteris koos hindamiseksperdiga, avastas kostja, et korteris elavad hoopis
       kolmandad isikud.

Vastuapellatsioonkaebus
   30. Hageja palub vastuapellatsioonkaebuses tühistada maakohtu otsuse osas, millega
       maakohus jättis menetluskulud poolte endi kanda ning teha asjas uus otsus, millega
       jätta menetluskulud kostja kanda ning mõista kostjalt hageja kasuks välja maakohtus
       kantud menetluskulude eest 2614 eurot.
   31. TsMS § 164 lg 2 järgi võib kohus jagada kulud erinevalt TsMS § 164 lg-s 1
       sätestatust, kui tegemist on abielu varavahekorral põhineva vaidlusega või kui kulude
       selline jaotus ei oleks õiglane, muu hulgas kui see kahjustaks ülemääraselt ühe
       abikaasa olulisi vajadusi. Käesolevas asjas on tegemist abielu varavahekorral põhineva
       vaidlusega, seega on põhjendatud TsMS § 164 lg 2 kohaldamine. Ennekõike peaks
       hageja hinnangul normi valik ja kulude jaotus sõltuma kohtuotsuse resolutsioonist.
       Olukord, kus hagi rahuldatakse täielikult ja vastuhagi jäetakse rahuldamata, on see
       piisavaks mõistlikuks põhjuseks jätta menetluskulud kostja kanda nagu näeb ette ka
       menetluskulude jaotuse üldnorm. Vaieldav olnuks olukord siis, kui nii hagi kui
       vastuhagi oleks rahuldatud osaliselt. Käesolevas menetluses on aga hagi rahuldatud
       täielikult ja vastuhagi jäetud rahuldamata. Seetõttu tulnuks maakohtul jätta
       menetluskulud kostja kanda ja mõista kostjalt hageja kasuks hageja menetluskulud
       välja. Nõustunuks kostja hageja menetluseelse kompromissiettepanekuga või hagiga,
       olnuks mõlema menetluskulud oluliselt väiksemad.

Vastustajate seisukohad
   32. Hageja palus jätta apellatsioonkaebuse rahuldamata ja menetluskulud kostja kanda.
   33. Kostja palus jätta vastuapellatsioonkaebuse rahuldamata ning menetluskulud hageja
       kanda.



Ringkonnakohtu põhjendused



                                                                                         7(9)
34. Tsiviilkolleegium, kuulanud ära menetlusosaliste seletused ja tutvunud asja
    materjaliga, leidis, et maakohtu otsus on seaduslik ja põhjendatud ning
    apellatsioonkaebuse väited ei anna alust selle tühistamiseks. Otsus tuleb TsMS § 657
    lg 1 p 1 alusel jätta muutmata ja apellatsioonkaebus rahuldamata. Kolleegium nõustub
    esimese astme kohtu põhjendustega ja TsMS § 654 lg-st 6 tulenevalt neid ei korda.
35. Kostja on taotlenud saata asi uueks arutamiseks maakohtule. Ringkonnakohus saadab
    asja uueks läbivaatamiseks maakohtule, kui maakohus on oluliselt rikkunud
    menetlusõiguse normi, mida pole võimalik kõrvaldada apellatsioonimenetluses. TsMS
    § 656 lg 1 järgi tuleb asi saata uueks arutamiseks esimese astme kohtule, kui esimese
    astme kohtus on oluliselt rikutud õigusliku ärakuulamise või menetluse avalikkuse
    põhimõtet, otsus on tehtud isiku suhtes, keda ei kutsutud kohtusse seaduse kohaselt,
    asja lahendas asja ebaseaduslik kohtukoosseis, poolt ei esindanud selleks õigustatud
    isik või otsust ei ole seaduse kohaselt olulises ulatuses põhjendatud ja ringkonnakohtul
    ei ole võimalik puudust kõrvaldada. Ühtki sellist etteheidet kaebusest ei nähtu.
36. Pooled vaidlevad selle üle, kas maakohus oleks pidanud jagama ühisvara kostja poolt
    soovitud viisil, see on jätma nii korteriomandi kui laenukohustuse kostjale, nagu
    soovis kostja vastuhagis. Maakohus on piisavalt põhjendanud, miks vastuhagi ei saa
    rahuldada, see on eelkõige põhjusel, et kostja pole esitanud panga nõusolekut
    võlakohustuse ülevõtmiseks kostja poolt. Käesoleval juhul on laenulepingu pooleks
    hageja üksinda. See tähendab, et kostja ei vastuta lepingulise solidaarvastutuse alusel
    panga ees ja pangal puudub ka lepingust tulenev nõudeõigus kostja vastu. Seega
    pidanuks kostja kohustuse talle jäämiseks sõlmima pangaga kokkuleppe lepingu
    ülevõtmiseks või esitama panga nõusoleku kostja poolt kohustuste ülevõtmiseks, mida
    kostja ei teinud.
37. Samuti arvestas maakohus põhjendatult asjaoluga, et laenulepingu täitmise tagamiseks
    on seatud hüpoteek ka hageja emale kuuluvale korteriomandile. Vastavalt VÕS § 177
    lg-e 2 teisele lausele kohustuse ülevõtmise korral, kui kohustuse täitmise tagamiseks
    on antud tagatis, mis ei ole kohustusega seotud, tuleb tagatis vastavalt tagatise
    andmise aluseks olnud kokkuleppele tagatise andjale tagasi anda. VÕS § 177 lg 3
    sätestab, et seda regulatsiooni ei kohaldata, kui tagatise andja nõustub vastutama ka
    uue võlgniku kohustuse täitmise eest. Kostja ei tõendanud, et pank oleks nõus
    tagatisest loobuma või hageja ema oleks andnud nõusoleku vastutada kostja
    kohustuste täitmise eest.
38. Põhjendamatu on kostja seisukoht, et maakohus on menetluse käigus eelistanud üht
    menetlusosalist teisele. Hageja 06.09.2015 hagi terviktekst oli esitatud kohtule ja
    kostjale õigeaegselt. Seega polnud maakohtu alust jätta sellega arvestamata. Maakohus
    ei rikkunud menetlusnormi sellega, et ei rahuldanud kostja taotlust tõendi kogumiseks
    hageja Soomes töötamise kohta, kuna see ei olnud asjakohane tõend TsMS § 238 lg 1
    mõttes. Hageja Soomes töötamine mingil ajaperioodil ei oma ühisvara jagamise
    seisukohalt tähtsust. Samuti ei saa kohtu rikkumiseks lugeda kohtu keeldumist lükata
    14.09.2015 istung edasi selleks, et kostja saaks täiendada oma vastuhagi. Viimasel
    kohtuistungil, kus oli juba varem määratud asja läbivaatamine lõpetada, soovis kostja
    jagada ka korteris olevat vara, mida ta oma vastuhagis esile ei toonud. Sellises
    olukorras leidis maakohus põhjendatult, et tegemist on menetlust venitava käitumisega
    kostja poolt. Kui kostja soovib jagada veel vara, mida käesolevas menetluses ei ole
    jagatud, saab ta selle kohta esitada uue hagi. Hageja väidetel on kodude sisustuse
    esemed poolte vahel juba varem kokkuleppel jagatud, kusjuures kostja sai valida,
    milliseid esemeid ta endale soovib.
39. Ringkonnakohus ei nõustu kostjaga selles, et maakohus oleks pidanud põhjalikumalt
    analüüsima kostja alternatiivnõuet lõpetada ühisomand korteriomandi panemisega


                                                                                       8(9)
      enampakkumisele. Maakohus on oma seisukohta põhjendanud, leides, et
      enampakkumine ei ole parim lahendus, sest korteriomandil lasuva hüpoteegi tõttu ei
      ole alust arvata, et avalikul enampakkumisel kujuneks korteri müügihind kõrgemaks ja
      tulemus pooltele soodsamaks. Kostja ei ole apellatsioonkaebuses maakohtu põhjendusi
      ümber lükanud.
  40. Põhjendamatu on kostja etteheide, et maakohtul ei olnud alust mõista välja kostjalt
      hageja kasuks kommunaalkulusid. PKS § 34 lg 2 sätestab, et kui abikaasa kasutab
      oma lahusvara ühisvara huvides, võib ta nõuda, et selle väärtus hüvitatakse ühisvara
      arvel. Ühisvara valitsedes tehtavate tehingute korral on abikaasad üldjuhul
      solidaarvõlgnikud ja solidaarvõlausaldajad (PKS § 29 lg 4) ning varaühisuse lõppedes
      ühisvara jagamise korral ühisvaral lasuvad kohustused täidetakse või jagatakse
      abikaasade vahel sarnaselt muu varaga (PKS § 38 esimene lause). Tulenevalt PKS §
      29 lg-st 4 on hagejal kostja vastu nõuded tulenevalt sellest, et hageja on kandnud
      korteriomandi valitsemisega seotud kulud (maksed korteriühistule korteriomandiga
      soetud teenuste eest) ja kostja solidaarvõlgnikuna on kohustatud hagejale VÕS § 69 lg
      2 alusel maksma hüvitist kostjale langeva solidaarkohustuse osa eest. Korteriomandi
      omanike paljususe korral vastutavad kõik omanikud korteriühistule majandamiskulude
      tasumise eest, kuid omavahelises suhtes peavad solidaarvõlgnikud kohustuse täitma
      VÕS § 69 lg 1 järgi võrdsetes osades. Maakohus tuvastas asjas esitatud arvete ja
      maksekorralduste alusel, et abikaasade ühisvara osas tuli teha kulutusi summas
      1633,82 eurot ja neid kandis hageja üksi.
  41. Ringkonnakohtu arvates ei ole ka menetluskulude jaotuse kohta esitatud
      vastuapellatsioonkaebus põhjendatud. TsMS § 164 lg 1 kohaselt hagilises abieluasjas
      kannab üldjuhul kumbki pool oma menetluskulud ise. TsMS § 164 lg 2 kohaselt võib
      kohus jagada kulud erinevalt lg-s 1 sätestatust, kui tegemist on abielu varavahekorral
      põhineva vaidlusega. Seega on üldreeglist erinev jaotud kohtu õigus, mitte kohustus.
      Käesoleval juhul ei pidanud kohus vajalikuks teistsugust jaotust, kui TsMS § 164 lg 1
      ette näeb. Kostja ei ole kohtu ette toonud asjaolusid, millest lähtudes pidanuks
      menetluskulud jaotama teisiti, ainuüksi asjaolu, et kohus jagas ühisvara nii nagu
      hageja seda soovis, mitte nii nagu kostja, selliseks asjaoluks ei ole. Ühisvara jagamine
      on vajalik mõlema poole huvides, mistõttu on põhjendatud, et kumbki pool kannab ise
      oma menetluskulud.
  42. TsMS § 164 lg 1 ja § 171 lg 1 alusel jätab ringkonnakohus ka ringkonnakohtu
      menetluskulud poolte endi kanda, arvestades ka asjaolu, et mõlema poole
      apellatsioonkaebused jäävad rahuldamata.




/allkirjastatud digitaalselt/   /allkirjastatud digitaalselt/   /allkirjastatud digitaalselt/
      Gaida Kivinurm                    Margo Klaar                      Tiit Kollom




                                                                                            9(9)

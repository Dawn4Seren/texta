                            KOHTUMÄÄRUS
Kohus                             Harju Maakohus
Kohtunik                          Mai Grauberg
Kohtujurist                       Mari-Liis Kobakene
Määruse tegemise aeg ja koht      30.05.2016.a, Tallinn, Kentmanni kohtumaja
Tsiviilasja number                2-13-33216
Tsiviilasi                        Tallinna linna (Tallinna Linnavalitsuse kaudu) hagi AS
                                  XXX vastu ebaõigete andmete ümberlükkamiseks ja
                                  õigusvastase kahju tekitamise lõpetamiseks
Menetlustoiming                   menetluskulude kindlaksmääramine
Menetlusosalised ja nende         Hageja: Tallinna linn (Tallinna Linnavalitsuse kaudu)
esindajad                         (asukoht Vabaduse väljak 7, 15199 Tallinn);
                                  Hageja lepinguline esindaja: vandeadvokaat Kalle-Kaspar
                                  Sepper (e-post: menetlus@sirel.com);
                                  Kostja: AS XXX (registrikood XXX; asukoht XXX);
                                  Kostja lepinguline esindaja: vandeadvokaat Karmen Turk (e-
                                  post: karmen.turk@triniti.ee).

RESOLUTSIOON
1. Rahuldada AS-i XXX avaldus menetluskulude kindlaksmääramiseks osaliselt.
2. Välja mõista Tallinna linnalt (Tallinna Linnavalitsuse kaudu) AS XXX kasuks
   menetluskulud 8 436,84 eurot.
3. Käesoleva määruse jõustumisest kuni täitmiseni tuleb Tallinna linnal (Tallinna
   Linnavalitsuse kaudu) tasuda AS-ile XXX hüvitamisele kuuluvatelt menetluskuludelt (8
   436,84 eurot) viivist võlaõigusseaduse § 113 lg 1 teises lauses ettenähtud ulatuses.


Edasikaebamise kord
Määruse peale võib esitada määruskaebuse Tallinna Ringkonnakohtule Harju Maakohtu kaudu 15
päeva jooksul alates määruse ärakirja kättesaamisest kui vaidlustatav menetluskulude summa
ületab 200 eurot. Menetluskulude rahalise suuruse kindlaksmääramise peale määruskaebuse
esitamisel tuleb tasuda riigilõivu 50 eurot.

Menetluskulude kindlaksmääramise asjaolud
1. Harju Maakohus jättis 19.12.2014.a otsusega Tallinna linna (Tallinna Linnavalitsuse kaudu)
   hagi AS XXX vastu ebaõigete andmete ümberlükkamiseks ja õigusvastase kahju tekitamise
   lõpetamiseks rahuldamata ja menetluskulud Tallinna linna kanda. Tallinna Ringkonnakohus
   jättis 04.05.2015.a otsusega Harju Maakohtu 19.12.2014.a otsuse lõppjärelduses muutmata,
                                                                                                1
   muutes selle põhjendusi, jättes ühtlasi poolte menetluskulud maa- ja ringkonnakohtus Tallinna
   linna kanda. 17.12.2015.a otsusega tühistas Riigikohus Tallinna Ringkonnakohtu
   04.05.2015.a otsuse ning saatis asja uueks läbivaatamiseks samale ringkonnakohtule. Tallinna
   Ringkonnakohus jättis 24.03.2016.a otsusega Harju Maakohtu 19.12.2014.a otsuse
   resolutsiooni muutmata, muutes maakohtu otsuse põhjendusi; apellatsioonimenetluse ja
   kassatsioonimenetluse kulud jäeti hageja kanda.

2. Otsus jõustus edasi kaebamata 28.04.2016.a. Kuivõrd menetluskulud jäeti hageja kanda,
   edastas Harju Maakohus 04.05.2016.a kostja lepingulisele esindajale kohtukirja, millega andis
   kostjale tähtaja kuni 19.05.2016.a menetluskulude kindlaksmääramise taotluse esitamiseks
   Harju Maakohtule. Kostja menetluskulude kindlaksmääramise taotlus esitati kohtule
   19.05.2016.a, tähtaegselt. Kostja palub hagejalt välja mõista kostja menetluskulud summas
   11 265,50 eurot, millest 250 eurot riigilõiv, äriregistrikulu 10 eurot, postiteenus 5,50 eurot ja
   lepingulise esindaja kulud 11 000 eurot + km. 20.05.2016.a kohtukirjaga edastas kohus kostja
   avalduse hageja lepingulisele esindajale, andes hagejale võimaluse esitada oma vastuväited
   kostja menetluskulude kindlaksmääramise taotluse osas 7 päeva jooksul taotluse ning
   kohtukirja kättesaamisest. Hageja vastuväited kostja menetluskulude kindlaksmääramise
   taotluse osas on Harju Maakohtule esitatud 24.05.2016.a, tähtaegselt.

Kostja menetluskulud
3. Kostja palub hagejalt välja mõista kostja menetluskulud summas 11 265,50 eurot, millest 250
   eurot riigilõiv, äriregistrikulud 10 eurot, postiteenus 5,50 eurot ja lepingulise esindaja kulud
   11 000 eurot + km. Kostja kinnitab, et kõik kohtule esitatud andmed menetluskulude kohta on
   kantud seoses kohtumenetlusega tsiviilasjas nr 2-13-33216.

4. Täiendavalt palub kostja määruse jõustumisest kuni selle täitmiseni Tallinna linnalt (Tallinna
   Linnavalitsuse kaudu) välja mõista viivist võlaõigusseaduse § 113 lg 1 teises lauses
   ettenähtud ulatuses AS-ile XXX hüvitamisele kuuluvatelt menetluskuludelt.

Hageja vastuväited kostja menetluskulude kindlaksmääramise taotlusele
5. Hageja ei nõustu kostja menetluskulude suurusega lepingulise esindaja kulude osas ning
   leiab, et töömaht on paisutatud, põhjendades oma seisukohta alljärgnevalt.
6. Kostja esindaja on menetluskulude nimekirjas märkinud, et kostja vastuse (sh taotlus jätta
   hagi läbi vaatamata kui lubamatu) koostamiseks kulus tal kokku 2h 25min. Hageja vaidleb
   nimetatud menetlustoimingutele väidetavalt kulunud aja osas vastu ning on seisukohal, et
   hageja ei pea hüvitama kostjale menetluskulusid, mille kostja on iseendale tekitanud.
   Hageja märgib, et kostja nimetatud taotlus jäi lõppfaasis rahuldamata.
7. Kostja esindaja on menetluskulude nimekirjas märkinud, et tagaseljaotsusega tutvumisele,
   kaja koostamisele, kaja esitamise võimaluste analüüsile, hageja seisukohtadega tutvumisele
   kaja osas, hageja seisukohtadega tutvumisele kostja vastuse osas ja kostja seisukohtade
   koostamisele 19.09.2013 seisukohale lubatavuse küsimuses kulus tal kokku 7h 25min.
   Hageja vaidleb nimetatud menetlustoimingutele väidetavalt kulunud aja osas täielikult vastu
   ning on seisukohal, et kuna nimetatud kulud on tekkinud kostjast tulenevatest asjaoludest, ei
   ole nende kulude hagejalt väljamõistmine põhjendatud.
8. Kostja esindaja on menetluskulude nimekirjas märkinud, et tõendite analüüsiks, kostja
   kirjaliku vastuse koostamiseks, kostja vastuse täienduse koostamiseks ja kostja vastuse
   täienduse muutmiseks ja lõplikuks vormistamiseks ning kohtule esitamiseks kulus tal kokku
   21h. Hageja vaidleb nimetatud menetlustoimingutele väidetavalt kulunud aja osas vastu
   ning on seisukohal, et põhjendatud ajakulu spetsifikatsioonis kajastatud toimingutele on
   kokku maksimaalselt 7h, kuna kostja vastus koosnes 13 lk-st, millest 5 lehekülge oli
   kopeeritud sõna-sõnalt kostja varasematest menetlusdokumentidest. Seega oli nimetatud
                                                                                                       2
   dokumendis uut teksti 6 lehekülge, mille koostamiseks ja menetlusdokumendi
   vormistamiseks võis maksimaalselt kuluda 7h.
9. Kostja esindaja on menetluskulude nimekirjas märkinud, et apellatsioonkaebuse kirjaliku
   vastuse koostamiseks, kohtuotsusega tutvumiseks ja õiguslikuks analüüsiks kulus tal kokku
   12h 35 min. Hageja vaidleb nimetatud menetlustoimingutele väidetavalt kulunud aja osas
   vastu ning on seisukohal, et põhjendatud ajakulu spetsifikatsioonis kajastatud toimingutele
   on kokku maksimaalselt 5h 30min, kuna kostja esindaja täiendas apellatsioonkaebust uute
   seisukohtadega kokku tegelikult vaid 6 lehekülje võrra (juurde lisatud punktid: 2.3-2.8,
   3.10-3.15, 3.21-3.25, 3.27-3.31, 3.34, 4.1-4.2, ning ülejäänud 7 lehekülge oli kopeeritud
   varasematest dokumentidest.
10. Kostja esindaja on menetluskulude nimekirjas märkinud, et kassatsioonkaebuse kirjaliku
    vastuse koostamiseks kulus tal kokku 8h. Hageja vaidleb nimetatud menetlustoimingule
    väidetavalt kulunud aja osas vastu ning on seisukohal, et põhjendatud ajakulu
    spetsifikatsioonis kajastatud toimingule on kokku maksimaalselt 1h, kuna kostja esindaja
    täiendas kassatsioonkaebust uute seisukohtadega 1 lehekülje võrra (punktid 1.1-1.6, 3.1-3.6,
    4.1-4.3)     ning    kassatsioonikaebuse    ülejäänud    leheküljed     olid    kopeeritud
    apellatsioonkaebusest.
11. Kostja esindaja on menetluskulude nimekirjas märkinud, et Riigikohtu otsusega
    tutvumiseks ja õiguslikuks analüüsiks kulus tal kokku 4h. Hageja vaidleb nimetatud
    menetlustoimingutele väidetavalt kulunud aja osas vastu ning on seisukohal, et põhjendatud
    ajakulu spetsifikatsioonis kajastatud toimingutele on kokku maksimaalselt 1h, kuna, kuigi
    Riigikohtu otsus oli 5 lehekülge pikk, oli sellest viiest leheküljest vaid 1 lehekülg
    kolleegiumi põhjendusi.
12. Kostja esindaja on menetluskulude nimekirjas märkinud, et Ringkonnakohtu istungiks
    valmistumiseks ja teeside ettevalmistamiseks kulus tal kokku 8h. Hageja vaidleb nimetatud
    menetlustoimingutele väidetavalt kulunud aja osas vastu ning on seisukohal, et põhjendatud
    ajakulu spetsifikatsioonis kajastatud toimingutele on kokku maksimaalselt 2h 30 min, kuna
    antud tsiviilasi läks teist korda Ringkonnakohtusse, mistõttu ei ole eluliselt usutav, et kostja
    esindaja valmistus samade dokumentide põhjal kohtuistungiks ette kokku 8h.
13. Hageja vaidleb vastu ka 19.05.2016 menetluskulule, mis on kantud seonduvalt kostja enda
    menetluskulude nimekirja koostamisega (1h). Vastuväiteid põhjendab hageja sellega, et
    menetluskulude nimekirja ettevalmistamisega seonduvad kulud ei ole Riigikohtu praktika
    kohaselt põhjendatud ja vajalikud kulud, kuna kulunimekirja koostamine ei eelda
    eriteadmisi. Nimetatud seisukohta on Riigikohus korduvalt korranud, sealhulgas 6. mail
    2015 tehtud lahendis tsiviilasjas 3-2-1-4-15 (p 13).
14. Riigikohus on oma 21. novembri 2008 lahendis nr 3-2-1-111-08 rõhutanud, et kohus peab
    otsuses põhjalikult analüüsima ja otsust põhjendama selles osas, kas õigusabikulud olid
    vajalikud ja põhjendatud. Samal seisukohal on Riigikohus oma 12. detsembri 2006 lahendis
    nr 3-2-2-5-06, 20. juuni 2005 otsuses tsiviilasjas nr 3-2-1-78-05 ja 01. oktoobri 2001
    otsuses tsiviilasjas nr 3-2-1-112-01. Kolleegium on nendes lahendites rõhutanud, et
    õigusabikulude väljamõistmisel tuleb õigusabikulude vajalikkust ja põhjendatust põhjalikult
    analüüsida ning lahendis põhjendada. Sama kehtib muude menetluskulude kohta. Samuti
    leiab Riigikohus, et kohus peab õigusabikulu väljamõistmisel põhjendama, kas tsiviilasi on
    sedavõrd keerukas või ajamahukas, et see õigustaks niivõrd suurte õigusabikulude
    väljamõistmist.
Kohtumääruse põhjendused
15. Tsiviilkohtumenetluse seadustiku (TsMS) § 177 lg 1 p 2 kohaselt määrab kohus
    menetluskulude rahalise suuruse kindlaks määrusega pärast tsiviilasja sisulise lahendamise
                                                                                                       3
   kohta tehtud kohtuotsuse või menetlust lõpetava määruse jõustumist. TsMS § 174 lg 8
   sätestab, et kohus määrab menetluskulude rahalise suuruse kindlaks hagita menetluse sätete
   kohaselt, arvestades käesolevas jaos sätestatud erisusi.
16. TsMS § 138 lg 1 kohaselt on menetluskulud menetlusosaliste kohtukulud ja kohtuvälised
    kulud. TsMS § 138 lg 2 kohaselt on kohtukuluks muu hulgas riigilõiv. TsMS § 144 p 1
    kohaselt on kohtuvälised kulud menetlusosaliste esindajate ja nõustajate kulud TsMS § 175 lg
    1 sätestab, kui menetlusosaline peab menetluskulude jaotust kindlaksmäärava kohtulahendi
    kohaselt kandma teist menetlusosalist esindanud lepingulise esindaja kulud, mõistab kohus
    kulud välja põhjendatud ja vajalikus ulatuses. Lepinguline esindaja on menetlusosalist
    menetluses esindav advokaat või muu esindaja käesoleva seadustiku §-s 218 sätestatu
    kohaselt.
17. Menetluskulude kindlaksmääramise menetlusele kohaldatakse hagita menetluse sätteid (vt
    Riigikohtu 15.02.2012.a määrus tsiviilasjas nr 3-2-1-161-11, p 7). Hagita menetluses
    lahendatavas asjas rakendab kohus TsMS § 477 lg 7 kohaselt uurimispõhimõtet, st kontrollib
    avalduse vastavust seadusele ja avalduse tõendatust ka juhul, kui sellele ei ole esitatud
    vastuväiteid. Seejuures ei ole kohus TsMS § 477 lg 5 järgi seotud menetlusosaliste esitatud
    asjaoludega ega nende hinnanguga asjaoludele (RKTKm 03.06.2013.a, 3-2-1-65-13 p 14).
    Kohus märgib, et kulude teiselt menetlusosaliselt väljamõistmise aluseks ei ole mitte
    lepingulise esindaja poolt esitatud arved, vaid kulude põhjendatus ja vajalikkus.

18. Kostja palub hagejalt välja mõista kostja menetluskulud summas 11 265,50 eurot, millest 250
    eurot riigilõiv, äriregistrikulud 10 eurot, postiteenus 5,50 eurot ja lepingulise esindaja kulud
    11 000 eurot + km. Kostja kinnitab, et kõik kohtule esitatud andmed menetluskulude kohta on
    kantud seoses kohtumenetlusega tsiviilasjas nr 2-13-33216. Täiendavalt palub kostja määruse
    jõustumisest kuni selle täitmiseni Tallinna linnalt (Tallinna Linnavalitsuse kaudu) välja
    mõista viivist võlaõigusseaduse § 113 lg 1 teises lauses ettenähtud ulatuses AS-ile XXX
    hüvitamisele kuuluvatelt menetluskuludelt. Järgnevalt hindab kohus kostja poolt kantud
    menetluskulude põhjendatust ja vajalikkust.

19. Kostja on kandnud menetluskuluna riigilõivu summas 250 eurot, äriregistrikulu 10 eurot ja
    postiteenuse kulud 5,50 eurot. Hageja märgib kohtule esitatud vastuses kostja
    menetluskuludele, et ei vaidlusta riigilõivukulu, äriregistrikulusid ega postiteenuse kulu.

   Kohus leiab samuti, et põhjendatud ja vajalikud kulud on äriregistrikulu summas 10 eurot ja
   postiteenuse kulu summas 5,50 eurot, kuid ei pea põhjendatuks kostja kulusid 250 euro osas.

   Kostja on menetluskulude nimekirjas märkinud, et on tasunud 28.03.2013.a riigilõivu summas
   250 eurot. Kohtutoimiku materjalidest nähtub, et kostja on tasunud 250 eurot kautsjonit kaja
   esitamisel 23.08.2013.a 225 eurot ja 27.08.2013.a täiendavalt 25 eurot, kokku 250 eurot.
   Kohtutoimiku materjalidest ei nähtu, et kostja oleks palunud kautsjonit tagastada ning kohus
   ei ole eeltoodust tulenevalt ka kautsjonit tagastanud.

   Kohus selgitab, et TsMS § 149 lg 5 kohaselt kaja, menetluse taastamise või menetlustähtaja
   ennistamise avalduse osalise või täieliku rahuldamise korral tagastatakse kautsjon
   kohtumääruse alusel. Avalduse rahuldamata jätmise korral arvatakse kautsjon riigituludesse.
   Kautsjon tagastatakse ka juhul, kui avaldus jäetakse menetlusse võtmata, samuti siis, kui
   avaldus või hagi jäetakse läbi vaatamata või asja menetlus lõpetatakse. Eelnimetatud
   paragrahvi lõike 8 kohaselt tagastatakse kautsjon avalduse lahendanud kohtu määruse alusel
   menetlusosalisele, kes selle tasus või kelle eest see tasuti, või tema korraldusel muule isikule.
   Asja läbivaatamise kulusid tagastatavast summast maha ei arvata. Sellise avalduse või
   kaebuse esitamisel, millelt tuleb maksta kautsjonit, tuleb avalduses või kaebuses märkida,
   kellele ja millisele pangakontole tuleb kautsjon tagastada.
                                                                                                       4
   TsMS § 149 lg 9 sätestab, et kautsjoni tagastamise nõue lõpeb kahe aasta möödumisel selle
   aasta lõpust, millal kautsjon tasuti, kuid mitte enne menetluse jõustunud lahendiga lõppemist.

   Eeltoodust tulenevalt on kostjal õigus taotleda kohtult tasutud kautsjoni tagastamist, kuid
   vastava kulu väljamõistmine hagejalt ei ole põhjendatud.

20. Kohtule esitatud kostja menetluskulude spetsifikatsiooni alusel on kostja lepingulisel esindajal
    kulunud 13.08.2013.a kostja vastuse koostamisele menetlusõiguslikes küsimustes ja kostja
    vastuse koostamisele hagi lubatavuse kohta 5h 55min. Hageja vaidleb nimetatud
    menetlustoimingutele väidetavalt kulunud aja osas vastu ning on seisukohal, et hageja ei pea
    hüvitama kostjale menetluskulusid, mille kostja on iseendale tekitanud. Hageja märgib, et
    kostja nimetatud taotlus jäi lõppfaasis rahuldamata.

   Kohus leiab, et eelnimetatud ajakulu vastava menetlusdokumendi koostamiseks ei ole
   põhjendatud. Kohtutoimiku materjalidest on vastava kuupäevaga tuvastav menetlusdokument
   kostja poolt koos kajaga kohtule esitatud kostja vastus hagile, hagi lubatavuse kohta.
   Menetlusdokument on esitatud kolmel lehel, sh on sisulist osa vaid 1,5 lk ulatuses. Esitatud
   dokument oli küll sisuliste põhjendustega, ent menetluskulude spetsifikatsioonist nähtub, et
   kostja esindaja on juba kulutanud piisavalt aega hagimaterjalidega tutvumisele ja selle
   analüüsile, mistõttu ei saa pidada niivõrd pikka ajakulu kostja vastuse koostamiseks
   põhjendatuks, arvestades kostja vastuse sisu ja mahtu.

   Kohus ei nõustu hageja poolt esitatud vastuväitega. Kohtu hinnangul võib menetlusosaline
   menetluse käigus kasutada talle seadusest tulenevaid õigusi hagile vastu vaidlemiseks, sh
   arvamuse esitamiseks hagi lubatavuse kohta. Kuigi tõene on asjaolu, et hagi esitamine ning
   selle menetlusse võtmine oli lubatav, jäeti siiski lõplikult hageja hagi kostja vastu
   rahuldamata, mistõttu on õigustatud kostja menetluskulude hüvitamine hageja poolt.

   Kohtu hinnangul on käesoleval juhul põhjendatud ajakulu kostja vastuse koostamiseks hagi
   lubatavuse kohta 2 tundi summas 231,78 eurot (2h x 115,89 eurot/h).

21. Kostja esindajal on kulunud tagaseljaotsusega tutvumisele, kaja koostamisele, kaja
    esitamise võimaluste analüüsile, hageja seisukohtadega tutvumisele kaja osas, hageja
    seisukohtadega tutvumisele kostja vastuse osas ja kostja seisukohtade koostamisele
    19.09.2013 seisukohale lubatavuse küsimuses kokku 7h 5min. Hageja vaidleb nimetatud
    menetlustoimingutele väidetavalt kulunud aja osas täielikult vastu ning on seisukohal, et
    kuna nimetatud kulud on tekkinud kostjast tulenevatest asjaoludest, ei ole nende kulude
    hagejalt väljamõistmine põhjendatud.
   Kohus ei nõustu hageja esitatud seisukohaga, mille kohaselt on kostja nimetatud kulud ise
   tekitanud, mistõttu ei ole nende väljamõistmine hagejalt põhjendatud. Kohus leiab, et
   hagejale ei saanud üllatusena tulla asjaolu, et hagi rahuldamata jätmise korral on hageja
   kohustatud hüvitama kostja menetluskulud. Käesoleval juhul on kostja kasutanud enda
   võimalust kaja esitamiseks, mis rahuldati ning ühtlasi taastati menetlus. Tegemist on küll
   kostja käitumisest ja tegevusest tulenevate menetluskuludega, mis tekkisid kostjal enda
   õiguste kaitse tagamiseks teostatud toimingute tõttu, kuid tegemist ei ole alusetute
   menetluskuludega.
   Kohus leiab, et kostja esindaja poolt märgitud kulud on vastavas ulatuses osaliselt
   põhjendatud ja vajalikud. Kostja kaja on esitatud neljal leheküljel, milles sisaldub ka
   mitmeid Riigikohtu lahendeid, tegemist on põhjaliku ja sisutiheda dokumendiga. Kohus on
   seisukohal, et kaja koostamisele kulunud aeg, sh nõupidamine XXX XXX kontoris on
   põhjendatud ja vajalik kulu, arvestades dokumendi sisu ja mahtu ning parimaks
                                                                                                       5
   esindamiseks vajalikku nõupidamist. Kohus on ühtlasi hinnanud hageja seisukohtasid kaja
   osas ning kostja vastuse osas, mõlemad dokumendid kokku on esitatud kaheksal leheküljel,
   mille läbitöötamist kostja esindaja poolt 35 minuti jooksul ei saa pidada põhjendamatuks
   kuluks, arvestades hageja poolt esitatud dokumentide sisu.
   Kohus peab osaliselt põhjendamatuks kostja esindaja kulu kostja seisukohtade koostamisele
   ajakuluga 2 tundi. Nähtub, et kostja poolt esitatud menetlusdokument on kolm lehekülge
   pikk, kuid dokumendi sisuline osa moodustab sellest vaid ca ühe lehekülje. Seega,
   eeltoodust tulenevalt ja arvestades esitatud dokumendi sisu ja mahtu, on kohus seisukohal,
   et vastava kostja vastuse koostamise põhjendatud ja vajalik ajakulu on 1 tund.
   Eelnimetatud toimingute põhjendatud ja vajalik ajakulu on kokku 6h 5min summas 705
   eurot (6h 5min x 115,89 eurot/h).
22. Kostja esindajal on menetluskulude nimekirja spetsifikatsiooni kohaselt kulunud
    30.10.2013.a kostja seisukoha koostamisele määruskaebuse osas 2 tundi. Kohtu hinnangul
    on vastav ajakulu osaliselt põhjendamatu. Kohtutoimiku materjalidest nähtub, et kostja
    vastus määruskaebuse osas on esitatud kahel lehel, kuid sisuline osa moodustab sellest vaid
    ca 0,5 lehekülge. Muuhulgas on kostja esindaja ise vastavas menetlusdokumendis ka välja
    toonud, et ei korda varasemates menetlusdokumentides esitatud seisukohtasid, vaid jääb
    nende juurde. Eeltoodust tulenevalt, kuivõrd menetlusdokumendi sisuline osa on lühike
    ning ei sisalda põhimõtteliselt uusi seisukohtasid, on kohus seisukohal, et vastava
    menetlusdokumendi koostamisele kulunud põhjendatud aeg saab olla 0,5 tundi summas
    57,95 eurot (0,5h x 115,89 eurot/h).
23. Kostja esindaja on menetluskulude nimekirjas märkinud, et tõendite analüüsiks, kostja
    kirjaliku vastuse koostamiseks, kostja vastuse täienduse koostamiseks ja kostja vastuse
    täienduse muutmiseks ja lõplikuks vormistamiseks ning kohtule esitamiseks kulus tal kokku
    21h. Hageja vaidleb nimetatud menetlustoimingutele väidetavalt kulunud aja osas vastu
    ning on seisukohal, et põhjendatud ajakulu spetsifikatsioonis kajastatud toimingutele on
    kokku maksimaalselt 7h, kuna kostja vastus koosnes 13 lk-st, millest 5 lehekülge oli
    kopeeritud sõna-sõnalt kostja varasematest menetlusdokumentidest. Seega oli nimetatud
    dokumendis uut teksti 6 lehekülge, mille koostamiseks ja menetlusdokumendi
    vormistamiseks võis maksimaalselt kuluda 7h.
   Kohus nõustub osaliselt hageja esitatud vastuväitega. Kuivõrd kostja on esitanud
   spetsifikatsioonis tõendite analüüsi ja kostja vastuse koostamise kulu kobarkirjena, toomata
   täpselt välja, kui palju konkreetselt kummalegi toimingule aega kulus, siis lähtub kohus
   tavapärasest kohtupraktikast ajakulu kindlaksmääramisel. See tähendab, ühe lehekülje
   menetlusdokumendi koostamisele kulub keskmiselt üks tund, sh tuleb igal erineval juhul
   siiski hinnata dokumendi sisu, lähtumata pelgalt dokumendi mahust. Kuivõrd kostja vastus
   oli esitatud 13 lehel, siis hindab kohus, et märgitud ajakulust 13 tundi on kulunud vastuse
   koostamisele ning 4 tundi tõendite analüüsile.
   Kohtutoimiku materjalidest nähtub, et kostja kirjalik vastus on esitatud 13-l lehel, millest
   sisulist osa hindab kohus ca 11 lehekülje ulatuses. Kostja poolt esitatud menetlusdokument
   on põhjalik ning sisuline, sisu on hõlmatud ning seotud läbi töötatud ning kogutud
   tõenditega. Kohus arvestab kogukulu määramisel osaliselt kattuvaid seisukohtasid,
   võrreldes varasemalt kostja poolt esitatud dokumentidega. Põhjendatud kuluks eeltoodust
   tulenevalt saab kohtu hinnangul olla kostja vastuse koostamisele 10 tundi. Ülejäänud aega,
   st 4 tunni ulatuses, peab kohus põhjendatud ajakuluks tõendite analüüsiks.
   Kostja lepinguline esindaja on kulutanud kostja vastuse täienduse koostamisele, muutmisele
   ja lõplikule vormistamisele kokku 4 tundi. Kohus ei pea märgitud ajakulu osaliselt
   põhjendatuks. Esitatud menetlusdokument on koostatud kahel lehel, millest sisuline osa
                                                                                                  6
   moodustab kohtu hinnangul vaid 0,5 lehekülge. Kohtu hinnangul ei ole põhjendatud
   hagejalt ebamõistliku kulu väljamõistmine. Eeltoodust tulenevalt ning arvestades esitatud
   dokumentide sisu ja mahtu, võrreldes neid eelnevalt kostja poolt esitatud seisukohtadega, on
   kohus seisukohal, et kostja põhjendatud ajakulu antud toimingutele saab olla kogukuluga
   14,5 tundi summas 1 680,41 eurot (14,5h x 115,89 eurot/h).
24. Kostja esindaja on menetluskulude nimekirjas märkinud, et apellatsioonkaebuse kirjaliku
    vastuse koostamiseks, kohtuotsusega tutvumiseks ja õiguslikuks analüüsiks kulus tal kokku
    12h 35 min. Hageja vaidleb nimetatud menetlustoimingutele väidetavalt kulunud aja osas
    vastu ning on seisukohal, et põhjendatud ajakulu spetsifikatsioonis kajastatud toimingutele
    on kokku maksimaalselt 5h 30min, kuna kostja esindaja täiendas apellatsioonkaebust uute
    seisukohtadega kokku tegelikult vaid 6 lehekülje võrra (juurde lisatud punktid: 2.3-2.8,
    3.10-3.15, 3.21-3.25, 3.27-3.31, 3.34, 4.1-4.2, ning ülejäänud 7 lehekülge oli kopeeritud
    varasematest dokumentidest.
   Kohus ei nõustu hageja poolt esitatud vastuväitega. Kohtu hinnangul on põhjendatud
   ajakulu kahe tunni ulatuses Harju Maakohtu otsuse ja apellatsioonkaebuse analüüsile,
   kuivõrd tegemist oli mahukate menetlusdokumentidega, esitatud kokku 25 leheküljel.
   Käesoleval juhul ei ole tegemist ka pelgalt otsuse ja apellatsioonkaebusega tutvumisega,
   vaid nende analüüsiga. Eeltoodust ja dokumentide sisust ja mahust lähtuvalt, on kohus
   seisukohal, et märgitud ajakulu 2 tunni ulatuses on põhjendatud ja vajalik.
   Kohtutoimiku materjalidest nähtub, et kostja vastus apellatsioonkaebusele on koostatud 13
   leheküljel. Kohus arvestab siinkohal hageja esindaja vastuväiteid selles osas, et kostja
   vastuses on esitatud nii uusi kui varasemalt esitatud seisukohtasid ning on seisukohal, et
   märgitud ajakulu 10h 35min ulatuses on põhjendatud ja vajalik. Kohus on sealjuures
   hinnanud dokumendi sisukust, varasemalt esitatud seisukohtasid ning uute seisukohtade
   sisu, samuti lähtunud dokumendi mahust, asjaolust, et dokument on esitatud tihedas kirjas.
   Eeltoodust tulenevalt on põhjendatud eelnimetatud toimingutele kulunud aeg 12h 35min.
25. Kohtule esitatud menetluskulude spetsifikatsiooni kohaselt on kostja esindajal kulunud
    13.04.2015.a kliendi esindamisele kohtuistungil 1,5h. Kohtu hinnangul ei ole vastav ajakulu
    osaliselt põhjendatud. Kohtutoimiku materjalides sisalduvast kohtuistungi protokollist
    nähtub, et istung avati kell 14:02 ning istung lõppes kell 14:49. Kohus peab seega
    põhjendatuks kostja esindaja ajakulu istungist osavõtmiseks mitte rohkem kui 50 minuti
    ulatuses. Eeltoodust tulenevalt peab kohus põhjendatuks kostja esindaja ajakulu istungist
    osavõtmisele 50 minutit summas 96,58 eurot (50min x 115,89 eurot/h).
26. Kostja esindaja on menetluskulude nimekirjas märkinud, et kassatsioonkaebuse kirjaliku
    vastuse koostamiseks kulus tal kokku 8h. Hageja vaidleb nimetatud menetlustoimingule
    väidetavalt kulunud aja osas vastu ning on seisukohal, et põhjendatud ajakulu
    spetsifikatsioonis kajastatud toimingule on kokku maksimaalselt 1h, kuna kostja esindaja
    täiendas kassatsioonkaebust uute seisukohtadega 1 lehekülje võrra (punktid 1.1-1.6, 3.1-3.6,
    4.1-4.3)     ning    kassatsioonikaebuse    ülejäänud    leheküljed     olid    kopeeritud
    apellatsioonkaebusest.
   Kohus nõustub osaliselt hageja poolt esitatud vastuväitega. Kohtutoimiku materjalidest
   nähtub, et kassatsioonkaebuse vastus on kostja poolt koostatud 12 leheküljel, ent kasutatud
   on palju varasemalt esitatud seisukohtasid. Kohus, hinnanud asjaolu, kui palju võib
   esindajal kuluda varem esitatud seisukohtade kirjapanemisega kassatsioonkaebuse
   vastusesse ning kui palju võib eelduslikult aega võtta uue teabe esitamine vastavas
   dokumendis, on seisukohal, et kassatsioonkaebuse vastuse koostamise põhjendatud ja
   vajalik ajakulu on 5,5 tundi summas 637,40 eurot (5,5h x 115,89 eurot/h).
27. Kostja esindaja on menetluskulude nimekirjas märkinud, et Riigikohtu otsusega
                                                                                                   7
   tutvumiseks ja õiguslikuks analüüsiks kulus tal kokku 4h. Hageja vaidleb nimetatud
   menetlustoimingutele väidetavalt kulunud aja osas vastu ning on seisukohal, et põhjendatud
   ajakulu spetsifikatsioonis kajastatud toimingutele on kokku maksimaalselt 1h, kuna, kuigi
   Riigikohtu otsus oli 5 lehekülge pikk, oli sellest viiest leheküljest vaid 1 lehekülg
   kolleegiumi põhjendusi.
   Kohus nõustub osaliselt hageja poolt esitatud vastuväitega. Riigikohtu otsus on koostatud
   kuuel lehel. Samas on kostja esindaja märkinud, et vaid tutvus Riigikohtu otsusega, mitte ei
   teostanud selle analüüsi. Kohtu hinnangul ei võta vastavas mahus koostatud otsusega
   tutvumine kauem aega kui 1,5 tundi. Eeltoodust tulenevalt peab kohus põhjendatud ja
   vajalikuks kuluks Riigikohtu otsusega tutvumiseks 1,5 tundi summas 173,84 eurot (1,5h x
   115,89 eurot/h).
28. Kostja esindaja on menetluskulude nimekirjas märkinud, et Ringkonnakohtu istungiks
    valmistumiseks ja teeside ettevalmistamiseks kulus tal kokku 8h. Hageja vaidleb nimetatud
    menetlustoimingutele väidetavalt kulunud aja osas vastu ning on seisukohal, et põhjendatud
    ajakulu spetsifikatsioonis kajastatud toimingutele on kokku maksimaalselt 2h 30 min, kuna
    antud tsiviilasi läks teist korda Ringkonnakohtusse, mistõttu ei ole eluliselt usutav, et kostja
    esindaja valmistus samade dokumentide põhjal kohtuistungiks ette kokku 8h.
   Kohus nõustub osaliselt hageja esindaja poolt esitatud vastuväitega. Kohtutoimiku
   materjalidest nähtub, et kostja teesid on koostatud 11-l lehel, kuid teesid võtavad kokku
   juba varasemalt esitatud seisukohad, mistõttu ei saa olla põhjendatud kogu ulatuses kostja
   esindaja poolt märgitud kulu väljamõistmine hagejalt vastavate toimingute eest.
   Arvestades, et istung kestis alla ühe tunni ning asjas on korduvalt vaja olnud esitada enda
   seisukohtasid ning vastuseid vastaspoole menetlusdokumentide suhtes, nõustub kohus
   hageja vastuväitega, et ei ole eluliselt usutav, et kostja esindajal kulus teeside koostamisele
   ning istungiks ettevalmistumisele kokku 8 tundi.
   Kohtu hinnangul on põhjendatud ja vajalik ajakulu teeside koostamiseks ja istungiks
   ettevalmistumiseks, arvestades teeside sisu ja mahtu ning peetud kohtuistungi kestust,
   samuti juba käesolevas tsiviilasjas varasemalt esitatud menetlusdokumente ja neis
   sisalduvaid seisukohtasid, 4 tundi kogusummas 463,56 eurot (4h x 115,89 eurot/h).
29. Kostja esindaja on samuti märkinud kostja menetluskulude spetsifikatsioonis, et kostja
    esindajal on kulunud menetluskulude nimekirja koostamisele 1 tund. Hageja vaidleb vastu
    vastavale menetluskulule, mis on kantud seonduvalt kostja enda menetluskulude nimekirja
    koostamisega (1h). Vastuväiteid põhjendab hageja sellega, et menetluskulude nimekirja
    ettevalmistamisega seonduvad kulud ei ole Riigikohtu praktika kohaselt põhjendatud ja
    vajalikud kulud, kuna kulunimekirja koostamine ei eelda eriteadmisi. Nimetatud seisukohta
    on Riigikohus korduvalt korranud, sealhulgas 6. mail 2015 tehtud lahendis tsiviilasjas 3-2-
    1-4-15 (p 13).
   Kohus leiab, et käesolevas asjas on põhjendatud hagejalt välja mõista kostja menetluskulude
   nimekirja koostamise kulu. Harju Maakohus on peale tsiviilasjas nr 2-13-33216 lahendi
   jõustumist edastanud kostja esindajale kohtukirja, milles andis kostjale aja kohtule
   menetluskulude nimekirja esitamiseks. Kuivõrd tegemist ei ole situatsiooniga, kus kostja
   oleks ise esitanud menetluskulude nimekirja nende rahaliseks kindlaksmääramiseks, vaid
   kohus on vastava nõude esitanud ise kostja esindajale, on käesolevas asjas põhjendatud
   vastava kulu väljamõistmine hagejalt kostja kasuks.
   Kohtu hinnangul on põhjendatud menetluskulude nimekirja koostamine 1 tunni ulatuses,
   arvestades dokumendis esitatud spetsifikatsiooni mahtu.
30. Kohus, kontrollinud kostja menetluskulude kindlaksmääramise avalduses märgitud
                                                                                                       8
    ülejäänud teostatud õigusabitoimingute põhjendatust ja vajalikkust, lisaks hinnanud esitatud
    dokumentide sisu ja mahtu, leiab, et kõik ülejäänud menetluskulude nimekirjas toodud
    toimingud seoses kohtumenetlusega on märgitud ulatuses põhjendatud ja vajalikud. Kulude
    koosseis on kooskõlas tsiviilasja materjalidega ja nendest ei nähtu, et õigusabi osutaja oleks
    kulutanud aega põhjendamatult.
31. Kokku loeb kohus kostja õigusabiteenusega seotud menetluskulusid põhjendatuks mahus 72h
    40min kogusummas 8 421,34 eurot. Lisaks, on põhjendatud postiteenus summas 5,50 eurot ja
    äriregistrikulud summas 10 eurot. Eeltoodust tulenevalt tuleb kostja avaldus menetluskulude
    rahaliseks kindlaksmääramiseks rahuldada osaliselt ning hagejalt välja mõista kostja
    menetluskulud summas 8 436,84 eurot.

32. TsMS § 177 lg 4 kohaselt kohus märgib menetluskulude kindlaksmääramist taotlenud isiku
    avalduse alusel menetluskulude kindlaksmääramise lahendis, et hüvitamisele kuuluvatelt
    menetluskuludelt tuleb tasuda menetluskulude suurust kindlaks tegeva lahendi jõustumisest
    alates kuni täitmiseni viivist VÕS § 113 lõike 1 teises lauses ettenähtud ulatuses. Antud juhul
    on kostja vastava taotluse esitanud, mistõttu märgib kohus menetluskulude
    kindlaksmääramise lahendis, et määruse jõustumisest kuni täitmiseni tuleb hagejal tasuda
    kostjale hüvitamisele kuuluvatelt menetluskuludelt (8 436,84 eurot) viivist võlaõigusseaduse
    § 113 lõike 1 teises lauses ettenähtud ulatuses.

33. TsMS § 177 lg 3 kohaselt kohtulahend menetluskulude rahalise suuruse kindlaksmääramise
    kohta toimetatakse menetlusosalistele kätte. TsMS § 178 lg 2 kohaselt võib menetluskulude
    kindlaksmääramise peale edasi kaevata menetluskulude hüvitamiseks õigustatud või
    menetluskulusid kandma kohustatud isik, kui vaidlustatav menetluskulude summa ületab 200
    eurot. Menetluskulude kindlaksmääramise vaidlustamisel tekkinud kulusid ei hüvitata (TsMS
    § 178 lg 4).

/allkirjastatud digitaalselt/
Mai Grauberg
Kohtunik




                                                                                                      9

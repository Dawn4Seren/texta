                                                                                                1

                                                                       Kriminaalasi nr 1-14-5058




                              KOHTUMÄÄRUS

Kohus                            Viru Maakohus

Määruse tegemise aeg ja koht 27. juuni 2016, Rakvere kohtumaja

Kriminaalasja number             1-14-5058

Kohtunik                         Heli Väinaste

Kohtuistungi sekretär            Enjar Malm

Tõlk                             Svetlana Hamaza

                                 Viru Vangla materjalid Elšad Mamedovi elektroonilise valve
Kohtuasi                         kohaldamisega vangistusest tingimisi enne tähtaega
                                 vabastamiseks

Süüdimõistetu                    ELŠAD      MAMEDOV,            isikukood     36304153718,
                                 kodakondsuseta, keskeriharidus, elukoht xxxx

                                 Karistuse kandmise algus 29.01.2012 ja lõpp 25.02.2020



RESOLUTSIOON
Jätta ELŠAD MAMEDOV elektroonilise valve kohaldamisega vangistusest tingimisi enne
tähtaega vabastamata.

Kohtumääruse peale on õigus esitada Viru Maakohtule määruskaebus 15 päeva jooksul,
alates päevast, mil isik sai vaidlustatavast kohtumäärusest teada või pidi teada saama.


Asjaolud

Viru Vangla esitas 23.05.2016 Viru Maakohtule materjalid kinnipeetava Elšad Mamedovi
elektroonilise valve kohaldamisega vangistusest tingimisi enne tähtaega vabastamiseks.

Elšad Mamedov kannab käesoleval ajal Viru Maakohtu 26.06.2014 kohtuotsusega nr 1-14-5058
mõistetud karistust, mille kohaselt ta tunnistati süüdi KarS § 121 järgi ja mõisteti karistuseks 1
kuu vangistust. Vastavalt KarS § 65 lg 2 suurendati mõistetud karistust Viru Maakohtu
                                                                                                  2

13.09.2012 otsuse järgi mõistetud karistuse ärakandmata osa võrra ja ärakandmisele kuuluvaks
karistuseks mõisteti 8 aastat ja 27 päeva vangistust. Karistuse kandmise alguseks loeti
29.01.2012.

Kinnipeetavat on kriminaalkorras karistatud 8 korral ning reaalset vangistust kannab ta neljandat
korda. Käesoleval hetkel kannab isik karistust Viru Maakohtu 26.06.2014 otsuse alusel, mille
kohaselt tunnistati ta süüdi KarS § 121 järgi (kehaline väärkohtlemine) ja karistuseks mõisteti 1
kuu vangistust. Antud karistusega on liidetud Viru Maakohtu 13.09.2012 otsusega mõistetud
karistus, mille kohaselt tunnistati Elšad Mamedov süüdi KarS § 184 lg 2 p 1,2 (narkootilise ja
psühhotroopse aine suures koguses ebaseaduslik käitlemine grupis isiku poolt, kes on varem
toime pannud käesolevas jaos sätestatud kuriteo või narkootilise või psühhotroopse aine varguse,
röövimise, ebaseadusliku sisse- või väljaveo, üleandmise või käitlemise kinnipidamiskohas),
KarS § 183 lg 2 p 1,2 (narkootilise ja psühhotroopse aine väikeses koguses ebaseaduslik
käitlemine grupis isiku poolt, kes on varem toime pannud käesolevas jaos sätestatud kuriteo või
narkootilise või psühhotroopse aine varguse, röövimise, ebaseadusliku sisse- või väljaveo,
üleandmise või käitlemise kinnipidamiskohas) ja KarS § 392 lg 2 p 2 (keelatud ja eriluba nõudva
kauba ebaseaduslik sisse- ja väljavedu) sätestatud kuritegude toimepanemises. Antud otsusega
mõisteti kinnipeetavale karistuseks 7 aastat 11 kuud 27 päeva vangistust. Liitkaristuse mõistmise
tulemusena mõisteti lõplikuks karistuseks 8 aastat 27 päeva vangistust. Kuritegude laad on
muutunud raskemaks - lisandunud on vägivalla kasutamine. Varasemalt on isik toime pannud
varavastaseid, narkootikumidega seotud kuritegusid ja võltsimise. Kuritegude soodusteguriks on
emotsioonide kontrollimatus, majandusliku kasu saamise eesmärk. Vangistuse jooksul on
kinnipeetav osalenud riigikeele A1- ja A2-taseme õppes ning läbinud sotsiaalprogrammi
Eluviisitreening. Ta on olnud hõivatud majandustöödel koristaja ja köögitöölisena, kus töötab
käesoleva ajani.

Käesolevaks ajaks on kinnipeetav talle mõistetud karistusest ära kandnud enam kui 4 aastat 4
kuud ning kanda jääb tal veel enam kui 3 aastat 7 kuud vangistust.

Viru Vangla iseloomustuse kohaselt on kinnipeetaval 1 kehtiv distsiplinaarkaristus. Kinnipeetava
poolt kohtule esitatud materjalidest nähtub, et Tartu Halduskohtu 11.05.2016 otsusega on
nimetatud distsiplinaarkaristus tühistatud.

Ennetähtaegse vabanemise korral soovib kinnipeetav elama asuda aadressile xxxx.
Kodukülastuse käigus on välja selgitatud, et tegemist on suvilaga. Maja seisund on kehv ning see
ei ole elamiskõlblik. Samuti ei ole majas sobivat kohta koduvalve seadme paigutamiseks. Uksed
ja aknad on lukustatavad, majas on üldine elektriga varustatus tagatud. Isik ostis selle suvila mitu
aastat tagasi, kuid dokumendid jäid vangistuse tõttu lõpuni vormistamata. E-kinnistusraamatus
puuduvad andmed selle kinnistu kohta ning ei olnud võimalik välja selgitada, kes on kinnisvara
tegelik omanik. Enne vangistust elas kinnipeetav munitsipaaleluruumis aadressil xxxx. 1981.a
lõpetas kinnipeetav xxxx 10 klassi. 1981-1982 õppis ta xxxx 1 aasta kutsekoolis keevitajaks,
1989-1991 xxxx elektritöid. Kinnipeetav on omandanud riigikeele A2-taseme. Edasi õppida isik
ei soovi. 1984-1998.a töötas isik xxxx, 1998-2001.a xxxx baaris kokana, 2003.a (4 kuud) xxxx,
2004-2005.a xxxx (keevitaja), 2006-2007.a mitteametlikult remontis kortereid. Peale eelmist
vangistust pole kinnipeetav ametlikult töötanud. Isikul oli enne vangistust materiaalselt raske
olukord, sest sissetulekuallikaks oli vaid sotsiaaltoetus 120 eurot. Enne käesolevat vangistust oli
kinnipeetav 9 kuud töötukassas arvel, kus pidi saama ametikursustele, kuid ei jõudnud sinna uue
vangistuse tõttu. Isikul on olemas tööoskused, mis aitavad töö leidmisel vabaduses. Vabanedes
on isikule garanteeritud töökoht.
                                                                                                   3

Kinnipeetav on lahutatud 1990. aastast. Esimesest abielust on tal täiskasvanud poeg, kes elab
xxxx. Pojaga suhtleb isik telefoni teel. Endise elukaaslase N F, kellel on juba uus pere, elasid nad
koos umbes 5 aastat. Kooselust on 16-aastane tütar, kellele kinnipeetav maksab alimente.
Kriminaalse taustaga isikutega kinnipeetav väidetavalt ei suhtle, samas on ta kuritegusid toime
pannud grupis. Toimepandud kuriteod näitavad, et isik ei hooli oma tegude tagajärgedest. Isiku
enda sõnul tarvitas ta alkoholi mõõdukalt. Väidetavalt isik mõistab alkoholi kuritarvitamise
kahjulikkust. Puuduvad andmed alkoholijoobes vägivaldse käitumise kohta. Varem on isikut
karistatud sõiduki juhtimise eest alkoholijoobes. Esimest korda suitsetas kinnipeetav kanepit,
olles 18.a. Isiku sõnul, enne vangistust suitsetas ta 1-2 korda nädalas kanepit, mida peab
tavaliseks ja tervisele kasulikuks. Õigustab seda sellega, et tema vanaisa suitsetas kanepit terve
elu ja elas 105 aastaseks. Sõltuvust kinnipeetaval diagnoositud ei ole. Isikut on karistatud
narkootiliste ainete vahendamise eest. Isik ei lahenda oma probleeme sihipäraselt ja väldib
nendega tegelemist, kordab vigu, sest ei suuda leida alternatiive. Vangistuses viibides on
kinnipeetavat karistatud kehalise väärkohtlemise eest (lõi kaaskinnipeetavat). Isik tunnistab, et
käitus valesti, kuid sellel hetkel ei osanud teisiti käituda. Kinnipeetav ei mõtle oma tegude
tagajärgedele, arvestades vaid oma vajadusi. Edaspidi tahab kinnipeetav elada õiguskuulekalt.
Eesmärgiks on ta seadnud tütre elus osalemise. Kinnipeetavat on korduvalt karistatud nii
kriminaal- kui ka väärteokorras. Vangistuses toimepandud kuritegu kaaskinnipeetava suhtes
näitab motivatsiooni puudumist loobuda kuritegelikust käitumisest. Üldise korduva kuriteo
toimepanemise tõenäosus järgneva kahe aasta jooksul on 41% ning vägivaldse kuriteo
toimepanemise tõenäosus sama aja jooksul on 26%. Tulenevalt sellest, et kinnipeetava poolt
esitatud elukohas puudub võimalus ja tingimused elektroonilise järelevalve seadme
paigaldamiseks, ei toeta vangla kinnipeetav Elšad Mamedovi tingimisi ennetähtaegset
vabastamist elektroonilise järelevalve alla. Juhul, kui kohus otsustab vabastada Elšad Mamedovi
ennetähtaegselt, teeb vangla ettepaneku määrata katseaja pikkuseks ärakandmata karistuse osa –
s.o kuni 25.02.2020 ning käitumiskontrolli pikkuseks 24 kuud alates vanglast vabanemisest.
Käitumiskontrolli ajaks on otstarbekas määrata isikule KarS § 75 lg 2 p 2,21,4,7,8,9 sätestatud
kohustused. Elektroonilise valve tähtajaks tehakse ettepanek määrata 4 kuud.

Kriminaalhooldusametnik oma arvamuses märgib, et kinnipeetava lähedasteks on taotluses
märgitud tädid N H ja R G. N H selgitas vestluses, et ta on Elšad Mamedovi tuttav, nad teavad
teineteist ca 10 aastat. N H teatas, et kinnipeetaval on poeg ja isa, kes elavad välisriigis ning 12-
aastane tütar, kes elab oma emaga xxxx. Teiste sugulaste või lähedaste kohta ei teadnud N H
midagi. Samuti ei osanud N H midagi öelda Elšad Mamedovi elustiili, harjumuste ja
suhtlusringkonna, alkoholi ja narkootikumide tarvitamise kohta. Kuritegu on toime pandud
grupis, mis viitab sellele, et isiku suhtlusringkonnas on kriminaalse taustaga isikuid.
Kinnipeetavat on varasemalt kaks korda karistatud joobes juhtimise eest, mis viitab sellele, et
enne vangistust oli Elšad Mamedovil probleeme alkoholi tarvitamisega. Rahvastikuregistri
andmetel on Elšad Mamedov vallaline, suhete alla on märgitud tütar S M (sünd. 2000).
Ennetähtaegse vabanemise korral elektroonilise järelevalve alla soovib Elšad Mamedov elama
asuda aadressile xxxx. Kodukülastuse käigus on välja selgitatud, et tegemist on suvilaga -
maatükil asub ühekorruseline maja, mille seisund on kehv ning mis ei ole elamiskõlblik. Samuti
ei ole majas sobivat kohta koduvalve seadme paigutamiseks. Uksed ja aknad on lukustatavad,
majas on üldine elektriga varustatus tagatud, on olemas ahjuküte. Kinnipeetava tuttav N H teatas
kriminaalhooldusametnikule, et Elšad Mamedov ostis selle suvila mitu aastat tagasi, kuid
dokumendid jäid vangistuse tõttu lõpuni vormistamata. N H sõnul on suvila omanik Elšad
Mamedov ise, kuid dokumentide järgi on omanik teine inimene. E-kinnistusraamatus puuduvad
andmed selle kinnistu kohta. Seega ei olnud võimalik välja selgitada, kes on kinnisvara aadressil
xxxx tegelik omanik ja saada nõusolekut elektroonilise valve kohaldamiseks. Enne vangistust
elas kinnipeetav munitsipaaleluruumis aadressil xxxx. Taotluses on märgitud, et kinnipeetavale
                                                                                                4

garanteeritakse töökoht OÜ-s xxxx. Äriregistri andmetel on ettevõte asutatud 2012. aastal ja
sellel maksuvõlg puudub. Juhatuse liige on N I, kes on kriminaalkorras karistatud ja kes
telefonivestluses on kinnitanud, et Elšad Mamedov võetakse tööle lihttöölise ametikohale ja
esialgu pakutakse talle miinimumpalka. Töökoht asub xxxx. Rahvastikuregistri andmetel on
kinnipeetava elukoht xxxx linna täpsusega. Kinnipeetav on olnud ühel korral määratud
kriminaalhooldusele. Elšad Mamedov sooritas katseajal uue kuriteo. Olles kinnipidamisasutuses,
pani ta 2014. aastal toime uue kuriteo - kehalise väärkohtlemise. Juhul, kui kohus otsustab
vabastada Elšad Mamedovi ennetähtaegselt, teeb kriminaalhooldusametnik kohtule ettepaneku
määrata katseaja pikkuseks ärakandmata karistuse osa – s.o kuni 25.02.2020 ning
käitumiskontrolli pikkuseks 24 kuud alates vanglast vabanemisest ning kohustuseks osaleda
kriminaalhooldusametniku poolt määratud sotsiaalprogrammis, mis maandab isiku riske
kuritegeliku käitumise valdkonnas.

Elšad Mamedov kinnitas kohtuistungil, et soovib elektroonilise valve kohaldamisega
vangistusest tingimisi enne tähtaega vabaneda. Tal on olemas elukoht. See on soe maja, selles
majas on 2 tuba ja köök. Ta ostis selle maja juba ammu. Selle maja endine omanik on vana
inimene, kes kolis xxxx. Dokumendid jäid vormistamata. Tal on seal naabrid, kes elavad ka
talvel seal. See ettevõte, mis garanteerib talle töökoha, teeb töid üle xxxx ja ka xxxx. Lapse
pärast soovib ta elada seaduskuulekalt.

Abiprokurör Ain Tali on edastanud kohtunikule oma seisukoha elektrooniliselt ning lähtudes
KrMS § 432 lg 33 teatanud, et ei soovi võtta osa Elšad Mamedovi tingimisi enne tähtaega
vangistusest vabastamise küsimuse läbivaatamisest. Prokurör nõustub eelnimetatud kinnipeetava
kohta Viru Vangla poolt 09.05.2016 koostatud iseloomustuses toodud seisukohtadega, sh
hinnanguga uue kuriteo toimepanemise võimalikkusele ning kinnipeetava ohtlikkusele ja ei pea
vajalikuks neid korrata ega toeta samuti nagu vangla E. Mamedovi ennetähtaegset vangistusest
vabastamist. E. Mamedovi isikut ja varasemat elukäiku iseloomustab, et teda on kaheksal korral
kriminaalkorras karistatud. Vangistust kannab ta neljandat korda. Seega ei olnud uute kuritegude
toimepanemine juhuslik. Kinnipeetava elektroonilise valvega vangistusest tingimisi enne
tähtaega vabastamise formaalsed alused ei ole käesolevas asjas täidetud – kinnipeetava poolt
nimetatud elukoha üldine seisukord ei võimalda elektroonilise valve seadmete paigaldamist.
Antud juhul ei ole täidetud justiitsministri 22.02.2007 määrusega nr 15 kinnitatud Elektroonilise
valve täitmise ja järelevalve korras nimetatud tingimused ning eeltoodu tõttu ei ole kinnipeetava
vabastamine vangistusest tingimisi enne tähtaega elektroonilise valve kohaldamisega võimalik.
Karistusseadustiku § 76 lg 2 p 2 kohaselt tahtlikus esimese astme kuriteos süüdlase võib kohus
/ilma elektroonilise valveta/ katseajaga tingimisi enne tähtaega vangistusest vabastada, kui ta on
tegelikult ära kandnud vähemalt kaks kolmandikku mõistetud karistusajast, kuid mitte vähem kui
neli kuud. Lähtudes ülaltoodust kinnipeetava E. Mamedovi tingimisi enne tähtaega vangistusest
vabastamise tähtaeg ei ole veel saabunud, kuna isik kannab Viru Maakohtu 26.06.2014
kohtuotsusega mh I astme tahtliku kuriteo eest lõplikuks karistuseks mõistetud 8 aastat 27 päeva
vangistust, mille kandmise algus on 29.01.2012 ning käesolevaks ajaks ei ole veel ära kandnud
kahte kolmandikku mõistetud karistusajast. Lähtudes eeltoodust ei toeta prokuratuur Elšad
Mamedovi vangistusest tingimisi enne tähtaega vabastamist.

KarS § 76 lg 4 sätestab, et tingimisi enne tähtaega vangistusest vabastamise otsustamisel
arvestab kohus kuriteo toimepanemise asjaolusid, süüdlase isikut, varasemat elukäiku ning
käitumist karistuse kandmise ajal, samuti tema elutingimusi ja neid tagajärgi, mida võib
süüdlasele kaasa tuua tingimisi enne tähtaega karistusest vabastamine.
                                                                                                5

Kohus, kuulanud ära süüdimõistetu, tutvunud prokuröri arvamusega ning Viru Vangla ja
süüdimõistetu poolt esitatud materjalidega, leiab, et süüdimõistetu Elšad Mamedov ei kuulu
elektroonilise valve kohaldamisega vangistusest tingimisi enne tähtaega vabastamisele.
Kinnipeetavat on kriminaalkorras karistatud 8 korral, reaalset vanglakaristust kannab ta neljandat
korda. Korduv kriminaalkorras karistatus viitab kohtu hinnangul sellele, et isik ei ole
varasematest karistustest vajalikke järeldusi teinud ega oma käitumist õiguskuulekuse suunas
korrigeerinud, vaid on jätkanud uute kuritegude toimepanemist ning teinud seda ka vanglas
karistust kandes. Elšad Mamedov kannab käesoleval ajal Viru Maakohtu 26.06.2014 otsusega
mõistetud liitkaristust muuhulgas KarS § 121 järgi kuriteo eest, milline on toime pandud
01.05.2014 Viru Vanglas kaaskinnipeetava suhtes. Riigikohtu kriminaalkolleegiumi 02.11.2006
määruse nr 3-1-1-91-06 kohaselt on vangistusest ennetähtaegse vabastamise oluliseks
tingimuseks vangistatu õiguspärane käitumine, käesoleval juhul ei ole see tingimus täidetud.
Elšad Mamedov soovib vabaneda tingimisi enne tähtaega elektroonilise valve kohaldamisega
aadressile xxxx. Kodukülastuse käigus selgitas kriminaalhooldaja välja, et tegemist on suvilaga,
mille omanik on teadmata. Maja seisund on kehv ning see ei ole elamiskõlblik. Samuti ei ole
majas sobivat kohta elektroonilise valveseadme paigaldamiseks. Eeltoodud asjaolud iseenesest
välistavad taotluse rahuldamise. Isegi sellisel juhul, kui oleksid täidetud formaalsed eeldused
elektroonilise valve kohaldamiseks, puudub kohtul kindlus, et isiku käitumiskontrollile
allutamine ja talle lisakohustuste määramine on piisavad vahendid selleks, et hoida ära tema
poolt uute õigusrikkumiste toimepanemist. Kinnipeetav on varasemalt ühel korral olnud
määratud kriminaalhooldusele, kuid katseajal sooritas ta uue kuriteo. Ühtlasi peab kohus
vajalikuks märkida, et reeglina tuleb süüdimõistetutel tervikuna ära kanda neile mõistetud
karistus ning üksnes erandlikud asjaolud võimaldavad süüdimõistetute tingimisi ennetähtaegset
vabastamist. Kohus leiab, et Elšad Mamedovi suhtes selliseid erandlikke asjaolusid käesoleval
ajal ei esine.

Positiivsena võib kinnipeetava puhul välja tuua selle, et vangistuse jooksul on ta läbinud
riigikeele A1- ja A2-taseme kursused, sotsiaalprogrammi Eluviisitreening ning olnud hõivatud
majandustöödel. Vabanemisel on talle garanteeritud töökoht. Kohtu hinnangul ei kaalu
kinnipeetavat positiivselt iseloomustavad asjaolud üles negatiivseid, millel kohus eelnevalt
peatus ning milliseid peab kohus kaalukamateks KarS § 76 lg-s 4 sätestatud asjaolude kogumis.

Kohus lähtus määrust tehes eeltoodust ja juhindus KarS § 76; KrMS § 426, 432, 384, 387.

/allkirjastatud digitaalselt/

Heli Väinaste
Kohtunik

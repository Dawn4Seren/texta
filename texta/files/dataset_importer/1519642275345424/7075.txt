                                                                Tsiviilasi nr: 2-15-121173




                               KOHTUMÄÄRUS

Kohus                           Tallinna Ringkonnakohus, tsiviilkolleegium

Tsiviilasja number              2-15-121173

Määruse tegemise aeg ja koht    15.09.2016, Tallinn

Kohtukoosseis                   Eesistuja Indrek Parrest, liikmed Margo Klaar ja Imbi
                                Sidok-Toomsalu

Kohtuasi                        Eesti Energia AS hagi TK vastu võla väljamõistmiseks

Vaidlustatud kohtulahend        Harju Maakohtu 28.06.2016 määrus

Kaebuse esitaja ja kaebuse TK määruskaebus
liik
Menetlusosalised ja nende Hageja: Eesti Energia Aktsiaselts (registrikood 10421629),
esindajad                  tehinguline esindaja Kaili Muru-Mölder
                           Kostja: TK (isikukoos XXXXXXXXXXX), tehinguline
                           esindaja jurist Peeter Malve
Menetluse liik                  Kirjalik menetlus

Resolutsioon:
   1. Harju Maakohtu 28.06.2016 määrus tühistada ja saata tsiviilasi kaja uueks
      lahendamiseks samale maakohtule.
   2. Määruskaebus rahuldada osaliselt.
   3. Määruse peale ei saa Riigikohtule määruskaebust esitada.

Asjaolud
   1. Eesti Energia Aktsiaselts (hageja) esitas Pärnu Maakohtule avalduse maksekäsu
       kiirmenetluse algatamiseks. Hageja palus mõista TK-lt (kostja) välja võlgnevuse
       teenuse kasutamise eest. Hageja põhinõuete suurus oli kokku 535,73 eurot ja
       kõrvalnõuete (viivis) suurus 229,73 eurot.

   2. Pärnu Maakohus koostas 13.10.2015 makseettepaneku, mis toimetati kostjale kätte
      Soome Vabariigis 19.11.2015. 04.12.2015 tegi Pärnu Maakohus kohtumääruse
      (maksekäsu), millega rahuldas hageja nõude, kohustas kostjat tasuma hagejale
      põhinõudeid summas 535,73 eurot, kõrvalnõudeid 252,82 eurot, riigilõivu 45 eurot ja
      menetluskulu 20 eurot. 12.12.2015 esitas kostja Pärnu Maakohtule vastuväite.
      10.02.2016 kohtumäärusega tühistas Pärnu Maakohus 04.12.2015 koostatud



                                                                                     1(4)
                                                                  Tsiviilasi nr: 2-15-121173

       maksekäsu ja andis maksekäsu kiirmenetluses esitatud nõude üle Harju Maakohtule
       hagimenetluse alustamise otsustamiseks.

   3. Hageja esitas Harju Maakohtule 25.02.2016 hagiavalduse, paludes mõista kostjalt
      välja lepingutest (lepingute nr 17583888, 17583887, 17033298, 17842071, 17057916
      ja 17002145 alusel vastavalt 324,80+36,53+16,63+6,86+83,78+67,13 eurot) tuleneva
      põhivõlgnevuse 535,73 eurot, hagi esitamise ajaks samadest lepingutest tuleneva
      sissenõutavaks muutunud viivise kokku summas 287,50 eurot ja tulevikus
      sissenõutavaks muutuva lepingulise viivise. Hageja palus jätta menetluskulud kostja
      kanda ja mõista kostjalt välja hageja menetluskulu 175 eurot.

   4. Harju Maakohus võttis hagiavalduse 29.02.2016 kohtumäärusega menetlusse. Sama
      määrusega kohustas maakohus kostjat esitama vastuse hagiavaldusele 14 päeva
      jooksul määruse kättesaamisest. Kostja sai kohtumääruse kätte 08.04.2016.

   5. 03.05.2016 tagaseljaotsusega rahuldas maakohus hageja hagiavalduse. Maakohus tegi
      otsuse põhjendava ja kirjeldava osata.

   6. 04.05.2016 laekus Harju Maakohtule E-toimiku kaudu kostja vastus, milles kostja
      palus jätta hagiavaldus rahuldamata.

   7. 01.06.2016 esitas kostja kohtule kaja, milles palus menetluse tsiviilasjas taastada.
      Kostja hinnangul määras maakohus kostjale hagiavaldusele vastamiseks lühema
      tähtaja kui seadus ette näeb. Hageja palus jätta kostja kaja rahuldamata, sest maakohus
      menetles tsiviilasja lihtmenetluses ning tsiviilkohtumenetluse seadustik (TsMS) § 405
      lg 1 p 2 võimaldab lihtmenetluses määrata tähtaegu seaduses sätestatust erinevalt.
      Kostjale antud tähtaeg 14 päeva oli mõistlik arvestades asjaolu, et kostja oli juba
      maksekäsu kiirmenetluses vastuväite esitanud ja tegemist ei olnud õiguslikult keeruka
      asjaga.

Maakohtu määrus
  8. Harju Maakohus jättis kostja kaja rahuldamata ja menetluse tsiviilasjas taastamata.
     Maakohtu põhjenduste kohaselt on kohus menetlenud tsiviilasja lihtmenetluses ning
     see oli märgitud ka maakohtu 29.02.2016 kohtumääruses. Lihtmenetluses võib kohus
     määrata tähtaja seaduses sätestatust erinevana. Kuna kostja oli tema vastu esitatud
     nõudest teadlik ja tegemist polnud keeruka vaidlusega, määras kohus kostjale sellest
     lähtuvalt tähtaja hagile vastamiseks. Kostja ei taotlenud kohtult tähtaja pikendamist
     ega ole esitanud ka kajas ühtegi põhjust, miks ta ei saanud hagiavaldusele tähtaegselt
     vastata.

Määruskaebus
  9. Maakohtu määruse peale 30.06.2016 esitatud määruskaebuses palub kostja maakohtu
     määruse tühistada ja kaja rahuldada.

   10. Maakohus on andnud välisriigis elavale kostjale hagile vastamiseks 14 päeva. See on
       lühem tähtaeg, kui TsMS § 394 lg 5 obligatoorselt ette näeb. TsMS § 405 lg 1 p 2
       suhtes on erinormiks TsMS § 405 lg 1 p 6, mis ei luba kohtul määrata seadusest
       erinevaid menetlustähtaegu kostjale hagi kättetoimetamisel.




                                                                                        2(4)
                                                                    Tsiviilasi nr: 2-15-121173

Menetluse edasine käik
  11. Hageja vaidles määruskaebusele vastu ja palus jätta see rahuldamata.

   12. Maakohus jättis määruskaebuse rahuldamata ning edastas selle lahendamiseks
       Tallinna Ringkonnakohtule.

Määruse põhjendused
  13. Kolleegium leiab, et maakohtu määrus tuleb TsMS § 656 lg 1 p 5 ja § 659 alusel
      tühistada ning saata tsiviilasi kaja uueks lahendamiseks samale maakohtule.
      Määruskaebus rahuldatakse osaliselt.

   14. TsMS § 656 lg 1 p 5 ja § 659 kohaselt tühistab ringkonnakohus esimese astme kohtu
       määruse määruskaebuse põhjendusest ja selles esitatud asjaoludest olenemata ja
       saadab asja uueks arutamiseks esimese astme kohtule, kui esimese astme kohtus ei ole
       lahendit seaduse kohaselt olulises ulatuses põhjendatud ja ringkonnakohtul ei ole
       võimalik puudust kõrvaldada. TsMS § 659 järgi kohaldatakse ringkonnakohtus
       määruskaebuse menetlemisele apellatsioonimenetluse kohta sätestatut, kui TsMS 65.
       peatükist ja määruskaebuse olemusest ei tulene teisiti.

   15. TsMS § 444 lg 3 kohaselt võib kohus tagaseljaotsuse või hagi õigeksvõtul põhineva
       otsuse teha kirjeldava ja põhjendava osata, kohustuseta sellist otsust puuduva osaga
       hiljem täiendada (vt Riigikohtu määrus tsiviilasjas nr 3-2-1-181-13, p 15). Eeltoodu ei
       tähenda aga seda, et tagaseljaotsuse kirjeldavat ja põhjendavat osa ei pea maakohus
       esitama kaja lahendamise määruses. TsMS § 465 lg 1 järgi peab kohtu tehtavast
       määrusest nähtuma, kelle kohta on määrus tehtud ja mis on määruse sisu. Kirjalikus
       määruses, mille peale saab esitada määruskaebuse, tuleb TsMS § 465 lg 2 p 8 kohaselt
       märkida põhjendused, mille alusel kohus järeldusteni jõudis, ja õigusaktid, millest
       kohus juhindus. Seadus ei sätesta, et kaja lahendamise määruse tegemisel ei tule
       järgida TsMS § 465 lg-s 1 ja lg 2 p-s 8 sätestatut. Seega peab kaja lahendamise
       määruses maakohus kirjeldama ka tagaseljaotsuse aluseks olevaid asjaolusid ning
       esitama tagaseljaotsuse põhjendused. Juhul kui maakohus on TsMS § 465 lg 1 ja lg 2
       p 8 rikkudes teinud kaja kohta määruse, mis ei sisalda tagaseljaotsuse kirjeldavat ja
       põhjendavat osa, peab ringkonnakohus selle määruse TsMS § 656 lg 1 p 5 ja lg 2 teise
       lause ning § 667 lg 2 alusel tühistama (vt nt Riigikohtu määrused tsiviilasjades nr 3-2-
       1-129-14, p 11, ja 3-2-1-16-15, p 15).

   16. Praegusel juhul on maakohus teinud 03.05.2016 tagaseljaotsuse kirjeldava ja
       põhjendava osata. Kostja kaja on maakohus lahendanud 28.06.2016 kohtumäärusega,
       milles on kohus TsMS § 465 lg 1 ja lg 2 p 8 rikkudes jätnud esitamata tagaseljaotsuse
       kirjeldava ja põhjendava osa. Tegemist on olulise menetlusõiguse normi rikkumisega,
       mistõttu tuleb maakohtu määrus tühistada sõltumata määruskaebuse põhjendustest ja
       selles esitatud asjaoludest (TsMS § 656 lg 1 p 5 koosmõjus TsMS §-ga 659).

   17. Kaja uuel läbivaatamisel peab maakohus kontrollima tagaseljaotsuse tegemise eeldusi,
       sh nõude veenvust (vt nt Riigikohtu määrus tsiviilasjas nr 3-2-1-175-10, p 9).
       Vastavad põhjendused peavad olema kohtumäärusest nähtavad ja vastama TsMS §
       465 lg 2 p-s 8 sätestatud tingimustele.

   18. Vastuseks määruskaebuse väidetele lisab kolleegium, et ei nõustu kostja seisukohaga,
       mille kohaselt on maakohus lubamatult määranud 14-päevase tähtaja hagile


                                                                                          3(4)
                                                                     Tsiviilasi nr: 2-15-121173

   vastamiseks. TsMS § 405 lg 1 p 2 annab kohtule lihtmenetluses õiguse kalduda
   kõrvale TsMS § 394 lg-s 5 sätestatud tähtaegadest ning TsMS § 405 lg 1 p 6 selleks
   keeldu ette ei näe. TsMS § 405 lg 1 p 6 ei luba kohtul kasutada hagi kättetoimetamisel
   lihtsustatud võimalusi, kuid ei reguleeri hagile vastamise tähtaegadega seonduvat.
   TsMS § 407 lg 5 p 1 järgi ei või küll tagaseljaotsust teha juhul, kui kostjale anti hagile
   vastamiseks ilmselt liiga lühike tähtaeg. Seda saab hinnata maakohus kaja uuel
   lahendamisel.

19. Kuivõrd maakohtu määrus kuulub p-des 14-17 toodud põhjustel tühistamisele ning
    tsiviilasi saadetakse kaja uueks lahendamiseks tagasi samale maakohtule, ei ole
    ringkonnakohtu määruse peale määruskaebuse esitamine lubatud (TsMS § 417 lg 4).

20. Tegemist ei ole asja menetlust lõpetava määrusega ja seetõttu ei määra
    ringkonnakohus kindlaks menetluskulude jaotust (TsMS § 173 lg 1).


(allkirjastatud digitaalselt)   (allkirjastatud digitaalselt)   (allkirjastatud digitaalselt)
  Indrek Parrest                  Margo Klaar                     Imbi Sidok-Toomsalu




                                                                                                4(4)

                       KOHTUOTSUS
                                Eesti Vabariigi nimel

Kohus                         Tallinna Ringkonnakohus

Kohtukoosseis                 Indrek Soots, Gaida Kivinurm, Indrek Parrest

Otsuse tegemise aeg ja koht   31. mai 2016, Tallinn

Tsiviilasja number            2-14-13611

Tsiviilasi                    Naps Solar Estonia OÜ hagi RR vastu vara
                              väljanõudmiseks või alternatiivselt kahju hüvitamiseks

Vaidlustatud kohtulahend      Pärnu Maakohtu 12.06.2015 otsus


Kaebuse esitaja ja kaebuse    Naps Solar Estonia OÜ apellatsioonkaebus
liik

Apellatsioonkaebuse hind      16 059,18 eurot

Menetlusosalised ja nende     Hageja: Naps Solar Estonia OÜ (registrikood 11972663),
esindajad                     lepinguline esindaja vandeadvokaat Alan Biin

                              Kostja: RR (isikukood XXXXXXXXXXX)

Menetluse liik                Kirjalik menetlus

RESOLUTSIOON
  1. Tühistada Pärnu Maakohtu 12. juuni 2015 otsus osas, milles Naps Solar Estonia
      OÜ-lt mõisteti RR kasuks välja menetluskulud 500 eurot. Jätta RR avaldus
      maakohtu menetluskulude rahaliseks kindlaksmääramiseks rahuldamata.
  2. Muus osas jätta Pärnu Maakohtu 12. juuni 2015 otsus muutmata.
  3. Apellatsioonkaebus rahuldada osaliselt.
  4. Kohtuotsuse kehtiva resolutsiooni terviklik sõnastus on järgmine:
  4.1 Jätta hagi rahuldamata.
  4.2 Maakohtu menetluskulud jätta Naps Solar Estonia OÜ kanda.
  4.3 Jätta rahuldamata RR avaldus maakohtu menetluskulude rahaliseks
      kindlaksmääramiseks.
  4.4 Jätta Naps Solar Estonia OÜ menetluskulud ringkonnakohtus tema enda kanda.
      Jätta RR menetluskulud ringkonnakohtus 3 % ulatuses tema enda kanda ja 97 %
      ulatuses Naps Solar Estonia OÜ kanda.
   4.5 RR-l puuduvad ringkonnakohtu menetluskulud, mida rahaliselt kindlaks
       määrata.

Edasikaebamise kord
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavakstegemisest.

Hagimenetluses Riigikohtus võib menetlusosaline menetlustoiminguid teha ning avaldusi ja
taotlusi esitada üksnes vandeadvokaadi vahendusel. Menetlusosaline võib ise esitada
Riigikohtule menetlusabi saamise taotluse, samuti esitada teise menetlusosalise kaebuse või
muu taotluse kohta seisukohti ja vastuväiteid. Menetlusabi andmise taotlus ei peata seaduses
sätestatud ega kohtu määratud menetlustähtaja kulgemist. Seaduses sätestatud tähtaja
järgimiseks peab menetlusabi taotleja tegema tähtaja kestel ka menetlustoimingu, mille
tegemiseks ta menetlusabi taotleb, eelkõige esitama kaebuse. Kaebuse põhjendamiseks või
riigilõivu tasumiseks või kaebuses esineva sellise puuduse kõrvaldamiseks, mis on seotud
menetlusabi taotlemisega, annab kohus mõistliku tähtaja pärast menetlusabi andmise taotluse
lahendamist, kui nimetatud taotlus ei olnud esitatud põhjendamatult või tähtaja pikendamise
eesmärgil. See ei välista menetlustähtaja ennistamist.

Hagi ja selle aluseks olevad asjaolud
  1. Hagiavalduse kohaselt oli RR (kostja) ajavahemikul 22.07.2010 kuni 27.05.2013
       Naps Solar Estonia OÜ (hageja) juhatuse liige ja tegeles äriühingu igapäevase
       juhtimisega. Ühingu teine juhatuse liige elas püsivalt Soome Vabariigis ning ühingu
       igapäevase juhtimisega ei tegelenud.

   2. 31.12.2013 teostatud põhivara ja materjalide inventuuri käigus selgus, et kostja
      juhatusse kuulumise perioodil oli hagejale kuulunud varast ebaseaduslikult eemaldatud
      inventari 14 639,64 euro ulatuses. Mõned tootmistegevuse protsessid teostati
      väljaspool hageja tootmisruume. Allhanke korras teostati neid Märjamaal asuvate
      koostööpartnerite juures ning sinna oli viidud ka osa materjale ja seadmeid. Kostja on
      aga keeldunud avaldamast, kes on see isik, kelle valduses materjalid ja seadmed võivad
      olla. Kostja on põiklevalt väitnud, et selleks võib olla Sassi Mehaanika OÜ, kuid
      nimetatud isik ei ole hageja pöördumistele vastanud. Kostja on sellise tegevusega
      tekitanud hagejale kahju.

   3. Hageja taotleb kostja kohustamist tagastada hagejale kuuluv vara või alternatiivselt
      hüvitada tekitatud kahju summas 14 639,64 eurot. Samuti taotleb hageja kostjalt viivise
      väljamõistmist hagi esitamise seisuga 211,77 eurot ja alates hagi esitamisest 8,25%
      aastas.

Kostja seisukoht
   4. Kostja hinnangul on hagi põhjendamatu ja tuleb jätta rahuldamata. Kostja kuulus hageja
      juhatusse kuni 22.05.2013. Juhatuse liikme volituste lõppemisel ei esitatud temale
      mingeid pretensioone ning sellest ajast peale ei ole tal olnud mingeid võimalusi sekkuda
      hageja tegevusse. 31.12.2013 seisuga oli ta äriühingust eemal olnud rohkem kui 7 kuud
      ning ta ei saa vastutada ajaperioodi eest, mil ta hageja töös ei osalenud.

   5. Tootmistehnilistel põhjustel teosas hageja osa töid Märjamaal Sassi Mehaanika OÜ-s.
      Kostjale teadaolevalt on 2013 sügisel hageja toonud sealt ära nii materjale kui seadmeid.

                                                                                             2
Maakohtu seisukoht
  6. Pärnu Maakohus jättis 12.06.2015 otsusega hagi rahuldamata ning menetluskulud
     hageja kanda. Maakohus mõistis hagejalt kostja kasuks välja menetluskulu 500 eurot.

   7. Maakohus leidis, et hagi on põhjendamata, tõendamata ja suures osas arusaamatu.
      Kostja selgituste kohaselt oli osa hageja tootmisprotsessist viidud Märjamaale, kus seda
      allhanke korras teostas Sassi Mehaanika OÜ. Seoses sellega toimetati Märjamaale ka
      tööks vajalikud materjalid ja seadmed. Sama kinnitas kostja asemel juhatusse valitud
      AP. Seega oli hageja seadmete ja materjalide paiknemine Märjamaal seotud hageja
      tootmisprotsessiga ning hagejale teada, samuti see, et alltöövõtjaks oli Sassi Mehaanika
      OÜ. Asjaolu, et hageja ei ole väidetavalt suutnud mitme aasta vältel nimetatud
      ettevõttega kontakti saada, ei tõenda, et hageja vara oleks kaotsi läinud ja/või hagejale
      oleks kahju tekkinud.

   8. Kostja selgituste kohaselt eemaldati ta töölt päevapealt seoses osanike vahelise tüliga.
      Varade, tööülesannete või informatsiooni üleandmist kostjalt töölepingu lõpetamise ajal
      ega ka hiljem ei ole nõutud. Sama kinnitas AP. Seega ei kohustatud lahkuvat juhatuse
      liiget ettevõtte varasid või muud teavet üle andma, milleks võis puududa ka vajadus,
      sest kostja lahkumisega hageja tootmistegevus ei lõppenud ega katkenud. Uueks
      juhatuse liikmeks sai senine tegevjuht, kellel eelduslikult pidi samuti olema ammendav
      ülevaade ettevõtte tootmistegevusest. Eeltoodule tuginedes ei näinud kohus kostja
      käitumises juhatuse liikme hoolsuskohustuse rikkumist.

   9. Tulenevalt TsMS § 162 lg 1 kannab menetluskulud hageja. Kostja on hinnanud oma
      menetluskulude suuruseks 500 eurot. Kuna asjas on peetud kaks istungit ning kostja on
      esitanud kohtule kaks kirjalikku seisukohta, peab kohus, arvestades kostja võimalikku
      ajakulu menetlusele, tema menetluskulude nõude rahalist suurust põhjendatuks.

Apellatsioonkaebus ja selle põhjendused
   10. Hageja palus apellatsioonkaebuses maakohtu otsuse tühistada ja teha uus otsus, millega
       hagi rahuldada. Maakohus jättis hagi rahuldamata põhjusel, et hagejale oli teada, et
       materjalid ja seadmed on Sassi Mehaanika OÜ käes. Selline seisukoht on üllatav.
       Hagejale ei olnud teada, millise isiku käes on temale kuuluvad seadmed ning vara.
       Kostja keeldus isikut, kelle käes seadmed ja vara on, avaldamast. Kui juhatuse liige
       annab äriühingu vara kasutada kolmandatele isikutele, siis on ta kohustatud äriühingu
       dokumentides kajastama, kelle käes vara on. Kostja andis vara kasutada kolmandatele
       isikutele selliselt, et selle kohta ei jäänud dokumentides maha ühtegi jälge. Kostja
       keeldus avaldamast, kelle käes vara ja seadmed asuvad.

   11. Arusaamatu on, millest koosneb kostja menetluskulu summas 500 eurot.

Vastus apellatsioonkaebusele
   12. Hageja vaidles apellatsioonkaebusele vastu ja palus jätta maakohtu otsuse muutmata.



Ringkonnakohtu seisukoht
   13. Kolleegium leiab, et maakohtu otsus tuleb TsMS § 657 lg 1 p 2 alusel menetlusõiguse
       normi ebaõige kohaldamise tõttu tühistada menetluskulude kindlaksmääramise osas.

                                                                                             3
   Muus osas tuleb maakohtu otsus jätta muutmata. Apellatsioonkaebus kuulub
   rahuldamisele osaliselt.

14. Kolleegiumi hinnangul on maakohus jätnud õigesti hagi rahuldamata. Esmalt on hageja
    esitanud nõude kostja vastu materjalide ja seadmete väljanõudmiseks kostja valdusest.
    AÕS § 80 lg 1 kohaselt saab sellise nõude esitada asja valdaja vastu. Hageja ei ole
    tõendanud, et esemed oleksid kostja valduses.

15. Alternatiivselt on hageja esitanud kahju hüvitamise nõude. Nõude õiguslik alus on
    ÄS § 187 lg 2, mille esimese lause järgi vastutavad oma kohustuste rikkumisega
    osaühingule kahju tekitanud juhatuse liikmed kahju hüvitamise eest solidaarselt. Kuna
    juhatuse liikme õigussuhe on olemuslikult tehinguline, kohaldub kohustuste rikkumisel
    tekitatud kahju hüvitamisel VÕS § 115. Kahju hüvitamiseks peab osaühing tõendama,
    et juhatuse liige on oma kohustust rikkunud, et osaühing on saanud kahju ning et
    rikkumise ja kahju vahel on põhjuslik seos (VÕS § 127). Juhatuse liige vabaneb
    ÄS § 187 lg 2 teise lause järgi vastutusest, kui ta tõendab, et on oma kohustusi täitnud
    korraliku ettevõtja hoolsusega (vt Riigikohtu 04.05.2010 otsus tsiviilasjas nr 3-2-1-33-
    10, p 10).

16. ÄS § 187 lg 1 kohaselt peab juhatuse liige oma kohustusi täitma korraliku ettevõtja
    hoolsusega. Tsiviilasjas nr 3-2-1-41-05 (p 31) on Riigikohus selgitanud, et
    hoolsuskohustus tähendab muu hulgas, et juhatuse liige peab olema hoolas, otsuste
    vastuvõtmiseks piisavalt informeeritud ega tohi võtta äriühingule põhjendamatuid riske.
    Kui juhatuse liige ei tegutse hoolsusega, mida mõistlik inimene taolises ametis sarnastel
    tingimustel ilmutaks, võib teda pidada hoolsuskohustust rikkunuks.

17. Kolleegiumi hinnangul ei ole hageja tõendanud, et kostja on rikkunud juhatuse liikme
    hoolsuskohustust. Registriosakonnale esitatud avalduse kohaselt oli kostja hageja
    juhatuse liige kuni 22.05.2013 (t lk 25). Kostja selgitustel asusid vaidlusalused seadmed
    ja materjal Sassi Mehaanika OÜ territooriumil, kus toimus osa tootmistegevusest.
    Hageja ei ole tõendanud, et esemeid Sassi Mehaanika OÜ territooriumile tegelikult ei
    viidud. Kolleegium leiab, et materjalide ja seadmete tootmiskohta viimist ei saa pidada
    juhatuse liikme kohustuste rikkumiseks. Kui esemed kuuluvad hagejale ning Sassi
    Mehaanika OÜ-l puudub õiguslik alus nende valdamiseks, on hagejal õigus nõuda need
    Sassi Mehaanika OÜ valdusest välja.

18. Vastuoluline on hageja väide, et tal ei olnud informatsiooni, kus materjalid ja seadmed
    on. Maakohtu 23.04.2015 istungil antud hageja juhatuse liikme AP seletusest nähtub, et
    kostja oli temale nimetanud esemete asukohana ka Sassi Mehaanika OÜ-d. Kui hageja
    ei teadnud kindlalt, kelle valduses tema asjad on, saanuks ta esitada nõude asja
    ettenäitamiseks nende isikute vastu, kelle valduses võivad asjad olla. VÕS § 1014
    sätestab, et asja valdaja vastu asjaga seotud nõuet omav isik või isik, kes tahab
    kontrollida sellise nõude olemasolu või puudumist, võib nõuda valdajalt asja
    ettenäitamist või asja ülevaatamise võimaldamist, kui tal on selleks õigustatud huvi.
    Erialakirjanduses on märgitud, et asja või dokumendi ettenäitamiseks võib esitada hagi
    ka olukorras, kus hageja üksnes kahtlustab, et teda huvitavad asjad ja dokumendid
    asuvad kostja valduses (P. Varul jt. Võlaõigusseadus III. Kommenteeritud väljaanne.
    Tallinn 2009, lk 561).



                                                                                           4
    19. Lisaks sellele, et juhatuse liige peab olema oma kohustusi rikkunud, on kahju
        hüvitamise nõude eelduseks muuhulgas ka asjaolu, et äriühingule on tekkinud kahju.
        Hageja ei ole tõendanud, et tema vara on vähenenud, st et ta on kaotanud nende esemete
        omandiõiguse või, et tal ei ole kostjast tingitud põhjustel neid esemeid võimalik nende
        valdajalt välja nõuda. Asjaolu, et Sassi Mehaanika OÜ hageja 20.11.2014 teabenõudele
        ei vastanud, seda ei tõenda.

    20. Ülaltoodule tuginedes on maakohus põhjendatult jätnud hagi rahuldamata.

Menetluskulude jaotus
  21. Maakohus jättis õigesti menetluskulud hageja kanda, kuid mõistis põhjendamatult
      hagejalt kostja kasuks välja menetluskulud 500 eurot. Kostja märkis menetluskulude
      kindlaksmääramise avalduses, et see summa kompenseerib tema otsesed kulud ja
      ajakulu, mis tehti dokumentide analüüsimiseks ja koostamiseks ning kohtuistungite
      ettevalmistuseks ja nendel osalemiseks. Ringkonnakohus selgitab, et menetluskulude
      loetelu on sätestatud tsiviilkohtumenetluse seadustiku 18. peatükis. Menetlusosalise
      enda ajakulu ei ole kuluks, mille rahalist hüvitamist ta saab vastaspoolelt nõuda. Kuna
      kostja ei ole selgitanud, millest koosnevad tema otsesed kulud, siis ei saa ka nende
      hüvitamise nõuet pidada põhjendatuks. Seega tuleb maakohtu otsus tühistada osas,
      milles kohus mõistis hagejalt kostja kasuks välja menetluskulud 500 eurot. Kolleegium
      jätab kostja avalduse maakohtu menetluskulude rahaliseks kindlaksmääramiseks
      rahuldamata.

    22. Võttes arvesse, et apellatsioonkaebus kuulub rahuldamisele üksnes maakohtu poolt
        kindlaks määratud menetluskulude osas ning lähtudes TsMS § 178 lg-st 4, mille
        kohaselt menetluskulude kindlaksmääramise vaidlustamisel tekkinud kulusid ei
        hüvitata, on kolleegiumi hinnangul põhjendatud jätta hageja menetluskulud
        ringkonnakohtus tema enda kanda. Kostja menetluskulud ringkonnakohtus tuleb
        apellatsioonkaebuse osalise rahuldamise tõttu jätta 3 % ulatuses tema enda kanda ja
        97 % ulatuses hageja kanda. Kostja ei ole kohtule menetluskulude nimekirja esitanud.
        Seega ringkonnakohtu menetluskulud, mida rahaliselt kindlaks määrata, puuduvad.


(allkirjastatud digitaalselt)   (allkirjastatud digitaalselt)     (allkirjastatud digitaalselt)
    Indrek Soots                     Gaida Kivinurm                       Indrek Parrest




                                                                                              5

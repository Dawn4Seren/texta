                          KOHTUMÄÄRUS

Kohus                         Viru Maakohus
Määruse aeg ja koht           16. juuni 2016, Rakvere kohtumajas
Kohtuasja number              1-14-3743
Kohtunik                      Anu Ammer

Kohtuistungi sekretär         Kätlin Koidumäe
Prokurör                      Enn Pustak
Kaitsja                       Vandeadvokaadi vanemabi Andres Veski
Tõlk                          Svetlana Hamaza
Kohtuasi                      Viru Vangla materjalid Ruslan Korsunovi vangistusest
                              tingimisi enne tähtaega vabastamiseks
Süüdimõistetu                 RUSLAN KORSUNOV, i.k. 38609083716, kannab
                              karistust Viru Vanglas, elukoht vabanemisel: xxxx
                              Karistuse kandmise algus 05.03.2014 ja lõpp 03.04.2017.
Kohtuasja läbivaatamise aeg 15.06.2016, avalikul videokohtuistungil
Kohtumääruse õiguslik alus    KarS § 76; KrMS § 426, § 383, § 384 ja § 387.

RESOLUTSIOON
Vabastada Ruslan Korsunov tingimisi enne tähtaega temale Viru Maakohtu 27.04.2015
otsusega mõistetud karistuse kandmisest katseajaga kuni määratud karistusaja lõpuni,
s.o. kuni 03.04.2017 ja määrata tema katseajaks Viru Vangla Kriminaalhooldusosakonna
juhataja poolt määratava kriminaalhooldusametniku järelevalve alla kohustades teda
katseajal järgima KarS § 75 lg 1 p 1 - 6 sätestatud kontrollnõudeid:
     1) elama kohtu määratud elukohas aadressil: xxxx;
     2) ilmuma kriminaalhooldaja määratud ajavahemike järel kriminaalhooldus-
     osakonda registreerimisele;
     3) alluma kriminaalhooldaja kontrollile oma elukohas ning esitama talle andmeid
     oma kohustuste täitmise ja elatusvahendite kohta;
     4) saama kriminaalhooldusametnikult eelneva loa elukohast lahkumiseks kauemaks
     kui viieteistkümneks päevaks;
     5) saama kriminaalhooldusametnikult eelneva loa elu-, töö- või õppimiskoha
     vahetamiseks;
     6) saama kriminaalhooldusametnikult eelneva loa Eesti territooriumilt lahkumiseks
     ja väljaspool Eesti territooriumi viibimiseks.


                                           1
Kohaldada Ruslan Korsunovi suhtes käitumiskontrolli ajaks KarS 75 lg 2 p 2, 21, 4, 7 ja
8 alusel järgmised kohustused:
       1) mitte tarvitama alkoholi;
       2) mitte omama või tarvitama narkootilisi või psühhotroopseid aineid;
       3) asuma tööle või õppima või võtma end Töötukassas arvele kahe nädala jooksul
       peale vanglast vabanemist;
       4) mitte suhtlema kriminaalkorras karistatud isikutega eelnevalt
       kriminaalhooldajalt luba taotlema (v.a. lähisugulased);
       5) osalema kriminaalhooldaja poolt valitud sotsiaalprogrammis.
Ruslan Korsunov vabastada tingimisi alates käesoleva kohtumääruse jõustumisest.
Välja mõista Ruslan Korsunovilt menetluskuluna riigituludesse 162,72 eurot kaitsetasu
vandeadvokaadi vanemabi Andres Veski poolt õigusabi osutamise eest.
Menetluskulud tasuda 30 päeva jooksul käesoleva kohtumääruse jõustumisest arvates
Rahandusministeeriumi arveldusarvele nr EE891010220034796011 AS-s SEB Pank, nr
EE932200221023778606 AS-is Swedbank, nr EE701700017001577198 Nordea Bank
Finland PLC Eesti filiaal või nr EE403300333416110002 Danske Bank AS Eesti filiaal,
viitenumber 2800049900, selgitusse märkida „Ruslan Korsunov, 1-14-3743,
menetluskulud“.
Kui rahaline nõue pole täies ulatuses tähtaegselt tasutud, suunatakse nõue kohtutäiturile
täitemenetlusse täitemenetluse seadustikus sätestatud korras.
Välja mõista riigieelarve selleks otstarbeks eraldatud vahenditest Advokaadibüroo Sirje
Must kasuks 162,72 eurot (sh käibemaks 20%) vandeadvokaadi vanemabi Andres Veski
poolt süüdimõistetu Ruslan Korsunovi kaitsjana riigi õigusabi korras osutatud õigusabi
eest.
Kohtumääruse väljatrükk saata Viru Vanglale, prokurörile, Ruslan Korsunovile ja tema
kaitsjale ning jõustumisel Riigi Tugiteenuste Keskusele.

Edasikaebamise kord

Kohtumäärusele on õigus esitada määruskaebus Viru Maakohtule 15 päeva jooksul alates
päevast, mil isik sai vaidlustatavast kohtumäärusest teada või pidi teada saama.

Asjaolud

Viru Vangla esitas 24.05.2016 Viru Maakohtule materjalid kinnipeetava Ruslan Korsunovi
vangistusest tingimisi enne tähtaega vabastamiseks.

Ruslan Korsunov on süüdi tunnistatud Viru Maakohtu 27.04.2015 kohtuotsusega KarS § 184
lg 2 p 1, 2 järgi ning talle mõisteti karistuseks 3 aastat ja 1 kuu vangistust. KarS § 68 lg 1 alusel
arvestati eelvangistuses viibitud aeg 1 päev karistusaja hulka ja mõisteti lõplikult ärakandmisele
3 aastat ja 29 päeva vangistust. Karistusaja alguseks luges kohus 05.03.2014.

Tulenevalt Ruslan Korsunovi ohtlikkuse tasemest ja uue kuriteo toimepanemise tõenäosusest
toetab Viru Vangla kinnipeetava vabastamist tingimisi enne tähtaega ning kinnipeetava
allutamist käitumiskontrollile koos lisakohustuste määramisega.




                                                 2
Kohtuistung

Ruslan Korsunov taotleb enda tingimisi ennetähtaegset vabastamist. Kinnipeetav selgitab, et
praegu on avavanglas, vabanemise korral asub elama abikaasa juurde ja tööle saab xxxx, seal
töötab praegugi. Avaldab, et abikaasa peab minema operatsioonile ja naise haiglas oleku ajal ei
vaata lapse järele keegi ning ka seetõttu tahab ennetähtaegselt vabaneda, et perele igati toeks
olla. Kinnitab, et läbis rehabilitatsiooni, narkosõltuvusest sai vabaks ja endiste sõpradega enam
ei suhtle.

Prokurör asja arutamisest osa ei võtnud, kuid on esitanud kohtule kirjaliku seisukoha, mille
kohaselt prokuratuur kinnipeetava taasühiskonnastamise huvidest lähtuvalt toetab kinnipeetava
ennetähtaegset vabastamist. Prokurör märgib, et nõustub kinnipeetava iseloomustuses toodud
arvamusega katseajaks kohustuste valiku kohta ning lisab, et kinnipeetava käitumine vanglas
(distsiplinaarkaristuste puudumine, tööhõives oaslemine, sotsiaalprogrammide läbimine,
riigikeele õppimine jne) viitab sellele, et kinnipeetav on teinud jõupingutusi õiguskuuleka elu
suunas.

Kaitsja on seisukohal, et kuna vangla on isikut usaldanud sedavõrd, et on ta viinud üle
avavanglasse ehk leebemale kinnipidamisrežiimile, siis on järelikult isik positiivses suunas
muutunud. Ruslan Korsunovil on olemas perekond ja töökoht, tal on motivatsioon jätkata
vabaduses seadusekuulekat elu. Kaitsja palub kinnipeetava tingimisi ennetähtaegselt
vabastada.

Kohtumääruse põhjendused

Kohus, kuulanud ära süüdimõistetu ja tema kaitsja ning tutvunud Viru Vangla poolt esitatud
materjali ja prokuröri seisukohaga leiab, et Ruslan Korsunovi saab vabastada vangistusest
tingimisi enne tähtaega.

KarS § 76 lg 2 p 2 kohaselt võib kohus katseajaga tingimisi enne tähtaega vangistusest
vabastada tahtlikus esimese astme kuriteos süüdlase, kui ta on tegelikult ära kandnud vähemalt
kaks kolmandikku mõistetud karistusajast, kuid mitte vähem kui neli kuud.

Vastavalt KarS § 76 lg 4 arvestab kohus katseajaga tingimisi enne tähtaega vangistusest
vabastamise otsustamisel kuriteo toimepanemise asjaolusid, süüdimõistetu isikut, varasemat
elukäiku ning käitumist karistuse kandmise ajal, samuti tema elutingimusi ja neid tagajärgi,
mida võib süüdimõistetule kaasa tuua tingimisi enne tähtaega karistusest vabastamine.

Kohus leiab, et Ruslan Korsunovile saab anda võimaluse näidata, et ta suudab vabaduses
seaduskuulekat elu elada ja talle pandud kohustusi järgida.

Kinnipeetav asub vabanedes elama äiale kuuluvasse 2-toalisesse korterisse xxxx. Seega on
isikul olemas kindel elukoht, mis on ennetähtaegse vabastamise vältimatuks eelduseks. Samuti
on teda ootamas lähedased abikaasa, poja ja ema näol. Suhted sugulastega on head ja toetavad
ning kinnipeetav on lähedaste poolt koju oodatud. Abikaasa on valmis Ruslan Korsunovi
vabanemisjärgselt moraalselt toetama.

Vabanemisjärgse töökoha kohta garantiikiri isikul puudub, teave töökoha olemasolu kohta on
paljasõnaline. Kuid kinnipeetaval on võimalus end koheselt arvele võtta Töötukassas, et oleks


                                               3
tagatud riigipoolsed garantiid tööturuametis pakutavate teenuste näol. Vanglas on isik olnud
hõivatud majandustöödel, probleeme pole esile toodud.

Vangla koostatud iseloomustusest nähtub, et kinnipeetaval puuduvad distsiplinaarkaristused.
Riigikohtu praktika kohaselt (lahend 3-1-1-91-06) vangistatu õiguspärane käitumine on
vangistusest ennetähtaegse vabastamise oluliseks tingimuseks. Käesoleval juhul on see
tingimus täidetud.

Positiivseks loeb kohus ka asjaolu, et kinnipeetav on vangistuse jooksul                läbinud
sotsiaalprogrammi „Eluviisitreening“, kus osales aktiivselt, osales narkomaanidele suunatud
tugigrupis, kus töötas aktiivselt kaasa ja läbis riigikeele õppe A1 tasemel. Alates 16.06.2015
viibib kinnipeetav sõltuvusrehabilitatsioonisektoris, kus tegeleb aktiivselt oma
sõltuvusprobleemiga. Seega on Ruslan Korsunov kasutanud vangistuses viibitud aega
otstarbekalt.

Kriminaalhooldaja hinnangul on Ruslan Korsunovil soov täiendada oma teadmisi, soovib
individuaalset nõustamist sõltuvusainete tarvitamise vallas, hoolib oma perekonnast, mõtleb
tuleviku üle ja soovib muuta oma elustiili, on motiveeritud tegelema
narkosõltuvusprobleemiga. Isiku enda väitel on tema väärtushinnangud ja elust arusaamad
muutunud ning tulevikus soovib tegeleda perekonna heaolu tagamisega.

Vähetähtis pole ka asjaolu, et kinnipeetaval tuleb läbida veel katseaeg kriminaalhooldaja
järelevalve all, mille jooksul saab kinnipeetav kinnistada oma positiivseid hoiakuid ning
käitumiskontrolli raames saab isik jätkuvalt maandada uute kuritegude toimepanemise riske.

Kohus leiab, et käesoleval juhul on karistus oma eesmärgi täitnud. Kinnipeetavale mõistetud
karistus on proportsionaalne juba ära kantud karistusega. Kohus on seisukohal, et antud juhul
on isiku taasühiskonnastamise huvides vangistusest tingimisi vabastamise efektiivsus suurem
karistuse lõpuni kandmisest vanglas. Kinnipeetavale saab anda võimaluse näidata, et ta suudab
kriminaalhoolduse nõuetekohaselt läbida ning ta on võimeline edaspidi järgima õiguskuulekat
eluviisi. Tööle asumine aitaks suurendada iseseisva majandusliku toimetuleku oskust,
vähendada tegevusetust, mis omakorda peaks vähendama uute kuritegude toimepanemise riske.
Ka saab kinnipeetav asuda täitma oma kohustusi vastutustundliku lapsevanemana.

Eeltoodust tulenevalt kohus leiab, et Ruslan Korsunov kuulub karistuse kandmisest
vabastamisele tingimisi enne tähtaega ühes lisakohustuste määramisega. Katseaja pikkuseks on
KarS § 76 lg 5 kohaselt ära kandmata karistusaja pikkus, kuid mitte lühemana kui kuus kuud.
Katseajaks allutatakse süüdlane käesoleva seadustiku §-s 75 sätestatud käitumiskontrollile,
kuid mitte rohkem kuni kahekümne neljaks kuuks.


/allkirjastatud digitaalselt/

Anu Ammer
Kohtunik




                                              4

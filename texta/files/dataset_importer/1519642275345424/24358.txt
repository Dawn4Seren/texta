                                                                        Tsiviilasi nr 2-15-7898




                          KOHTUOTSUS
                               EESTI VABARIIGI NIMEL

Kohus                            Tartu Maakohus
Kohtukoosseis                    Tartu Maakohtu kohtunik Margit Jõgeva
Otsuse tegemise aeg ja koht      4. veebruar 2016. a, Tartu kohtumaja
Tsiviilasja number               2-15-7898
Tsiviilasi                       Leonid Tsingisseri hagi Oleg Priimaki vastu võlgnevuse
                                 väljamõistmiseks.
Tsiviilasja hind                 480 eurot
Menetlusosalised ja nende           -   hageja Leonid Tsingisser (isikukood: XXX, elukoht: XXX);
esindajad                           -   kostja Oleg Priimak (isikukood: XXXX, elukoht: XXXX).
Menetlus                         Kirjalik menetlus
RESOLUTSIOON
  1. Rahuldada Leonid Tsingisseri hagi Oleg Priimaki vastu võlgnevuse väljamõistmiseks.
  2. Välja mõista Oleg Priimakilt Leonid Tsingisseri kasuks 7.03.2015. a võlatunnistusest
     tulenev võlgnevus 480 eurot (nelisada kaheksakümmend eurot).
  3. Jätta menetluskulud Oleg Priimaki kanda.
  4. Välja mõista Oleg Priimakilt Leonid Tsingisseri kasuks menetluskulude katteks 100
     eurot.

Edasikaebamise kord
Tartu Maakohus ei anna luba otsuse edasikaebamiseks (TsMS § 442 lg 10).
Ringkonnakohus võtab apellatsioonkaebuse menetlusse üksnes juhul, kui maakohtu otsuses on antud
luba edasikaebamiseks või kui maakohtu otsuse tegemisel on selgelt ebaõigesti kohaldatud
materiaalõiguse normi või on selgelt rikutud menetlusõiguse normi või on selgelt ebaõigesti hinnatud
tõendeid ja see võis oluliselt mõjutada lahendit.
Kohtuotsuse peale võib esitada Tartu Ringkonnakohtule apellatsioonkaebuse 30 päeva jooksul alates
otsuse kättetoimetamisest, kuid mitte hiljem kui viie kuu möödumisel otsuse avalikult
teatavakstegemisest (TsMS § 630 lg 1, § 632 lg 1, § 633 lg 1). Kui apellant soovib asja arutamist
kohtuistungil, peab ta seda apellatsioonkaebuses märkima; vastasel juhul loetakse, et ta on nõus asja
lahendamisega kirjalikus menetluses (TsMS § 442 lg 6, § 633 lg 7).
Seaduses sätestatud tähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb, eelkõige esitama kaebuse. Kaebuse
põhjendamiseks või riigilõivu tasumiseks või kaebuses esineva sellise puuduse kõrvaldamiseks, mis
on seotud menetlusabi taotlemisega, annab kohus mõistliku tähtaja pärast menetlusabi andmise


                                             1
 taotluse lahendamist, kui nimetatud taotlus ei olnud esitatud põhjendamatult või tähtaja pikendamise
 eesmärgil. See ei välista menetlustähtaja ennistamist (TsMS § 187 lg 6).

HAGEJA NÕUE JA PÕHJENDUSED (tl. 1-4; 29-30).
Hagiavalduse kohaselt võlgneb Oleg Priimak (kostja) Leonid Tsingisserile (hageja) võlakirja alusel 480
eurot, mis tuli tasuda hiljemalt 7.04.2015. a. Hageja tasus kostja eest J.P. võla 480 eurot. Hageja märgib,
et võlakiri sõlmiti, kuna kostja ja J.P. ei saanud võla 480 eurot tasumise osas kokkuleppele, kostja võlga
ei vaidlustanud, kuid väitis, et hetkel ei ole raha.
Hageja palub kostjalt välja mõista võlgnevus summas 480 eurot. Menetluskulud palub hageja
jätta kostja kanda.


KOSTJA VASTUS HAGIAVALDUSELE (tl. 24; 33; 43-48).
Kostja hagi ei tunnista ja palub jätta hagi rahuldamata. Kostja leiab, et hageja ei ole teinud kostja eest
sooritust, mille alusel saaks hagejal tekkida kostja vastu tagasinõudeõigus VÕS § 78 lg 4 alusel.
Kostja selgitab, et asus 2014. a novembris koos XXX J.P. elama üürikorterisse aadressil XXXX, mis
kuulus J.P. XXX A.L.. Kokkuleppe kohaselt pidi kostja tasuma kommunaalmaksed ja alates detsembrist
2014. a pool üürist s.o 125 eurot kuus. 5.03.2015. a teatas J.P. kostjale, et võtab ära korterisse jäänud
kostja asjad ning tagastab need siis, kui kostja on korteriga seotud võlad tasunud.
7.03.2015. a kokkusaamisel J.P. ja hagejaga, tegi hageja kostjale ettepaneku, et kui kostja kirjutab
kinnituse hagejale, et võlgneb J.P. 480 eurot, tagastab J.P. kostjale tema asjad. J.P. kostjale osasid asju
tagastanud ei ole ja keeldub nende tagastamisest.
Kostja leiab, et hageja ja kostja vahel sõlmitud 7.03.2015. a kokkulepe on käsundusleping, millega
hageja nõustus aitama kostjat ja J.P. võla tasumise asjas kokkuleppe sõlmimisel ning hageja kohustus
J.P. tasuma kostja eest 480 eurot ja võimaldama kostjal saada J.P. tagasi oma asjad. Kuna hageja ei ole
käsunduslepingut täitnud, ei ole hagejal tekkinud õigust lepingujärgsele tasule 480 eurot. Käesolevalt
ütleb kostja käsunduslepingu erakorraliselt üles.
Kui kohus leiab, et pooltevahelist käsunduslepingut ei saa erakorraliselt üles öelda, leiab kostja
alternatiivselt, et pooltevaheline kokkulepe on tühistatav kuna tegemist on deklaratiivse
võlatunnistusega. Menetluskulud palub kostja jätta hageja kanda.

KOHTU SEISUKOHT
Tulenevalt tsiviilkohtumenetluse seadustiku (TsMS) § 436 lg-st 7 ei ole kohus seotud poolte esitatud
õigussuhtele antud õigusliku kvalifikatsiooniga, vaid kohaldab seadust ise, olles enne tuvastanud hagi
aluseks olevad asjaolud.

Kohtule on esitatud kostja poolt 7.03.2015. a allkirjastatud võlakiri (tl. 8), millest nähtuvalt kohustus
kostja kuu aja jooksul maksma hagejale raha 480 eurot panga ülekandega.

Võlaõigusseaduse (VÕS) § 30 kohaselt leping, millega lubatakse kohustuse täitmist selliselt, et
lubadusega luuakse iseseisev kohustus või millega tunnistatakse kohustuse olemasolu, on võlatunnistus.
Võlatunnistuse olemasolul tuleb eeldada, et tegemist on deklaratiivse võlatunnistusega.
Deklaratiivse võlatunnistuse eesmärgiks ei ole luua uut kohustust, vaid üksnes olemasoleva kohustuse
kinnitamine ja seeläbi võlgniku loobumine võimalikest vastuväidetest võlale, millega samuti
lihtsustatakse võla sissenõudmist (vt nt Riigikohtu 24. aprilli 2006. a otsus tsiviilasjas nr 3-2-1-21-06).
Võlatunnistusele hinnangu andmisel tuleb arvestada, et võlatunnistuse tähendus määratakse
võlatunnistuse sisu ja ulatusega, kusjuures võlatunnistuse sõnastus ei ole määrava tähendusega.
Analüüsida tuleb võlatunnistuse andmise põhjust ning eesmärki, samuti lepingueelsete läbirääkimiste
asjaolusid, poolte huve jms (vt. Riigikohtu 17.03.2009. a otsus tsiviilasjas nr 3-2-1-15-09).


                                                2
Kostja esitatud vastuväidete kohaselt on võlakiri antud seoses kostja üürilepingust tuleneva
võlgnevusega J.P. ees summas 480 eurot. Hageja on kostja sellekohast väidet kinnitanud. Seega puudub
poolte vahel vaidlus selle üle, et poolte vahel tekkinud võlasuhte (võlakirja) aluseks oli kostja võlgnevus
J.P. ees summas 480 eurot.
Kostja on oma varasemates ja ka viimases menetlusdokumendis (tl. 46) esitanud vastuväite, millest
nähtuvalt on nõus hagejale võlgnevuse tasuma kui hageja tasub J.P. 480 eurot ja J.P. tagastab kostjale
tema asjad. Võlatunnistusest ei nähtu tingimust, et kostjal on kohustus võlgnevus tasuda juhul, kui hageja
või J.P. poolt on tehtud teatav sooritus. Asjaolu, et hageja ei ole J.P. kostja põhikohustusest tulenevat
võlgnevust tasunud, ei ole käesoleva võlatunnistuse seisukohast oluline.
Seega hinnates võlatunnistuse andmise asjaolusid, sisu, eesmärki ning poolte ühist tahet, milleks oli
kokku leppida ja kinnitada kostja üürivõlgnevust J.P. ees, leiab kohus, et käesoleval juhul on tegemist
deklaratiivse võlatunnistusega VÕS § 30 mõttes.
Deklaratiivse võlatunnistuse tagajärjeks on eeskätt tõendamiskoormise muutmine, s.t võlgnik peab
tõendama, et tunnustatud võlga ei ole või see on lõppenud (vt. Riigikohtu 6.05.2015. a otsus tsiviilasjas
nr 3-2-1-25-15). Kostja ei ole kohtule esitanud tõendeid selle kohta, et võlg oleks tasutud või võlga ei
eksisteeri.
Kohus leiab, kostja vastuväide selle kohta, et hagejal ei ole tagasinõude õigust VÕS § 78 lg 4 järgi, on
asjakohatu. Hageja on esitanud nõude 7.03.2015. a kostja poolt allkirjastatud võlakirja alusel, millest
tulenevalt on võlasuhte poolteks hageja ja kostja, mitte J.P.. Tulenevalt asjaolust, et J.P. ei ole käesolevas
vaidluses võlasuhte pooleks, ei oma käesoleval juhul ka tähendust, kas hageja on kostja võlgnevuse J.P.
tasunud või mitte VÕS § 78 mõtte kohaselt.
Kostja väitel on 7.03.2015. a dokumendi näol tegemist käsunduslepinguga. Kohus märgib, et käesolevat
võlatunnistust ei saa kuidagi käsitleda käsunduslepinguna, kuna nimetatud dokument on ainuisikuliselt
kostja poolt allkirjastatud ning sellel puudub igasugune viide hageja tahteavaldusele nimetatud lepingu
sõlmimiseks.

Tuginedes eeloodud põhjendustele rahuldab kohus hagi ja mõistab kostjalt hageja kasuks välja
võlgnevuse 480 eurot.

MENETLUSKULUD
TsMS § 173 lõike 1 kohaselt asja menetlenud kohus märgib menetluskulude jaotuse menetlusosaliste
vahel kohtuotsuses või menetlust lõpetavas määruses.
TsMS § 162 lõige 1 näeb ette, et hagimenetluse kulud kannab pool, kelle kahjuks otsus tehti. Kuna kohus
rahuldas hagi tuleb menetluskulud jätta TsMS § 162 lg 1 alusel kostja kanda.
TsMS § 174 lg 1 kohaselt menetluskulude rahalise suuruse määrab menetluskulude jaotuse alusel
vajalikus ja põhjendatud ulatuses kindlaks asja menetlev kohus samas tsiviilasjas, millega seoses kulud
tekkisid. Kohus määrab menetluskulude rahalise suuruse kindlaks ka siis, kui menetlusosalised ei esita
menetluskulude kindlaksmääramise taotlust, võttes aluseks menetluskulude nimekirja või tsiviilasja
materjalid.
Hageja menetluskuludeks on riigilõiv 100 eurot ja nõustamise ning hagi koostamise kulu 20 eurot, kokku
120 eurot. Hageja palub nimetatud menetluskulud kostjalt välja mõista.

Riigilõiv on TsMS § 138 lg 2 kohaselt kohtukulu. Asja materjalide kohaselt on hageja tasunud
hagiavalduse esitamisel 25.05.2015. a riigilõivu 100 eurot. Seega on põhjendatud kostjalt hageja kasuks
välja mõista hageja kantud riigilõiv 100 eurot.
TsMS § 144 p 1 kohaselt on kohtuvälisteks kuludeks menetlusosaliste esindajakulud. TsMS § 175 lg 1
kohaselt kui menetlusosaline peab menetluskulude jaotust kindlaksmäärava kohtulahendi kohaselt
kandma teist menetlusosalist esindanud lepingulise esindaja kulud, mõistab kohus kulud välja
põhjendatud ja vajalikus ulatuses. Lepinguline esindaja on menetlusosalist menetluses esindav advokaat
või muu esindaja käesoleva seadustiku §-s 218 sätestatu kohaselt.
                                                 3
Kuna asja materjalide kohaselt hagejal menetluses esindajat ei olnud, ei kuulu hageja kulutused seoses
hagiavalduse koostamisega hüvitamisele.


/allkirjastatud digitaalselt/
Kohtunik




                                              4

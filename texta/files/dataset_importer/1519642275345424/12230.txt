                              KOHTUOTSUS
                                  EESTI VABARIIGI NIMEL


Kohus                                 Tartu Ringkonnakohus

Kohtukoosseis                         Triin Uusen-Nacke, Andra Pärsimägi, Viivi Tomson

Otsuse tegemise aeg ja koht           20. juuni 2016 Tartu

Tsiviilasja number                    2-13-32629

Tsiviilasi                            P.K. hagi T.A. vastu võlgnevuse väljamõistmiseks

Tsiviilasja hind                      19 392,65 eurot

apellatsioonikohtus

Vaidlustatud kohtulahend              Tartu Maakohtu 26. jaanuari 2016 otsus

Kaebuse esitaja ja kaebuse liik       T.A. apellatsioonkaebus

Kohtuistungi toimumise aeg            Kirjalik menetlus

Menetlusosalised ja nende             Apellant (kostja): T.A. (isikukood XXXXXXXXXX)
esindajad                             Vastustaja (hageja): P.K. (isikukood XXXXXXXXX),
                                      esindaja riigi õigusabi korras advokaat Heiki Kuningas
RESOLUTSIOON                          1. Jätta Tartu Maakohtu 26. jaanuari 2016 otsus
                                      muutmata.
                                      2. Jätta apellatsioonkaebus rahuldamata.
                                      3. Jätta menetluskulud ringkonnakohtus T.A. kanda.
                                        4. Rahuldada advokaat Heiki Kuninga 11. mai 2016 taotlus
                                        riigi õigusabi tasu suuruse ja riigi õigusabi kulude
                                        hüvitamise ulatuse kindlaksmääramiseks.
                                        5. Määrata riigi õigusabi tasu ja kulude suuruseks
                                        Advokaadibüroo Objartel & Partnerid advokaat Heiki
                                        Kuninga poolt P.K.le tsiviilasjas nr 2-13-32629 osutatud
                                        õigusabi eest kokku 192 eurot, sh käibemaks     32 eurot.
                                        6.   Välja   mõista    T.A.lt     riigituludesse  P.K.le
                                        ringkonnakohtus osutatud riigi õigusabi eest 192 eurot.
                                        7. Saata otsus p-de 5 ja 6 osas Eesti Advokatuurile,
                                        Advokaadibüroole      Objartel        &       Partnerid,
                                        Rahandusministeeriumile ja Riigi Tugiteenuste Keskusele.

 Edasikaebamise kord                    Otsuse peale võib esitada kassatsioonkaebuse Riigikohtule
                                        30 päeva jooksul otsuse kättetoimetamisest.
                                        Hagimenetluses      Riigikohtus    võib    menetlusosaline
                                        menetlustoiminguid teha ning avaldusi ja taotlusi esitada
                                        üksnes vandeadvokaadi vahendusel, kui seaduses ei ole
                                        sätestatud teisiti.
                                        Juhul, kui menetlusosaline taotleb menetlusabi, peab ta
                                        esitama tähtaja kestel kassatsioonkaebuse. Kaebuse
                                        põhjendamiseks või riigilõivu tasumiseks või kaebuses esineva
                                        sellise puuduse kõrvaldamiseks, mis on seotud menetlusabi
                                        taotlemisega, annab kohus mõistliku tähtaja pärast
                                        menetlusabi taotluse lahendamist, kui nimetatud taotlus ei ole
                                        esitatud põhjendamatult või tähtaja pikendamise eesmärgil.


MENETLUSOSALISTE NÕUDED, VASTUVÄITED JA PÕHJENDUSED

1. P.K. (hageja) esitas 8. juulil 2013 Tartu Maakohtu hagi T.A. (kostja) vastu, milles palus mõista
kostjalt hageja kasuks välja põhivõla 24 975,38 eurot ning intressi 245,35 eurot. 26. septembri
2013 menetlusdokumendis vähendas hageja oma nõuet ning palus mõista kostjalt hageja kasuks
välja põhivõla 19 137,90 eurot ja intressi 263,13 eurot.
Hagiavalduses märgitu kohaselt sõlmisid kostja kui hageja esindaja, S.R. ja T.H. 3. juulil 2007
kokkuleppe, mille kohaselt kostja kinnitas, et on saanud S.R.ilt hagejale kuulunud kinnistu eest
476 000 krooni (s.o 30 421,94 eurot). Saadud summast on kostja tasunud ülekannetega erinevate
isikute kontodele. O.K. kontole on kostja tasunud 2010. a kokku 2556,56 eurot ning 2011.a kokku
1890 eurot. K.K. kontole on kostja tasunud 2011-2012. a kokku 1000 eurot. Kinnistu müügist
saadud rahast on tagastamata 24 975,38 eurot (30 421,94 – 5446,56). Seoses kostja poolt esitatud
vastuväitega vähendas hageja põhinõuet 5837,47 euro võrra, sest kostja poolt tehtud ülekanded
hagejale ja kohtutäiturile olid hagejale varasemalt teadmata.
Hageja tugineb TsÜS § 117 lg-le 1 ning VÕS §-le 619, § 620 lg-le 1, § 624 lg-le ja § 626
lg-tele 1 ja 2. Kokkuleppest tulenevalt oli poolte vahel käsundist tulenev õigussuhe. Kokkuleppes
ei ole kindlaks määratud tähtaega, millal tuleb raha hagejale üle anda. Viidates VÕS § 82
lg-tele 3 ja 7 leidis hageja, et mõistlikuks vajalikuks ajaks on viis kuud. Hageja kannab karistust
Tartu Vanglas, mistõttu suhtlemine kostjaga on komplitseeritud.


                                                2
2. Kostja ei tunnistanud hagi. Vastuväidete kohaselt on hageja moonutanud pooltevahelist
käsundisuhet, jättes märkimata, et selle aluseks oli 27. veebruaril 2006 sõlmitud kliendileping,
mille kohaselt kostja võttis endale ülesandeks kaitsta hagejat kriminaalasjas nr 1-05-259 nii Eesti
kohtutes kui ka Euroopa Inimõiguste Kohtus (EIK). Hagejal rahaliste vahendite puudumise tõttu
lepiti kokku, et advokaadi tasu kaetakse hageja kinnistu müügist saadud rahast. Kostja ei ole
kinnistu müügist 476 000 krooni saanud. Kostja on saanud S.R.ilt 226 000 krooni, millest
83 336,75 krooni on tasutud hageja eest kohtutäitur Aive Kolsarile ja 8000 krooni on kantud hageja
isiklikule vabanemiskontole, seega jäi kostja käsutusse 134 663,25 krooni. Nimetatud summast on
kostja arvestanud enda töötasuks ja kulutuste katteks 49 443 krooni (3160 eurot) ning tagastanud
hagejale ülejäänud summa ehk 5446,56 eurot.

MAAKOHTU LAHEND

3. Tartu Maakohus rahuldas 26. jaanuari 2016 otsusega hagi osaliselt, mõistis T.A.lt välja
P.K. kasuks põhivõla 19 137,90 eurot ning intressivõla 254,75 eurot. Maakohus jättis rahuldamata
P.K. nõude intressisummas 8,38 eurot ning jättis arvestamata ja tähelepanuta P.K. 14. jaanuaril
2016 esitatud menetlusdokumendi. Menetluskulud jättis maakohus T.A. kanda, rahuldas advokaat
Heiki Kuninga tasutaotluse ja määras advokaadile tasuks 1455,84 eurot (sh käibemaks 242,64
eurot) ning mõistis T.A.lt riigituludesse välja menetluskulud summas 2105,84 eurot.
Maakohtu otsuses esitatud põhjenduste kohaselt puudub vaidlus selles, et kostja, tegutsedes
advokaadina, esindas hagejat kaitsjana kriminaalasjas nr 1-05-259, esitades mh ka kaebuse
EIK-sse. Kohtu arvates tuleb eristada hageja esindamise eesmärgil loodud õigussuhet poolte vahel
ja õigussuhet, mille alusel hageja volitas kostjat vastu võtma tema kinnisasja müügist laekuvaid
rahasummasid. Viimase volituse tuvastas kohus poolte vande all antud ütlustega. Tunnistaja S.R.i,
hageja (keda esindas kostja) ja T.H. vahel 3. juulil 2007 sõlmitud kolmepoolse kokkuleppega ning
S.R.i päringuga on hageja tõendatud, et kostja on kokkuleppe allkirjastamise päeval (s.o 6. augustil
2007) saanud S.R.ilt hageja kinnisasja müügist 476 000 krooni (s.o 30 421,94 eurot). Kohtu
hinnangul ei lükka raha saamise fakti ümber kostja viide kirjadele. Hageja poolt kohtuistungil
vande all mainitust lähtuvalt nentis kohus, et hageja oli talle avaldatud asjaoludest nähtavalt
segaduses, sest osapooled avaldasid talle vastuolulist infot. Maakohus ei nõustunud kostjaga selles,
et võlakiri tõendab, et ta ei ole kinnistu müügist raha saanud.
Maakohus leidis, et pooltevaheline õigussuhe kvalifitseerub käsunduslepinguna (VÕS § 619).
Kolmandatele isikutele tasuti käsundi raames kokku 11 284,04 eurot. S.R.i ütluste ja kolmepoolse
kokkuleppega luges kohus tõendatuks, et S.R.ile oli antud volitus T.H. 50 000 krooni (s.o 3195,58
euro) maksmiseks, kuid seda väljaspool hageja ja kostja vahel sõlmitud käsundit. Käsundi täitmise
järel pidi kostjale kätte jääma 19 137,80 eurot. Kohtule ei ole esitatud tõendeid käsunduslepingu
tasulisuse kohta. Kohaldamisele ei kuulu VÕS § 627. Kohus leidis, et kostjapoolse
tasaarvestusavalduse esitamine ei ole tõendamist leidnud. Kirjalik õigusabileping hageja
kaitsmiseks oli sõlmitud kostja ja T.H. vahel, millest nähtuvalt said õigusabiteenust puudutavast
käsunduslepingust kostjal nõuded tekkida T.H., mitte hageja, vastu. VÕS § 626 lg 1 alusel peab
kostja hagejale 19 137,80 eurot tagastama ning VÕS       § 626 lg 2 alusel tasuma ka intressi.



MENETLUSOSALISTE TAOTLUSED JA PÕHJENDUSED

4. Kostja T.A. esitas apellatsioonkaebuse, milles taotleb Tartu Maakohtu 26. jaanuari 2016 otsuse
tühistamist ja uue otsuse tegemist, millega jätta hagi rahuldamata.
Apellatsioonkaebuses esitatud väidete kohaselt:



                                                  3
1) tuli hagiavalduselt tasuda riigilõivu. Hageja on taotlenud riigilõivu tasumisest vabastamist
vastavalt TsMS § 180 lg-le 1, kuid maakohtu 21. augusti 2013 määrusest ei nähtu, et kohus oleks
hageja taotluse rahuldanud. Kohus käsitles I astme kuriteo eest reaalse vangistuse kohaldamist kui
privileegi, mis toob vältimatult kaasa isiku menetluskuludest vabastamise. Kuna kostja vangis ei
viibi, seatakse teda hagejaga võrreldes ebavõrdsesse olukorda;
2) on maakohus hagi rahuldamisel tuginenud peamiselt ühele tõendile, s.o endise KGB töötaja
tunnistaja S.R.i omakasulistele ütlustele, mis kogumis on eluliselt ebausutavad ning ei haaku teiste
tõenditega. Kostja on põhjendanud, miks oli vaja allkiri anda kogu rahasumma kättesaamise kohta
hoolimata sellest, et tegelikkuses oli kokkuleppele allkirja andmise ajaks saanud kätte vaid
226 000 krooni. Kohus jättis tähelepanuta, et tunnistaja näol oli tegemist asjast huvitatud isikuga;
3) on maakohus ebaõigesti hinnanud ka muid tõendeid. Kostja ütles kohtuistungil, et temale ja
S.R.ile mõeldud kirjad olid saadetud ühele aadressile ja teisele kirjale aastaarvu mittemärkimine
oli seletatav sellega, et olulisemale (S.R.ile adresseeritud) kirjale oli aastaarv märgitud. Hageja,
omades kogemust kohtuasjades osalemisel, ei ole kindlasti isik, kes laseb ennast mingil erinevate
isikute poolt edastatud informatsioonil segadusse viia.
4) on hageja ja S.R. andnud ütlusi selle kohta, et laenuleping nr 05LL/04-2006 on fiktiivne.
Laenuleping on sõlmitud ajaliselt tunduvalt varem kui kokkulepe, mille alusel kostja S.R.ilt
väidetavalt raha sai. Maakohus on jätnud tähelepanuta, et S.R.i poolt on kokkulepe allkirjastatud
alles 17. juulil 2007 ning seda ei saa pidada jõustunuks enne, kui see on allkirjastatud kõigi poolte
poolt. Maakohus on jätnud tähelepanuta ka selle, et rahasummade maksmine kostjale S.R.i poolt
toimus viimase ütluste kohaselt mitte hageja, vaid tema kambrikaaslase V.K. korraldusel;
5) välistas hageja hagiavalduse esitamisega enda kaitsekulud kriminaalasjas nr 1-05-259 ning
leidis, et kostja pidi teda kolmes kohtuastmes teenindama tasuta. Hageja on kohtuistungil
kinnitanud, et ta aktsepteerib õigusabilepingut ning järelikult nõustus ta ka summadega, mis on
õigusabiks kulunud;
6) ei sisaldu 6. augusti 2007 (apellatsioonkaebuses 6.08.2006) kokkuleppes kohustust
kohtutäiturile või hageja vabanemisfondi tasumise kohta, kuid kostjad on need maksed teinud.
Kuigi hageja on väitnud, et ta ei tea sellest midagi, teatab vangla administratsioon maksete
tegemisest kohustuslikus korras;
7) kasutas kostja käsunduslepingu alusel saadut täpses vastavuses hagejalt saadud juhistega, samas
kui hageja keeldub korralduste andmist mäletamast. Summas 250 000 krooni jäi S.R.i poolt
lubatud raha kostjale üle andmata. Kostja on sellest hagejat teavitanud ja hageja on sellega
nõustunud, eeldades, et S.R. kunagi oma kohustuse täidab. Kui kostja oleks jätnud kokkuleppe
allkirjastamata, ei oleks hagejal üldse võimalust kohtukulude hüvitamiseks ning oma õiguste
kaitseks EIK-sse pöördumiseks.
5. Hageja P. Kangro vaidleb apellatsioonkaebusele vastu.
Vastuväidete kohaselt:
1) on ebaõige apellandi väide, et maakohus tugines peamiselt tunnistaja S.R.i ütlustele. Otsuses on
viide kokkuleppele. Nii kokkulepe kui tunnistaja S.R. kinnitavad, et kostja sai kokkuleppe
sõlmimise aja seisuga raha kätte. Maakohus on õigesti märkinud, et tegemist oli kostja enda
tunnistajaga;
2) pooltevahelist kokkulepet selle kohta, et kostja pidi saama tasu kinnistu müügist saadud raha
arvelt, ei ole tõendatud. Kostja pole esitanud selget arvestust, mis mahus ta õigusabi osutas, palju
ta on tasu saanud ja palju on saamata;




                                                 4
3) ei ole apellandi väited vastustaja isiku kohta asjakohased. Kui hageja sai vastuolulist teavet, siis
sõltumata tema isikuomadustest ei suuda keegi sellises olukorras orienteeruda;
4) on apellandi viide laenulepingule asjakohatu. Selle alusel ei ole vastustaja nõudeid esitanud
ning sellele tuginedes ei ole apellant oma kohustuse täitmist tõendanud;
5) jääb arusaamatuks, mis tähtsus on S.R.i allkirja andmise kuupäeval, kui kohustatud isikuks
hageja ees on kokkuleppe kohaselt kostja;
6) kui V. Kütt omab teavet, mis on tõendusliku tähendusega, tulnuks kostjal see tõend esitada ja
taotleda selle isiku ülekuulamist. Tunnistaja S.R. on V.K. nime maininud vaid nii palju, et tema
korraldusel maksis tunnistaja raha kostjale ning tl 87 olev võlakiri käsitleb V.K. kaitsekulusid;
7) on tõendamata apellandi väited selle kohta, et vastustaja raha kasutamine ja sellega seonduvad
toimingud olid kõik hagejaga kooskõlastatud;
8) esitas kostja tl 87 oleva võlakirja, mis peaks tõendama, et tunnistaja S.R. võlgneb kostjale osa
hageja kinnistu müügist saadud rahast. See väide on vastuolus tunnistaja ütlustega, mille kohaselt
ei ole võlakiri hagejaga seotud ja ei puuduta hageja kinnistu müügist saadud raha. Samuti on kostja
väide vastuolus tema käitumisega;
9) on ebaloogiline ja ebausutav, et kostja kirjutab alla dokumendile summa kättesaamise kohta,
mida ta tegelikult kätte saanud ei ole.

RINGKONNAKOHTU PÕHJENDUSED

6. Ringkonnakohus leiab, et apellatsioonkaebus tuleb jätta rahuldamata ja Tartu Maakohtu
26. jaanuari 2016 otsus muutmata.
Kuna Tartu Maakohtu 26. jaanuari 2016 otsus on seaduslik ja põhjendatud, siis nõustudes esimese
astme kohtu põhjendustega, ei pea ringkonnakohus kooskõlas TsMS § 654 lg-ga 6 vajalikuks neid
kõiki oma otsuses korrata.
Maakohus on õigesti hinnanud asjas tõendeid, kohaldanud materiaalõigus- ja protsessiõigusnorme
ning ükski apellatsioonkaebuses esitatud väide ei ole maakohtu vaidlustatud otsuse tühistamise
aluseks.
7. Ebaõige on apellandi väide, et Tartu Maakohtu 21. augusti 2013 määrusest (I kd tl 35-36) ei
nähtu, et kohus oleks hageja taotluse rahuldanud ja vabastanud ta riigilõivu tasumisest hagi
esitamisel. Viidatud määrusest nähtuvalt vabastati hageja hagi esitamisel riigilõivu tasumisest.
Asjakohatu on apellandi viide ebavõrdsele kohtlemisele seeläbi, et hageja sai menetlusabi, kuna
viibib vangistuses, kuid apellant pidi tasuma apellatsioonkaebuse esitamisel riigilõivu. TsMS
§ 181 lg 1 p 1 kohaselt antakse menetlusabi, kui menetlusabi taotleja ei suuda oma majandusliku
seisundi tõttu menetluskulusid tasuda või kui ta suudab neid tasuda üksnes osaliselt või
osamaksetena. Seega seadusest tulenevalt hinnatakse menetlusabi taotleja majanduslikku seisundit
ning asjas puuduvad tõendid selle kohta, et hageja ja kostja majanduslik seisund oleks ühesugune
ning sellises olukorras oleks hagejale antud menetlusabi, kuid kostjale mitte.
8. Alusetu on apellandi väide, et maakohus on hagi rahuldamisel tuginenud peamiselt ühele
tõendile, s.o tunnistaja S.R.i ütlustele, mis on vastuolus teiste tõenditega.
Maakohus on hinnanud asjas esitatud tõendeid kogumis. Maakohus on analüüsinud tõendeid
vaidlustatud otsuse p-s 5. Ringkonnakohus nõustub maakohtu poolt tõenditele antud hinnanguga
ning ei pea vajalikuks korrata maakohtu poolset tõendite analüüsi.
Asja materjalidest nähtuvalt kostja, tegutsedes advokaadina, esindas hagejat kaitsjana
kriminaalasjas nr 1-05-259 (kohtuotsused ja kohtuistungi protokollid kriminaalasjas I kd tl 42-85),


                                                  5
esitas mh ka kaebuse Euroopa Inimõiguste Kohtule. Lisaks eelnimetatule volitas hageja kostjat
vastu võtma tema kinnisasja müügist laekuvaid rahasummasid. Pooled ei vaidle selle üle, et kostjal
oli nimetatud volitus, kuid vaidlus on poolte vahel selles, kui suure summa sularaha võttis kostja
hageja esindajana vastu S.R.ilt 2007. aasta kokkuleppe järgi (I kd tl 7).
9. Hageja seisukoha järgi sai kostja tema esindajana S.R.ilt 476 000 krooni (30 421,94 eurot) ning
arvestades kostja poolt hageja huvides tehtud väljamakseid nimetatud rahasummast, on hagejal
saamata 19 137,90 eurot.
Kostja vastuväite järgi sai ta S.R.ilt 226 000 krooni (14 444,03 eurot) ning kogu summa on
kasutatud hageja kulutuste ja honorari katteks.
Hageja seisukohta tõendavad: 1) 2007. aasta kokkulepe (kokkuleppe osalised P.K., S.R. ja T.H.),
mille p-i 1 kohaselt hageja volitatud esindaja T.A. kinnitab, et on saanud S.R.ilt P.Kle kuulunud
kinnisasja müügist kätte 476 000 krooni; 2) tunnistaja S.R.i ütlused (I kd tl 159 - 161), mille
kohaselt andis ta kokkuleppe alusel T.A.le üle 476 000 krooni ja lisaks         T. Huntile 50 000
krooni; 3) S.R.i 31.07.2007 päring hagejale (I kd tl 167).
10. Kostja poolt oma vastuväite tõendamiseks esitatud tõendid ei lükka ümber hageja väidetut.
Kostja esitatud võlakiri (I kd tl 87) kinnitab S.R.i võlgnevust kostja ees, kuid mitte hageja ees,
ning seetõttu nimetatud võlakirja alusel ei saa asuda seisukohale, et S.R. ei tasunud kokkuleppe
alusel kostjale kui hageja esindajale kogu kokkuleppes nimetatud summat. Lisaks eeltoodule
nähtub tunnistaja S.R.i ütlustest, et võlakiri puudutab võlgnevust seoses V. K. kaitsjatasuga ning
kostja ei ole seda ümber lükanud. Alusetu on kostja seisukoht, et 07.08.2007 võlakirja summale
250 000 krooni saab pidada kokkuleppe 476 000 krooni maksmise kohta lahutamatuks osaks.
Kokkuleppest ei nähtu, et võlakiri oleks selle lahutamatu osa.
Ringkonnakohtu hinnangul ei tõenda kostja vastuväidet selle kohta, et ta kokkuleppe alusel ei
saanud reaalselt 476 000 krooni, vaid 226 000 krooni, kostja poolt maakohtule esitatud hageja kiri
S.R.ile (I kd tl 186) ja P. kiri T.le (I kd tl 187). Siinkohal ei nõustu ringkonnakohus maakohtuga,
et ei ole tuvastatav, mis aastal on P. kiri T.le saadetud. Kirja sisust nähtub, et tegemist on 2008.
aastaga (kirjas on märge „arvan, et see toimub esmaspäeval 18.02.08.“)
P. kirjast T.le võib järeldada, et T on öelnud kokkuleppe alusel saadud rahasummaks 220 tuhat,
kuid P. arvates pidi see summa olema 476 tuhat. Nimetatud kiri ei tõenda seda, kui suure summa
reaalselt kostja sai S.R.ilt kokkuleppe alusel. Hageja poolt 13.02.2008 S.R.ile saadetud kiri on
arvatavasti koostatud lähtudes kostja poolt esitatud asjaoludest ning kajastavad neid, s.o ka selle
alusel ei saa üheselt järeldada, et kostja poolt kokkuleppe alusel S.R.ilt saadud summaks oli
226 000 krooni. S.R. on kinnitanud kostjale kui hageja esindajale 476 000 krooni üleandmist,
kostja on kokkuleppel oma allkirjaga seda kinnitanud ning eelnimetatud kirjad ei anna alust asuda
seisukohale, et kostja sai reaalselt vähem raha.
Siinkohal nõustub ringkonnakohus maakohtu seisukohaga, et kostja on õigusalast kõrgharidust
omav isik, kes pidi teadma, et allkiri dokumendil raha kättesaamise kohta omab õiguslikus mõttes
kaalukat tähendust, s.o kostja pidi aru saama, et allkirjastades kokkuleppe ja mitte saades selle
alusel nimetatud rahasummat, peab ta suutma tõendada vaidluse korral selle mittesaamist.
11. Apellandi seisukoha kohaselt välistas hageja hagiavalduse esitamisega enda kaitsjakulud
kriminaalasjas nr 1-05 -259, kuigi on kinnitanud, et aktsepteerib õigusabilepingut.
Maakohus on kostja väidet õigusabitasu tasaarvestamise kohta kokkuleppe alusel saadud
summaga käsitlenud vaidlustatud otsuse p-s 7, ringkonnakohus nõustub maakohtu põhjendustega
ning ei pea vajalikuks neid korrata. Lisaks märgib ringkonnakohus, et asja materjalidest nähtuvalt
ei ole kostja esitanud selget arvestust, mis mahus ta reaalselt hagejale õigusabi osutas, kui palju ta
on tasu saanud ning mis osas on talle õigusabitasu maksmata.


                                                  6
12. Asjakohatu on apellatsioonkaebuses esitatud viide laenulepingule nr 05LL/04-2006, sest
hageja ei ole oma nõudes nimetatud laenulepingule tuginenud ja laenuleping ei tõenda ka seda, et
kostja oleks oma kohustuse hageja ees täitnud.
Alusetu on apellandi väide, et kokkuleppe alusel rahasumma maksmine S.R.i poolt kostjale toimus
mitte hageja, vaid V.K., korraldusel. Kohtule esitatud kokkuleppel on hageja märkus, et ta volitab
vandeadvokaat T.A.i sellele kokkuleppele alla kirjutama kokkuleppe p-s 1 näidatud rahasumma
temale üleandmise päeval üleandmise järgselt. Seega on kostjale rahasumma tasumine toimunud
siiski hageja korraldusel, s.o hagejalt saadud volituse alusel.
13. Apellandi väite kohaselt 6. augusti 2007 (apellatsioonkaebuses märgitud 6.08.2006)
kokkuleppes ei sisaldu kohustust kohtutäiturile või hageja vabanemisfondi tasumise kohta, kuid
kostjad on need maksed teinud.
Nimetatud väide on arusaamatu ja ei seondu kuidagi antud tsiviilasja tõendamisesemega. Hageja
on nimetatud maksed maha arvanud kostja võlgnevusest.
14. Kuna apellatsioonkaebus jääb rahuldamata, siis jäävad menetluskulud ringkonnakohtus TsMS
§ 171 lg 1 alusel apellandi kanda.
Hageja esindajaks on olnud kohtumenetluses riigi õigusabi korras advokaat Heiki Kuningas, kes
esitas 11. mail 2016 taotluse riigi õigusabi tasu suuruse ja kulude hüvitamise ulatuse
kindlaksmääramiseks P.K. esindamisel käesolevas tsiviilasjas. Esindaja on teinud riigi õigusabi
osutamisel järgmisi toiminguid: maakohtu otsuse analüüs 1,5 h (60 eurot), kostja apellatsiooniga
tutvumine, vastuse koostamine 1,5 h (60 eurot), apellatsiooni vastuse lõpetamine 1 h (40 eurot).
Advokaat Heiki Kuningas palub määrata oma tasuks 160 eurot, millele lisandub käibemaks 20%
summas 32 eurot, kokku 192 eurot.
Ringkonnakohus leiab, et advokaat Heiki Kuninga taotlus riigi õigusabi tasu saamiseks on
kooskõlas RÕS § 22 lg-ga 1 ning Eesti Advokatuuri juhatuse 15. detsembri 2009 otsusega „Riigi
õigusabi osutamise eest makstava tasu arvestamise alused, maksmise kord ja tasumäärad ning riigi
õigusabi osutamisega kaasnevate kulude hüvitamise ulatus ja kord“.
Ringkonnakohus peab põhjendatuks määrata advokaat Heiki Kuningale riigi õigusabi tasu kokku
summas 192 eurot (sh käibemaks 20% summas 32 eurot). Nimetatud summa kuulub
väljamaksmisele.
TsMS § 190 lg 3 alusel tuleb T.A.lt riigituludesse välja mõista menetluskulud summas 192 eurot.



/allkirjastatud digitaalselt/      /allkirjastatud digitaalselt/       /allkirjastatud digitaalselt/
     Triin Uusen-Nacke                  Andra Pärsimägi                     Viivi Tomson




                                                7

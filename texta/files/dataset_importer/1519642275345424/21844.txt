                    TARTU MAAKOHUS
                          KOHTUOTSUS
                             EESTI VABARIIGI NIMEL

 Avalikult teatavakstegemine         Viljandi kohtumaja                       08. märts 2016
 Tsiviilasi (number ja avaldus)      nr 2-15-115833
 Hagi ese                            Osaühing Aktiva Finants hagi Tõnis Raali vastu
                                     põhivõlgnevuse 739,94 euro ja viivise 0,15% päevas
                                     põhinõudelt (s.h sissenõutav 576,04 eurot) nõudes, aga
                                     mitte rohkem kui põhinõudesumma
 Hagihind                            1479,88 eurot
 Menetlusstaadium                    hagi lahendamine
                                     lihtmenetlus
 Kohtukoosseis                       kohtunik Aivar Hint
 Hageja                              Osaühing Aktiva Finants (registrikood 10746479; aadress
                                     A.     Weizenbergi    20,   10150     Tallinn,   e-post:
                                     inkasso@julianus.ee)
 Hageja esindaja                     Kadri Timuska (OÜ Julianuse Õigusbüroo, e-post:
                                     jurist@julianus.ee)
 Kostja                              Tõnis Raal (isikukood xxxxxxxxxx; aadress xxxxxxx x-xx,
                                     xxxx-xxxxxx, xxxx xxxx, xxxxx xxxxxxxx)

RESOLUTSIOON
1. Rahuldada Osaühing Aktiva Finants hagi Tõnis Raali vastu osaliselt.
2. Välja mõista Tõnis Raalilt Osaühing Aktiva Finants kasuks põhivõlgnevus summas 250
   (kakssada viiskümmend) eurot ning viivis põhivõlalt summas 250 (kakssada
   viiskümmend) eurot.
3. Jätta Osaühing Aktiva Finants hagi põhinõudes summas 489,94 eurot ning viivisenõudes
   summas 326 eurot rahuldamata.
4. Jaotada menetluskulud ja jätta 34% menetluskuludest kostja ning 66%
   menetluskuludest hageja kanda.
5. Välja mõista Tõnis Raalilt Osaühing Aktiva Finants kasuks menetluskulud summas 110
   (ükssada kümme) eurot ja 50 senti ning viivis menetluskuludelt võlaõigusseaduse § 113
   lg-s 1 sätestatud määras. Lõpetada menetluskulude viivisearvestus, kui see ületab 110,50
   eurot.
6. Tunnistada kohtuotsus viivitamatult täidetavaks.
7. Toimetada kohtuotsuse koopia kätte menetlusosalistele.

Selgitused otsusele
8. Selgitada:
8.1 arvestades hagihinda, mis ei ületa põhinõudelt 2000 eurot ning koos kõrvalnõuetega 4000
    eurot, on kohus asja lahendanud TsMS § 405 lg 1 kohaselt õiglase äranägemise kohaselt

                                          1
    lihtsustatud korras, kaldudes kõrvale üldistest menetlusreeglitest, s.o ilma kohtuistungi
    pidamiseta ning menetlusosaliste ärakuulamisega; menetlusosalistele on teatatud õigusest
    olla kohtu poolt ära kuulatud;
8.2 TsMS § 444 lg 1 ning 2 kohaselt võib kohus lihtmenetluse otsuse kirjeldavas osas jätta
    märkimata nõuete kohta esitatud väited, vastuväited ja esitatud tõendid, samuti riigi- või
    kohaliku omavalitsuse asutuse seisukoha. Samuti võib kohus lihtmenetluse korral
    kohtuotsuse põhjendavas osas piirduda üksnes õigusliku põhjenduse ja tõendite, millele on
    rajatud kohtu järeldused, märkimisega;
8.3 TsMS § 637 lg 21 kohaselt võetakse lihtmenetluse asjas esitatud apellatsioonkaebus Tartu
    Ringkonnakohtus menetlusse üksnes juhul, kui maakohtu otsuses on antud luba
    edasikaebamiseks või kui maakohtu otsuse tegemisel on selgelt ebaõigesti kohaldatud
    materiaalõiguse normi või on selgelt rikutud menetlusõiguse normi või on selgelt ebaõigesti
    hinnatud tõendeid ja see võis oluliselt mõjutada lahendit. Kohtuotsuse peale on siis õigus
    esitada apellatsioonkaebus Tartu Ringkonnakohtule 30 päeva jooksul alates otsuse
    kättetoimetamisest, kuid mitte hiljem kui viie kuu möödumisel kohtuotsuse avalikult
    teatavakstegemisest. Kaebus võidakse lahendada kirjalikus menetluses, kui kaebuses ei
    taotleta selle lahendamist istungil;
8.4 TsMS § 187 lg 6 kohaselt, kui menetlusosaline taotleb menetlusabi, peab ta esitama tähtaja
    kestel apellatsioonkaebuse; kaebuse põhjendamiseks või riigilõivu tasumiseks või kaebuses
    esineva sellise puuduse kõrvaldamiseks, mis on seotud menetlusabi taotlemisega, annab
    kohus mõistliku tähtaja pärast menetlusabi taotluse lahendamist, kui see taotlus ei ole esitatud
    põhjendamatult või tähtaja pikendamise eesmärgil.


ASJAOLUDE KIRJELDUS JA KOHTUOTSUSE PÕHJENDUSED

1. Hageja nõue (hagi ese) ja faktilised asjaolud
Hageja on 06.10.2015 esitanud kostja vastu nõude tulenevalt AS Tele2 Eesti ja kostja vahel
20.12.2011 sõlmitud telekommunikatsiooniteenusega liitumislepingust nr 10099295 (tl 8) ja
20.10.2015 nõude täpsustuse kohaselt samal päeval samade poolte vahel sõlmitud seadme
juurdeostulepingust (tl 37). Nõue on hagejale loovutatud 03.10.2014.

Hagiavalduse kohaselt kohustus AS Tele2 Eesti pakkuma kostjale telekommunikatsiooniteenust
ning kostja kohustus saadud teenuste ja kauba eest vastavalt esitatud arvetele õigeaegselt ja
regulaarselt tasuma. Samuti sai kostja hagiavalduse täpsustuse kohaselt seadme juurdeostulepingu
alusel Tele2 Eesti AS-ilt tahvelarvuti Apple iPad 2 (16GB 3G+WiFi) soodushinnaga 0 eurot.
Seadme tegelik hind on 629,00 eurot. Pooled leppisid nimetatud lepinguga kokku, et muudavad
liitumislepingu teenuspaketiga "tahvelarvuti pakett" numbrile 58514882 tähtajaliseks kuni
20.12.2013. a. Teenuspaketi tingimuste (tl 37 p) kohaselt 24-kuulise tarbimiskohustusega lepingu
ennetähtaegsel lõpetamisel kohustus klient tasuma leppetrahvi 7 kuni 24 kuud enne tähtaja lõppu
590,00 eurot. Kostjaga sõlmitud leping öeldi ühepoolselt üles võlgnevuse tõttu 25.03.2013. a,
seega enne tarbimiskohustuse lõppu. Kostja sai endale tasuta seadme eelduses, et on 24 kuu
jooksul Tele2 Eesti AS-i klient. Kostja rikkus oma lepingulist kohustust seetõttu on hagejal õigus
nõuda kostjalt leppetrahvi hüvitamist, arvestades ka asjaolu, et antud leppetrahv on määratud
hüvitamaks kostjale tasuta antud seadme väärtust.

Arvetest tulenevalt on tasumata 751,43 eurot, millest arvestati maha arvetel nr 37604780,
37953802 ja 38956679 märgitud viivis 3,83 eurot. Hagiavalduse kohaselt võlgneb kostja hagejale
põhivõlana 739,94 eurot, millele lisanduvad viivised vastavalt sõlmitud lepingu tüüptingimuste
määrale 0,15% võlgnetavalt summalt päevas hageja poolt põhinõude suuruseni vähendatud

                                              2
summani, s.h hagiavalduse esitamiseni summas 576,04 eurot ning edaspidi mitte rohkem kui
163,90 eurot. Lisaks nõuab hageja kostjalt menetluskuludena tasutud riigilõivu summas 200 eurot
ning õigusabikulusid summas 415,43 eurot.

Hagi õigusliku alusena viitab hageja VÕS § 76 lg-le 1, VÕS § 82 lg-le 1, VÕS §-le 100, VÕS §
101 lg 1 p-dele 1 ja 6 ja VÕS § 113 lg-le 1.

2. Kostja vastuväited
Kostja on hagile 10.11.2015 vastanud ning leidnud, et kohtul tuleks tühistada leppetrahv summas
154,70 eurot ning vähendada leppetrahv 590 eurot mõistliku suuruseni, samuti vähendada
menetluskulusid. Kompromissina on kostja nõus hagejale maksma 500 eurot. Kostja on esitanud
kohtule tõenditena maksekorraldused (tl 67-82), mille kohaselt on Tele2 Eesti AS-le maksnud
lepingute kehtivuse ajal perioodil 15.01.2012-20.05.2013 kogusummana 500,01 eurot.

3. Hageja täiendav seisukoht

Hageja selgitab täiendavas seisukohas, et 01.09.2013 esitatud arvel nr 39666022 märgitud
"viivised ja leppetrahvid kokku" on arve lk 2 kohaselt võlgnevuse sissenõudmise kulud summas
154,70 eurot. Võla sissenõudmiskulud tulenevad Tele2 Eesti Aktsiaseltsi hinnakirjast (lisatud
hagiavaldusele), mis on kostjaga sõlmitud liitumislepingu lahutamatuks osaks ning millega
tutvumist ja nõustumist on kostja kinnitanud oma allkirjaga liitumislepingul. Hinnakirja kohaselt
on võla sissenõudmiskulud 22% + km ehk antud juhul arvutatud järgmiselt: 594,99 eurot x 26,00%
= 154,70 eurot. Hageja ei pea põhjendatuks kostja palvet tühistada võla sissenõudmisega
seonduvad kulud. Tele2 Eesti Aktsiaselts on kandnud kulusid, kuna kostja on jätnud oma
lepingulised kohustused tähtaegselt tasumata ning seega kuuluvad tasumisele ka võla
sissenõudmise kulud.

Kostja ja Tele2 Eesti Aktsiaseltsi vahel 20.12.2011 sõlmitud liitumislepinguga kaasnes kostjale
tähtajaline kohustus ja teenuspakett "tahvelarvuti pakett" Teenuspaketi tingimuste kohaselt sai
kostja endale tasuta tahvelarvuti iPad2, mille maksumus sisaldub paketi kuutasus 29,95 eurot ja
millega kaasneb tähtajaline leping 24. kuuks. Lepingu ennetähtaegsel lõpetamisel on klient
kohustatud tasuma leppetrahvi 7 - 24 kuud enne tähtaja lõppu 590 eurot. Kuna kostjaga 20.12.2011
sõlmitud liitumisleping lõpetati enne 24. kuulise tähtaja (20.12.2013) lõppu, on kostja kohustatud
tasuma leppetrahvi lepingu ennetähtaegse lõpetamise eest ja kompenseerimaks saadud seadme
maksumust.

Hageja õigusabikulud summas 415,43 eurot sisaldab nõude alusdokumentidega tutvumist, kohtule
maksekäsu kiirmenetluse avalduse esitamist, millele kostja esitas vastuväite ning hagiavalduse
koostamist ja esitamist. Hageja on kulutanud kokku 5 tundi ja 30 minutit menetlustoimingutele ja
hageja tunnitasu on antud asjas 75,00 eurot. Hageja on pidanud oma õiguste kaitseks pöörduma
kohtu poole ning seega nimetatud kulud igati vajalikud ja põhjendatud TsMS §175 lõike 1 alusel.

Viimases seisukohas 29.12.2015 on hageja avaldanud, et teenuspaketi „Tahvelarvuti pakett“
kuumaksed ei ole igakuised osamaksed seadme eest, vaid igakuine kindlaksmääratud kuutasu
kostja poolt kasutatud Tele2 Eesti AS teenuste eest – kõned, sms-lühisõnumid, internet
tahvelarvutis. Kostja ei tasunud iga kasutatud teenuse eest eraldi vastavalt tegelikult tarbitud
mahule, vaid tasus kindla kuumakse, olenemata reaalsest teenuste tarbimisest.




                                            3
4. Kohtu põhjendused

TsMS § 444 lg 2 alusel piirdub kohus põhjendavas osas üksnes õiguslike põhjenduste ning
tõendite, millele on rajatud kohtu järeldused, märkimisega.

Kohtu hinnangul tuleb hagi rahuldada osaliselt.

Kohus märgib, et tulenevalt TsMS § 438 lg-st 1 ja § 436 lg-st 7 on kohtul tarbija vastu esitatud
nõude lahendamisel kohustus kontrollida tüüptingimuste kehtivust ka siis, kui pooled ise ei ole
sellele tuginenud. Kohtu hinnangul tuleb kostja ja Tele2 Eesti AS vahel 20.12.2011 sõlmitud
liitumislepingut nr 10099295 (tl 8) ning samal päeval sõlmitud seadme juurdeostulepingut (tl 37)
lugeda sõlmituks tüüptingimustel VÕS § 35 lg 1 tähenduses. Samuti on viidatud lepingute
lahutamatuks lisaks olevate Tele2 teenuste kasutamise tingimuste näol tegemist tüüptingimustega.
Juurdeostuleping on kohtu hinnangul järelmaksuga müügileping, kuna lepingus sisaldub märge, et
tahvelarvuti maksumus sisaldub paketi kuutasus (tl 37 p) ning paketiga kohustus kostja liituma 24
kuuks. Seega on järelmaksuleping sõlmitud 24 kuuks. Kohus ei nõustu seega lepingu sõnastusest
tulenevalt hageja seisukohaga, et teenuspaketi „Tahvelarvuti pakett“ kuumaksed ei ole igakuised
osamaksed seadme eest, vaid igakuine kindlaksmääratud kuutasu kostja poolt kasutatud Tele2
Eesti AS teenuste eest.

VÕS § 42 lg 1 sätestab, et tüüptingimus on tühine, kui see lepingu olemust, sisu, sõlmimise viisi,
lepingupoolte huvisid ja teisi olulisi asjaolusid arvestades kahjustab teist lepingupoolt
ebamõistlikult, eelkõige siis, kui tüüptingimusega on lepingust tulenevate õiguste ja kohustuste
tasakaalu teise lepingupoole kahjuks oluliselt rikutud. Ebamõistlikku kahjustamist eeldatakse, kui
tüüptingimusega kaldutakse kõrvale seaduse olulisest põhimõttest või kui tüüptingimus piirab teise
lepingupoole lepingu olemusest tulenevaid õiguseid ja kohustusi selliselt, et lepingu eesmärgi
saavutamine muutub küsitavaks. Tüüptingimuse tühisust ja sellega seotud asjaolusid hinnatakse
lepingu sõlmimise aja seisuga.

VÕS § 42 lg 3 p 5 06.02.2013 ja 07.02.2013 kehtinud redaktsiooni kohaselt lepingus, mille teiseks
pooleks on tarbija, on ebamõistlikult kahjustav eelkõige tüüptingimus, millega nähakse ette, et
teine lepingupool peab oma kohustuse rikkumise korral maksma tingimuse kasutajale
ebamõistlikult suurt leppetrahvi, ebamõistlikult suurt kindlaksmääratud suuruses kahjuhüvitist või
muud hüvitist, või kui teiselt lepingupoolelt võetakse võimalus tõendada tegeliku kahju suurust.

Hagist nähtuvalt on kostjal temale esitatud arvete (tl 9-20p) eest muuhulgas tasumata leppetrahv
590 eurot (tl 13-13p) ja võla sissenõudmiskulud 154,70 eurot (tl 17-17p).

Kohus leiab, et Tele2 teenuste kasutamise üldtingimuste p 4.8 (tl 23 p), mille kohaselt on klient
kohustatud hüvitama Tele2 kulud, mis on seotud kliendilt võlgnevuse sissenõudmisega, s.h
kulutused võlgnevuse sissenõudmises osalevate Tele2 esindajana tegutsevate isikute teenuste eest,
on tühine, sest võlgnevuse sissenõudmise kuluga on sellises määras (sissenõudmise kulu suurus
26% võlgnevusest) kostja kahjuks oluliselt kõrvale kaldutud poolte õiguste ja kohustuste
tasakaalust. Kohus leiab, et võlgnevuse sissenõudmise kulu 154,70 eurot on tüüptingimusena
kostjat ebamõistlikult kahjustav ja seetõttu tühine. Seega tuleb selles osas nõue jätta rahuldamata.

Kostja on taotlenud kohtult leppetrahvi vähendamist mõistliku suuruseni. Võlaõigusseaduse § 162
lg 1 kohaselt kui tasumisele kuuluv leppetrahv on ebamõistlikult suur, võib kohus seda leppetrahvi
maksmiseks kohustatud lepingupoole nõudmisel vähendada mõistliku suuruseni, arvestades

                                             4
eelkõige kohustuse täitmise ulatust tema poolt, teise lepingupoole õigustatud huvi ja lepingupoolte
majanduslikku seisundit.

Hageja nõuab tüüptingimustele tuginedes kostjalt leppetrahvi 590 eurot, kuna leping öeldi üles
25.03.2013, s.o 9 kuud enne tähtaja saabumist. Leppetrahv pidanuks kostja hinnangul katma
seadme väärtuse. Kohtu hinnangul on nõutav leppetrahv siiski kostjapoolset kohustuse täitmise
ulatust arvestades liiga suur. Sealjuures arvestab kohus ülaltoodud põhjendusega, et kuumaksetes
pidi sisalduma ka ostetud seadme maksumus. Kohus leiab, et leppetrahvi on põhjendatud
vähendada 250 euroni.

Eeltoodust tulenevalt väheneb ka sissenõutavaks muutunud viivis, millise summa on 08.03.2016
seisuga sissenõutavaks muutununa 280,88 eurot (250 eurot × 749 päeva × 0,15%). Kohtu
hinnangul ei ole põhjendatud välja mõista kostjalt põhinõuet ületav viivisesumma. Kohus arvestab
ka hageja poolt hagiavalduses väljendatud taotlust mitte mõista viivist suuremas määras kui
põhivõlg. Seetõttu vähendab kohus väljamõistetavat viivisesummat 250 euroni.

TsMS § 163 lg 1 järgi kannavad pooled hagi osalise rahuldamise korral menetluskulud võrdsetes
osades, kui kohus ei jaota menetluskulusid võrdeliselt hagi rahuldamise ulatusega või ei jäta
menetluskulusid täielikult või osaliselt poolte endi kanda. Kohus, rahuldades hagi osaliselt, s.o
34% ulatuses esitatud nõudest, jätab menetluskulud 34% ulatuses kostja kanda ja 66% ulatuses
hageja kanda.

Kohus määrab hageja menetluskulude rahaliseks suuruseks 325 eurot, millest 200 eurot on
riigilõiv ja 125 eurot lepingulise esindaja kulud põhjendatud ja vajalikus ulatuses TsMS § 175 lg
1 mõttes.

Kohus, rahuldades hagi osaliselt, mõistab hageja taotlusel kostjalt välja menetluskuluna 110,50
eurot (34% 325 eurost). Hageja taotlusel mõistab kohus TsMS § 177 lg 4 alusel kostjalt välja
viivise menetluskulult 110,50 eurolt käesoleva kohtuotsuse jõustumisest alates kuni
menetluskulude tasumiseni VÕS § 113 lg 1 teises lauses sätestatud määras. Kohus määrab, et
viivisearvestus tuleb lõpetada, kui see ületab 110,50 eurot.


(allkirjastatud digitaalselt)

Aivar Hint
kohtunik




                                             5

                                                                       Kriminaalasi nr 1-15-8497




                                   KOHTUMÄÄRUS

26. mail 2016 Viru Maakohtu kohtunik Tiit Kullerkupp Rakvere kohtumajas kirjalikus
menetluses läbi vaadanud Viru Vangla kriminaalhooldusosakonna Rakvere esinduse
kriminaalhooldusametniku Eret Enni erakorralise ettekande Aivar Vallistele määratud katseaja
pikendamiseks,

                                      t e g i k i n d l a k s:

Viru Maakohtu 15.10.2015 otsusega nr 1-15-8497 tunnistati Aivar Valliste süüdi KarS § 424
järgi ning karistuseks mõisteti talle 8 kuud vangistust. KarS § 74 alusel jäeti vangistus tingimisi
kohaldamata 18-kuulise katseajaga. Katseajaks allutati isik kriminaalhooldaja
käitumiskontrollile ning teda kohustati järgima KarS § 75 lg-s 1 sätestatud kontrollnõudeid ning
KarS § 75 lg 2 p 2 alusel mitte tarvitama alkoholi. Kohtuotsus jõustus 31.10.2015.

25.05.2016 esitas kriminaalhooldaja kohtule erakorralise ettekande Aivar Valliste suhtes
põhjusel, et hooldusalune on rikkunud talle pandud lisakohustust mitte tarvitada alkoholi.
Ettekande kohaselt tuli Aivar Valliste 16.05.2016 Viru Vangla Kriminaalhooldusosakonda
registreerima alkoholijoobe tunnustega. Kriminaalhooldaja Eret Enn mõõtis kriminaalhooldaja
Natalja Zinovjeva juuresolekul hooldusalusel alkoholijoobe 0,324 mg/l kohta. 16.05.2016 ei
olnud hooldusalune võimeline kirjalikku seletust andma, seega hooldusaluselt 19.05.2016
võetud kirjaliku seletuse järgi tarvitas ta 15.05.2016 alkoholi (viina ja õlut) oma kodusel
aadressil koos tuttavatega.

Ametnik on hooldusalusega kohtunud 11-l korral, registreerimiskohustust on Aivar Valliste
täitnud korrektselt. Viru Maakohtu 29.02.2016 määrusega pikendati hooldusalusele määratud
katseaega 2 kuu võrra, kuna hooldusalune rikkus talle pandud kohustust mitte tarvitada
alkoholi. Peale viimast rikkumist pöördus hooldusalune 23.05.2016 uuesti alkoholismivastasele
ravile, seekord Narva Polikliinikusse. Aivar Valliste käis psühhiaater I K vastuvõtul ning
psühhiaater tegi hooldusalusele 3aastase alkoholivastase kodeeriva süsti. Hooldusalune on
motiveeritud olema kaine eluviisiga ning tegeleb oma alkoholismi probleemiga. Lähtudes
eeltoodust teeb kriminaalhooldaja ettepaneku pikendada Aivar Valliste katseaega 3 kuu võrra.
Lisa katseaeg annab hooldusalusele võimaluse ennast parandada ja näidata oma suutlikkust
käituda edaspidiselt seaduskuulekalt.

KrMS § 427 lg 1 sätestab, et KarS § 74 lõike 4 kohaselt süüdimõistetule täiendavate kohustuste
määramise või kohustuste kergendamise või tühistamise otsustab süüdimõistetu elukoha järgse
maakohtu täitmiskohtunik oma määrusega. KrMS § 432 lg 1 kohaselt lahendab kohtulahendi
täitmisega seonduvad küsimused täitmiskohtunik määrusega kirjalikus menetluses
kohtumenetluse pooli kohtusse kutsumata, kui käesoleva paragrahvi lõikest 3 ei tulene teisiti.



                                                                                                 1
KarS § 74 lg 4 sätestab, et kui süüdlane ei järgi katseajal kontrollnõudeid või ei täida talle
pandud kohustusi, võib kohus määrata talle täiendavaid kohustusi vastavalt KarS § 75 lõikes 2
sätestatule, pikendada katseaega kuni ühe aasta võrra või pöörata karistuse täitmisele.

Kohus, tutvunud erakorralise ettekande ja kriminaalasja materjalidega, on seisukohal, et
kriminaalhooldusametniku taotlus on põhjendatud ning esitatud asjaoludel saab käesoleval ajal
pidada katseaja pikendamist piisavalt mõjusaks abinõuks hooldusaluse mõjutamisel.
Hooldusalusele saab anda täiendava võimaluse näidata tahet täita katseaja nõudeid.

Lähtudes eeltoodust ja juhindudes KarS § 74 lg 4; KrMS § 387, 427, 432 kohtunik

                                         m ä ä r a s:

Viru Vangla Kriminaalhooldusosakonna Rakvere esinduse kriminaalhooldusametniku
erakorraline ettekanne rahuldada.

Pikendada AIVAR VALLISTE’le (ik 37910020334, elukoht xxxx) Viru Maakohtu
15.10.2015 otsusega määratud ja Viru Maakohtu 29.02.2016 määrusega pikendatud
katseaega veel 3 (kolme) kuu võrra, s.o kuni 14.09.2017.

Määruse peale on õigus esitada Viru Maakohtule määruskaebus 15 päeva jooksul, alates
päevast, mil isik sai vaidlustatavast kohtumäärusest teada või pidi teada saama.

Kohtumääruse ärakiri saata kriminaalhooldusametnikule ja Aivar Vallistele.


Kohtunik                            /digitaalselt allkirjastatud/             Tiit Kullerkupp




                                                                                            2

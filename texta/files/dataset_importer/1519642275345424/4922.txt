                      KOHTUMÄÄRUS

Kohus                               Tallinna Ringkonnakohus
Kohtukoosseis                       Gaida Kivinurm, Margo Klaar, Iko Nõmm
Määruse tegemise aeg ja koht        17.10.2016, Tallinn
Tsiviilasja number                  2-15-106259
Tsiviilasi                          JJ hagi KK vastu üürivõla           1840 euro,
                                    kõrvalkulude     333,61 euro        ja   viivise
                                    väljamõistmiseks
Vaidlustatud kohtulahend            Pärnu Maakohtu 30.08.2016 otsus

Kaebuse esitaja ja kaebuse liik     KK apellatsioonkaebus
Menetlusosalised, nende esindajad   Hageja       (vastustaja):    JJ  (isikukood
                                    XXXXXXXXXXX, elukoht XXX), lepinguline
                                    esindaja vandeadvokaat Valdo Lips
                                    Kostja (apellant): KK (endine L, isikukood
                                    XXXXXXXXXXX, elukoht XXX)
Menetluse liik                      Kirjalik menetlus

RESOLUTSIOON:
  1. Keelduda menetlusse võtmast KK apellatsioonkaebust Pärnu Maakohtu
     30.08.2016 otsuse peale.
  2. Pärast käesoleva kohtumääruse jõustumist tagastada apellatsioonkaebus selle
     esitajale (elektrooniliselt esitatud dokumentide puhul tagastamist ei toimu).
  3. Teatada       apellatsioonkaebuse      menetlusse  võtmata     jätmisest    kõigile
     menetlusosalistele käesoleva määruse ärakirja kättetoimetamisega.
  4. Ringkonnakohtus kantud menetluskulud jätta KK kanda.
  5. Määruse peale võib Riigikohtule esitada määruskaebuse 15 päeva jooksul
     määruse ärakirja kättesaamisest alates. Hagimenetluses võib Riigikohtus
     menetlusosaline menetlustoiminguid teha ning avaldusi ja taotlusi esitada üksnes
     vandeadvokaadi vahendusel. Menetlusosaline võib ise esitada menetlusabi
     taotluse ja teise menetlusosalise kaebuse või taotluse kohta seisukohti ja
     vastuväiteid. Menetlusabi taotluse esitamine ei peata seaduses sätestatud ega
     kohtu määratud menetlustähtaja kulgemist. Seaduses sätestatud tähtaja
     järgimiseks peab menetlusabi taotleja tegema tähtaja kestel ka
     menetlustoimingu, mille tegemiseks ta menetlusabi taotleb.
                                                                                               2



Asjaolud
   1. JJ (hageja) esitas 08.05.2015 maakohtule hagiavalduse KK (kostja) vastu üürivõla
       1840 euro, kõrvalkulude 333,61 euro ja viivise väljamõistmiseks. Hagiavalduse
       kohaselt on poolte vahel 01.05.2013 sõlmitud üürileping eluruumi kasutamiseks
       aadressil XXX. Üüritasuks oli 400 eurot kuus. Lisaks üürile kohustus kostja tasuma
       kõrvalkulude eest. Viivisemääraks oli 0,5% tähtaegselt tasumata summalt päevas.
       Alates 2013. aasta augustist hakkas kostja üürimaksete tasumisega hilinema. Viimane
       üürimakse laekus 18.06.2014, kuigi kostja jätkas eluruumi kasutamist kuni 2014. aasta
       oktoobri lõpuni. Kostja on jätnud tasumata ka kõrvalkulud. Hageja sai eluruumi
       valduse tagasi 2014. aasta novembri alguses.
   2. Kostja hagi ei tunnistanud. Üürilepingu p-i 5.5 kohaselt on üürileandja kohustatud
       mõlema poole kokkuleppel müüma lepingu objekti lepingu kehtivusaja jooksul
       üürnikule, kusjuures tasutud üüri summad jäävad objekti ostu sissemaksuks ja loetakse
       maja ostuhetkel juba tasutuks. Seega sõlmiti üürileping ostueesõigusega. Pärast
       üürilepingu sõlmimist avastas kostja, et üürilepingu objekt ei kuulunud hagejale, vaid
       oli EH ja UM ühisomandis. Hageja ei ole esitanud kohtule dokumente, mis annaksid
       talle õiguse kolmanda isikuna vaidlusalune kinnisasi üürile anda. Kostja elukaaslane
       RK, kellega koos kostja üüripinda kasutas, käis UM-ga kokku saamas 2014. aasta
       detsembri alguses Soome Vabariigis, kus tasus UM-le sularahas võlgu oleva üüri
       summas 1773,61 eurot.
   3. Pärnu Maakohtu 30.08.2016 otsusega rahuldati hagi osaliselt ning mõisteti kostjalt
       hageja kasuks välja üürivõlgnevus 1840 eurot, kõrvalkulude võlgnevus 311,83 eurot ja
       viivis 1840 eurot.
       Maakohus leidis, et kostja väide, et hagejal ei olnud õigust antud pinda üürile anda, ei
       ole põhjendatud. Kostja ei vaidlusta, et hageja talle üüripinna üle andis ja üürilepingu
       kehtivuse perioodil oli kostjal võimalus ka pinda vastavalt üürilepingule kasutada ning
       seega oli sõlmitud üürileping kehtiv. Hageja väitel andis üüripinna kaasomanik UM
       talle antud eluruumi suulise kokkuleppe alusel kasutada, sh eluruumi kolmandatele
       isikutele kasutusse andmise õigusega. UM viibis ise kaugsõidu autojuhina Eestist ära
       ja otsis tööd Soome Vabariigis ning ei saanud eluruumi majandamisega tegeleda (tl
       69). Kinnisasja omanik ei ole vaidlustanud, et hageja üüripinna kostja kasutusse andis.
       Asjaolu, et üürileping oli sõlmitud ostueesõigusega (üürilepingu p 5.5), kuid
       kinnisvara ei kuulunud hagejale, ei anna alust jätta üürinõuet rahuldamata.
       Asjaõigusseaduse (AÕS) § 119 lg 1 järgi tehing, millega kohustatakse omandama või
       võõrandama kinnisasja, peab olema notariaalselt tõestatud. Tsiviilseadustiku üldosa
       seaduse (TsÜS) § 83 lg 1 järgi tehingu seaduses sätestatud vormi järgimata jätmise
       korral on tehing tühine, kui seadusest või vormi nõudmise eesmärgist ei tulene teisiti.
       Hageja ei olnud kinnistu omanik ja nimetatud üürilepingu p 5.5. on AÕS § 119 lg 1 ja
       TsÜS § 83 lg 1 järgi tühine. Nimetatu ei anna alust jätta tasumata üür ja kõrvalkulud,
       sest ülejäänud osas on üürileping kehtiv.
       Maakohus tõi välja, et kostja väitel on üür tasutud sularahas eluruumi omanikule (tl
       61). 11.05.2016 kirjaga selgitas kohus kostjale, et kui üür on tasutud, siis tuleb esitada
       kohtule sellekohased tõendid (tl 64). Kostja ei ole kohtule tõendeid kohtu määratud
       tähtajaks üüri tasumise kohta esitanud.
   4. 29.09.2016 esitas kostja Pärnu Maakohtu 30.08.2016 otsuse peale
       apellatsioonkaebuse, milles palus maakohtu otsuse tühistada ja teha asjas uus otsus,
       millega jätta hagi rahuldamata ja menetluskulud hageja kanda.
       Apellatsioonkaebuse kohaselt ei olnud kostja hinnangul hagejal seaduslikku alust
       üürilepingu sõlmimiseks, kuna ta ei olnud kinnisasja omanikuks. Hagejal puudus
                                                                                              3

        õigus üürilepingu sõlmimiseks kinnisasja omaniku eest. Ka ei ole hageja kostjale
        teatanud, et tal on volitus kinnisasja omaniku nimel tehingute tegemiseks.
        Kostja ei oleks üürilepingut sõlminud, kui üürisummad ei oleks läinud sissemakseks
        vara omandamisel. Kostja on üürilepingu p 5.5 alusel (mis on tühine) tasunud hagejale
        5360 eurot ning seega on hageja saanud nimetatud summa ilma õigusliku aluseta.
        Samuti on kostja tasunud üürilepingu objekti omanikule UM-le 2014. aasta detsembris
        1773,62 eurot.

Määruse põhjendused
  5. Ringkonnakohus, tutvunud apellatsioonkaebuse ja asja materjaliga leiab, et kaebus
      tuleb tsiviilkohtumenetluse seadustiku (TsMS) § 637 lg 1 p 6 ja § 638 lg 4 alusel jätta
      menetlusse võtmata.
  6. Ebaõige on kostja väide, mille kohaselt pidi hageja olema üürilepingu sõlmimiseks
      kinnisasja omanik. Seadus sellist eeldust üürilepingu sõlmimiseks ette ei näe.
  7. Üürilepingu järgi on üürileandja põhikohustus asja üleandmine ja kohustus tagada asja
      kasutamise võimalus kogu lepingu kestel. Kostja ei ole vaidlustanud, et tal ei olnud
      võimalik üüritud asja kasutada. Seega peab ta maksma ka asja kasutamise eest tasu.
  8. Üürilepingu p 5.5, mida kostja käsitleb ostueesõiguse kokkuleppena, ei oma käesoleva
      vaidluses tähtsust. Kostja üürilepingut tühistanud ei ole.
  9. Kostja on apellatsioonkaebuses väitnud, et võlgu oldud üürisummad on kinnisasja
      tegelikule omanikule tasutud. Maakohus on teinud 11.05.2016 kirjas (tl 63-64)
      kostjale ettepaneku oma sellekohaseid väited tõendada. Kostja on eeltoodud kirja kätte
      saanud 11.05.2016 (tl 65), kuid oma väiteid tõendanud ei ole. Ka ei ole kostja selliseid
      tõendeid esitanud apellatsioonkaebuses.
  10. Eeltoodust nähtuvalt ei saa apellatsioonkaebust selles esile toodud asjaoludel ilmselt
      rahuldada ja ringkonnakohus keeldub kaebuse menetlusse võtmisest. Kui kohus
      keeldub apellatsioonkaebust menetlusse võtmast loetakse, et kaebust ei ole esitatud
      (TsMS § 638 lg 10). Kaebuse menetlusse võtmisest keeldumise tõttu jäävad
      ringkonnakohtu menetluskulud kostja kanda (TsMS § 168 lg 1).



/allkirjastatud digitaalselt/     /allkirjastatud digitaalselt/     /allkirjastatud digitaalselt/
     Gaida Kivinurm                      Margo Klaar                        Iko Nõmm

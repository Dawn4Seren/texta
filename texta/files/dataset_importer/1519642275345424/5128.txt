                        KOHTUOTSUS
                              EESTI VABARIIGI NIMEL

Kohus                         Tallinna Ringkonnakohus, tsiviilkolleegium

Kohtukoosseis                 Eesistuja Gaida Kivinurm, liikmed Margo Klaar ja Iko Nõmm

Otsuse tegemise aeg ja koht   12.10.2016, Tallinn

Tsiviilasja number            2-14-18750

Tsiviilasi                    Danske Bank A/S (Danske Bank A/S Eesti filiaali kaudu)
                              hagi Korner AK OÜ ja AK vastu võlgnevuse, viivise ja
                              kahju nõudes

Vaidlustatud kohtulahend      Harju Maakohtu 04.06.2015 otsus

Tsiviilasja             hind 50 000 eurot
apellatsioonimenetluses

Kaebuse esitaja ja kaebuse Danske Bank A/S apellatsioonkaebus
liik

Menetlusosalised ja nende Hageja Danske Bank A/S (Danske Bank A/S Eesti filiaali
esindajad                 kaudu) (registrikood 11488826, asukoht Narva mnt 11,
                          15015 Tallinn), lepinguline esindaja vandeadvokaat Rainer
                          Kuulme
                              Kostja I Korner AK OÜ (registrikood 11205248, asukoht Uus
                              55-16, 50603 Tartu)
                              Kostja II AK (isikukood XXXXXXXXXXX, elukoht XXX)
                              Kostjate lepinguline esindaja vandeadvokaat Geidi Sile

Kohtuistungi toimumise aeg    20.09.2016


RESOLUTSIOON:
  1. Jätta Harju Maakohtu 04.06.2015 otsus muutmata ja apellatsioonkaebus
     rahuldamata.
  2. Ringkonnakohtu ja Riigikohtu menetluskulud jätta Danske Bank A/S kanda.
  3. Välja mõista Danske Bank A/S (Danske Bank A/S Eesti filiaali kaudu)
     menetluskulu hüvitamiseks Korner AK OÜ kasuks 1300 eurot ja AK kasuks
     1560 eurot.


                                                                                       1(9)
   4. Hüvitamisele kuuluvatelt menetluskuludelt tuleb tasuda viivist VÕS § 113 lg 1
      teises lauses ettenähtud ulatuses alates menetluskulude suurust kindlakstegeva
      lahendi jõustumisest kuni lahendi täitmiseni.

Edasikaebamise kord
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavaks tegemisest. Hagimenetluses Riigikohtus võib menetlusosaline
menetlustoiminguid teha ning avaldusi ja taotlusi esitada üksnes vandeadvokaadi vahendusel.
Menetlusosaline võib ise esitada menetlusabi saamise taotluse, samuti esitada teise
menetlusosalise kaebuse või muu taotluse kohta seisukohti ja vastuväiteid.

Menetlusabi taotlemise selgitus
Tsiviilkohtumenetluse seadustiku (TsMS) § 187 lg 6 kohaselt peab seaduses sätestatud tähtaja
järgimiseks tegema menetlusabi taotleja tähtaja kestel ka menetlustoimingu, mille tegemiseks
ta menetlusabi taotleb, eelkõige esitama kaebuse. Kaebuse põhjendamiseks või riigilõivu
tasumiseks või kaebuses esineva sellise puuduse kõrvaldamiseks, mis on seotud menetlusabi
taotlemisega, annab kohus tähtaja pärast menetlusabi andmise taotluse lahendamist, kui
nimetatud taotlus ei olnud esitatud põhjendamatult või tähtaja pikendamise eesmärgil. See ei
välista menetlustähtaja ennistamist.

Hagi ja selle aluseks olevad asjaolud
  1. Hagiavalduse ja selle täienduste kohaselt sõlmisid Danske Bank A/S (hageja) ja
       Korner AK OÜ (kostja I) 07.03.2008 kasutusrendilepingu nr 280307KO (edaspidi
       liisinguleping), mille alusel hageja omandas kostja I huvides paadi Regal 2665
       Commodore koos lisa-varustusega (edaspidi vara), hinnaga 67 107,23 eurot, ja andis
       selle kostja I kasutusse.
  2. Liisingulepingust kostjale I tulenevaid liisinguvõtja kohustusi käendas hagejaga
       07.03.2008 sõlmitud käenduslepingu nr KÄ-280307KO-1 alusel AK (kostja II).
       Käenduslepingu järgne kostja II vastutuse maksimumsumma on 70 663,91 eurot.
  3. Kuivõrd kostja I rikkus liisingulepingust tulenevaid liisingulepingu tingimusi (jättis
       tasumata ettenähtud osamaksed), ütles hageja 14.07.2010 liisingulepingu üles ja
       nõudis kostjatelt vara tagastamist. Pärast vara tagastamist võõrandas hageja selle
       hinnaga 11 666,67 eurot (ilma km-ta). Vara realiseerimise hetkel moodustas hageja
       nõue kostjate vastu 44 644,24 eurot, seetõttu nõudis hageja kostjatelt nõude ja
       müügihinna vahe 32 977,57 euro (44 644,24 – 11 666,67) tasumist. Lisaks nimetatud
       summale (põhinõudele) nõudis hageja kostjatelt maksete tasumisega viivitamiselt
       arvestatud viivise tasumist 11 086,47 eurot ja kahju hüvitamist 5935,96 eurot, mis
       seisneb inkassole tasutud teenustasus (sõiduki tagasisaamiseks ja võlgnevuse
       sissenõudmiseks pöördus hageja OK Incure OÜ poole). Muud kulud on ka vara
       transportimiseks ja säilitamiseks tehtud kulud, kõnealusega on tegelenud Baltic Boat
       Center OÜ (edaspidi BBC).
  4. Hageja nõue muutus sissenõutavaks alates 14.07.2011 ega olnud hagi esitamise ajaks
       09.05.2014 aegunud. Peale liisingulepingu ülesütlemist selgus, et liisinguvara oli
       võetud politsei poolt asitõendina hoiule ja selle tagasisaamine osutus võimalikuks alles
       15.12.2010.
  Kostjate vastuväited hagile
  5. Kostjad hageja nõudeid ei tunnista. Hageja nõue pole jälgitav. Hagi on aegunud.
       Hageja nõue muutus sissenõutavaks hiljemalt 14.08.2010, millest tulenevalt põhinõue
       ja kõrvalnõuded kolme aasta möödudes, st 14.08.2013, aegusid. Hageja nõue on


                                                                                          2(9)
       tõendamata ning kohus peaks asja lahendamisel arvesse võtma hageja tegevusetust
       müügiprotsessi läbiviimisel. Kui väikelaev võõrandati alles pärast kaheaastast
       viivitust, pidi see hageja süül olema kaotanud olulise osa oma väärtusest. Kostjad ei
       saanud mõjutada asjaolu, et hageja hoidis lepingu eset välitingimustes, mille
       tulemusena selle seisukord halvenes. Esineb alus kahjuhüvitise vähendamiseks VÕS §
       139 lg 1 või § 140 lg 1 alusel. Samuti on kostjad arvamusel, et väikelaev võõrandati
       põhjendamatult madala hinnaga (11 667,67 eurot), kuivõrd sama tüüpi, sama
       väljalaskeaastaga ning samade tehniliste näitajatega väikelaev oli 2014 müügil 37 500
       euroga. Kostjad vaidlesid vastu inkassokuludele ja vara säilitamisele ning transpordile
       tehtud kuludele.

Esimese astme kohtu otsus
   6. Maakohus jättis hagi aegumise tõttu rahuldamata. Hageja nõuded kostjate vastu
       tulenevad hageja ja kostja I vahel sõlmitud liisingulepingust ja selle ülesütlemisest,
       millest tekkinud kohustuste eest vastutavad kostjad solidaarselt (kostja II käendajana).
   7. Kohus tuvastas, et hageja kohustuste täitmise nõue (VÕS § 108 lg 1) on 12 018,60
       eurot. Hageja liisingu - ja kindlustusmaksete nõuded muutusid sissenõutavaks
       vastavalt märtsi kuni juulikuu 2010 15. kuupäevaks ning nende nõuete kolmeaastane
       aegumistähtaeg algas TsÜS § 154 kohaselt 2010. aasta lõppemisest, seega alates
       01.01.2011 kl 00 ning lõppesid 31.detsembril 2013 kl 24.00. TsÜS § 144 kohaselt
       aegub koos põhikohustusest tuleneva nõudega ka kõrvalkohustusest tulenev nõue,
       kuigi see ei oleks eraldi veel aegunud. Kuivõrd hagi on esitatud 09.05.2014, siis on
       hageja nõue täitmisnõude osas (12 018,60 eurot) kostjate vastu aegunud.
   8. Tegemist on kasutusrendi tüüpi liisingulepinguga ja hagejal saaks põhimõtteliselt olla
       vara soetamise finantseerimisega seonduv nõue summas 21 250,70 eurot.
       Liisingulepingu lisaks olevat rendimaksete graafikut arvesse võttes peaks õige lepingu
       jääk (tasumata liisingumaksed alates liisingulepingu ülesütlemisest kuni
       liisingulepingu lõpuni) olema 21 543,23 + 5687,05. Sõiduki väärtusena tagastamise
       ajal saaks lähtuda sõiduki väidetavast müügisummast 11 666,67 eurot (ilma km-ta).
       Põhjendatud on kostjate arvamus, et vara müük sellise summa eest on usaldusväärselt
       tõendamata.
   9. Hageja ja kostja I vahel sõlmitud liisingulepingu üldtingimuste p 10.6 teise lause
       kohaselt realiseerib lepingu ülesütlemise korral liisinguandja vara ning rahuldab
       saadud raha arvel oma nõude liisinguvõtja vastu. Juhul kui saadud rahast ei piisa
       liisinguandja kogu nõude rahuldamiseks, tasub liisinguvõtja puudujääva osa kümne
       (10) päeva jooksul liisinguandja poolt vastava nõude esitamisest arvates. Nimetatud
       säte on tüüptingimusena tühine (VÕS § 42 lg 1 alusel).
   10. Liisingulepingu esemeks olev vara tuleb lugeda tagastatuks hagejale hiljemalt 2010
       lõpuks, kui see Põhja Ringkonnaprokuratuuri 15.12.2010 määruse alusel hagejale
       tagastati. Samas on hageja vara hindamise viinud läbi alles kahe aasta möödumisel,
       2012 detsembris. Vara tehniline seisukord ja väärtus vähenes, kuna seda oli hoitud
       välitingimustes. Vara tagastamise ja hindamise vaheline aeg oli ebamõistlikult pikk (2
       aastat), samuti oli hindamise ajaks 12.12.2012 vara väärtus oluliselt vähenenud
       põhjustel, mille eest kostjad ei vastuta, kuna vara oli hageja valduses. Põhjendusi ja
       tõendeid selle kohta, et vara seisukord oleks halvenenud kostjate tegevuse või
       tegevusetuse tõttu, ei ole hageja esitanud. Eeltoodud põhjustel ei saa kohtu hinnangul
       vara turuväärtuse väljaselgitamisel lähtuda hageja poolt nimetatud müügihinnast ega
       ka 12.12.2012 aktist.
   11. Riigikohtu lahendi 3-2-1-157-14 kohaselt (p 12) ei ole välistatud ka ajaliselt hilisemate
       müügikuulutustega tõendada liisinguesemete väärtust nende tagastamise ajal. Olukorras, mil


                                                                                         3(9)
       tõendid liisinguvara hariliku väärtuse kohta 2010 lõpus puuduvad ning hageja poolt esitatud
       hilisemad andmed (12.12.2012 akt, 04.07.2013 müügiteatis) seda usaldusväärselt ei tõenda,
       tuleks lähtuda kostjate poolt esitatud müügikuulutusest, millest tulenevalt liisinguvaraga
       sama tüüpi, sama väljalaskeaastaga ning samade tehniliste näitajatega väikelaev oli 2014.
       aastal müügis 37 500 euroga. Seda arvesse võttes kattis liisingueseme väärtus selle hagejale
       tagastamise ajal täielikult soetamiseks tehtud kulutused (VÕS § 367 lg-d 1-3), mistõttu
       hageja liisingukulutuste hüvitamise nõue on põhjendamatu.
   12. Liisingulepingu ülesütlemise hetkel (14.07.2010) pidi hageja olema teadlik vähemalt vara
       ostuhinna ja selle finantseerimise kulude ning liisingulepingu ülesütlemise järgse aja eest
       tasumata jäänud liisingumaksete täpsest suurusest. Andmed puudusid vaid tagastamisele
       kuulunud vara hariliku väärtuse kohta tagastamise hetkel (VÕS § 367 lg 3). Võttes arvesse, et
       vara tagastati hagejale 15.12.2010, ei oleks vara turuväärtuse kindlakstegemisele pidanud
       kuluma kalendriaastat. Hageja ei ole põhjendanud, et vara võõrandamine kiiremini kui 2,5
       aastat alates vara tagastamisest ei olnud võimalik. Hageja väide, et vara müüki suunamine
       viibis põhjusel, et vara tagastamisel selgus paadil olev vale HIN kood, on paljasõnaline.
       Hagejal pidi vähemalt kolme kuu jooksul alates vara tagastamisest (15.03.2011) olema
       võimalik määrata tagastatud vara harilik väärtus ning teha kindlaks oma kulutused VÕS §
       367 lg-te 1-3 järgi, mistõttu hagejal ei olnud ühtegi takistust nõude esitamiseks enne
       kolmeaastase aegumistähtaja möödumist (15.03.2014). Hageja kulutuste hüvitamise nõue
       VÕS § 367 lg-te 1-3 alusel on aegunud. Kuivõrd nimetatud nõue põhinõudena on aegunud,
       siis tulenevalt TsÜS § 144 on aegunud ka sellega seotud lisakulutuste nõue (VÕS § 367 lg 4),
       ja viiviste nõue 11086,47 eurot.
   13. Eeltoodust tulenevalt kohaldas kohus hageja nõude suhtes tervikuna aegumist ja jättis
       seetõttu hagi rahuldamata. Menetluskulud jättis maakohus hageja kanda ja mõistis hagejalt
       kostjate kasuks välja menetluskulud 1928,38 eurot.

Apellatsioonkaebus
   14. Hageja palub maakohtu otsuse tühistada ja teha uue otsuse, millega hagi rahuldada.
   15. Hagis ei nõutud kostjatelt enne liisingulepingu ülesütlemist tekkinud võlgnevust 12 018,60
       eurot. Hageja nõuab hagis kostjatelt vaid nende summade tasumist, mis on muutunud
       sissenõutavaks peale liisingulepingu ülesütlemist (VÕS § 367 lg-d 1-3), so paadi jääkväärtus,
       ehk tasumata ostuhind 27 230,32 eurot, viivised 11 086,47 eurot, vara transportimise ja
       säilitamisega seotud kulud 5786,41 eurot ja inkasso teenustasu 5896,80 eurot.
   16. Kohtu otsus on aegumise osas üllatuslik ning kohus on rikkunud selgitamiskohustust. Kohus
       ei ole hagejale selgitanud, et pooled peaks esitama tõendeid ja põhistama, milline on mõistlik
       aeg liisinguandja kulutuste kindlakstegemiseks ning milliseid toiminguid on selleks
       mõistlikult vaja läbi viia. Paadi hariliku väärtuse tuvastamine on komplitseeritum kui
       tavapärase sõiduki väärtuse tuvastamine ning eeldab erialaseid teadmisi. Asjatundja
       arvamuse kohaselt ei olnud paadi osas võimalik anda objektiivset hinnangut paadi hariliku
       väärtuse kohta enne 2011 mai kuud, kuna eelnevalt oli vajalik paat vette lasta, et selgitada
       välja paadi kere seisukord ja tuvastada paadi õige HIN kood (paadil olev kood oli võltsitud).
   17. Hagi esitati hageja poolt 09.05.2014. Paat saadi politseist kätte 26.01.2011. Paadi
       turuväärtust ei olnud võimalik enne 2011 mai kuud kindlaks määrata ning ilma paadi
       turuväärtust tuvastamata ei olnud võimalik kindlaks määrata ka liisinguandja kulutuste
       suurust. Eelnevat silmas pidades muutus hageja nõue peale liisingulepingu ülesütlemist
       tekkinud kulutuste osas (kokku 50 000 eurot, sh paadi jääkväärtus, ehk tasumata ostuhind 27
       230,32 eurot, viivised 11 086,47 eurot, vara transportimise ja säilitamisega seotud kulud
       5786,41 eurot ning inkasso teenustasu 5896,80 eurot) sissenõutavaks alates 2011 mai kuust,
       hagi esitati 09.05.2014, mistõttu ei ole hageja nõue aegunud.



                                                                                          4(9)
   18. Kohus on jätnud hindamata hageja poolt esitatud tõendi paadi turuväärtuse kohta, so BBC
       12.12.2012 akti, mille kohaselt pakkus asjatundja paadi hinnaks selle halba seisukorda
       arvestades 14 000 eurot (koos käibemaksuga, so ilma käibemaksuta 11 666,67 eurot). Selle
       hinnaga paat lõpuks ka müüdi (2013), mis tõendab antud hinnangu õigsust. BBC 12.12.2012
       aktis ei ole kajastatud mitte paadi müügihind (paat müüdi alles 2013), vaid just nimelt
       asjatundja arvamus paadi turuväärtuse kohta.
   19. Paat tagastati hagejale tegelikkuses 26.01.2011. Paadi seisund ei halvenenud peale selle
       hageja poolt kättesaamist. Asjatundja on rõhutanud, et paadi seisund hoiustamise perioodil ei
       halvenenud, st paadi seisund seisuga 26.01.2011 (so paadi vastuvõtmisel) ning BBC
       12.12.2012 akti koostamise aja seisuga oli sama, aktis kirjeldatud paadi halb seisukord oli
       tekkinud juba enne paadi vastuvõtmist BBC poolt.
   20. Kohus on paadi väärtuse osas põhjendamatult lähtunud kostjate poolt esitatud
       müügikuulutusest, millest ei nähtu, et kuulutuses oleva paadi seisund oleks olnud sama halb
       kui oli liisingueseme seisund. Kostjate poolt esitatud müügikuulutus on võetud BBC
       koduleheküljelt, seega ei ole vaidlust selles, et just nimetatud äriühing on pädev hindama
       liisinguesemega sarnaste esemete (so paatide) väärtust. Eeltoodu tõttu ei katnud
       liisingueseme väärtus selle hagejale tagastamise ajal täielikult soetamiseks tehtud kulutusi.
       Teiseks ei ole kohus arvestanud, et hageja algne liisingulepingust tulenev nõue oli 44 644,24
       eurot, millest hageja on VÕS § 367 lg 3 kohaselt õigesti maha arvestanud liisingueseme
       väärtuse, so 11 666,67 eurot, mis tegi hagi esitamise aja seisuga hageja põhinõudeks (koos
       kulutustega) kokku 32 977,57 eurot.

Vastustaja seisukoht
   21. Kostja vaidleb apellatsioonkaebusele vastu ja palub jätta maakohtu otsuse muutmata.

Menetluse edasine käik
  22. Tallinna Ringkonnakohtu 16.12.2015 otsusega tühistati maakohtu otsus ja tehti uus otsus,
      millega hagi rahuldati osaliselt. Hageja apellatsioonkaebus rahuldati osaliselt.
  23. Riigikohtu 18.05.2016 otsusega ringkonnakohtu 16.12.2015 otsus tühistati osas, milles
      ringkonnakohus tühistas maakohtu otsuse ja tegi uue otsuse, millega rahuldas hagi ja mõistis
      kostjatel solidaarselt hageja kasuks välja 41 705,70 eurot, jaotas ja määras kindlaks
      menetluskulud, tasaarvestas poolte vastastikused menetluskulude nõuded, mõistis kostjatelt
      hageja kasuks välja menetluskulu 1761,71 eurot ning kohustas neid maksma menetluskuludelt
      viivist. Maakohtu otsus jäeti jõusse osas, milles maakohus jättis rahuldamata hagi 12 018,60
      euro saamiseks (täitmisnõue). Asi saadeti uueks lahendamiseks ringkonnakohtule osas,
      millega ringkonnakohus rahuldas hagi ning mõistis kostjatelt solidaarselt välja 29 687,10
      eurot ning jaotas ja määras kindlaks menetluskulud, tasaarvestas poolte vastastikused
      menetluskulude nõuded ning mõistis kostjatelt hageja kasuks välja menetluskulu 1761,71
      eurot ja kohustas neid maksma menetluskuludelt viivist.

Ringkonnakohtu põhjendused
   24. Tsiviilkolleegium, kuulanud ära menetlusosaliste seletused ja tutvunud asja
       materjaliga, leidis, et maakohtu otsus on seaduslik ja põhjendatud ning
       apellatsioonkaebuse väited ei anna alust selle tühistamiseks. Otsus tuleb TsMS § 657
       lg 1 p 1 alusel jätta muutmata ja apellatsioonkaebus rahuldamata. Ringkonnakohtu
       hinnangul ei rikkunud maakohus otsuse tegemisel menetlusõiguse norme ja kohaldas
       materiaalõiguse norme õigesti. Maakohus on oma seisukohti piisavas ulatuses
       põhjendanud. Kolleegium nõustub esimese astme kohtu põhjendustega ja TsMS § 654
       lg-st 6 tulenevalt neid ei korda.



                                                                                         5(9)
25. Ringkonnakohus vaatab maakohtu otsuse läbi osas, milles see pole jõustunud, see on
    liisingulepingu ülesütlemisest tuleneva 29 687,10 euro suuruse kahju hüvitamise
    nõude ning menetluskulude jaotuse ja kindlaksmääramise osas.
26. Ringkonnakohtu hinnangul jättis maakohus põhjendatult hagi aegumise tõttu
    rahuldamata.
27. Vaidluse all pole järgmised asjaolud: 1) hageja sõlmis 07.03.2008 kostjaga I
    liisingulepingu, mille esemeks oli veesõiduk Regal 2665 Commodore hinnaga
    67 107,23 eurot, ja kostjaga II käenduslepingu kostja I kohustuste täitmise tagamiseks
    vastutuse maksimummääraga 70 663,91 eurot; 2) kostja I rikkus liisingulepingut,
    mistõttu ütles hageja liisingulepingu 14.07.2010 üles ja nõudis vara tagasi, kuid
    kostja I ei tagastanud seda; 3) hageja sai vara tagasi detsembris 2010 ning vara oli
    müügis ajavahemikul 28. 12.2012 kuni 29. 05.2013; 4) hageja esitas kostja I kui
    põhivõlgniku ja kostja II kui käendaja vastu hagi 09.05 2014.
28. Liisinguandja nõuete aegumise hindamisel tuleb eristada enne lepingu ülesütlemist
    sissenõutavaks muutunud maksetest tulenevaid nõudeid ja pärast ülesütlemist
    sissenõutavaks muutunud nõudeid. Käesolevas asjas on vaidluse alla jäänud hageja
    kahju hüvitamise nõue, st lepingu lõppemisega seotud krediidikulude hüvitamise
    (VÕS § 367 lg-d 1-3) ja lisakulude hüvitamise (VÕS § 367 lg 4) nõue.
    Liisingulepingu ülesütlemisega sissenõutavaks muutunud nõuete puhul tuleb
    juhinduda TsÜS § 147 lg-st 1, mille järgi algab nõude aegumine selle sissenõutavaks
    muutumisega. Liisingulepingu käendamisest tulenevad nõuded käendaja vastu
    (VÕS § 145) hakkavad aeguma samal ajal kui samad nõuded põhivõlgniku vastu.
29. Nii TsÜS § 147 lg 2 kui ka VÕS § 82 lg 7 esimese lause kohaselt muutub kohustus
    sissenõutavaks, kui võlausaldajal on õigus nõuda kohustuse täitmist. VÕS § 82 lg 7
    sätestab veel, et kui lepingust ei tulene teisiti, võib võlausaldaja nõuda kohustuse
    täitmist kohustuse täitmise tähtpäeva või kohustuse täitmiseks ettenähtud tähtaja
    möödumisel. Kui kohustuse täitmise aega ei ole kindlaks määratud ja see ei tulene ka
    võlasuhte olemusest, võib võlausaldaja nõuda kohustuse täitmist pärast mõistlikult
    vajaliku aja möödumist pärast lepingu sõlmimist või muul alusel võlasuhte tekkimist,
    arvestades eelkõige kohustuse täitmise kohta, viisi ja olemust (VÕS § 82 lg 3).
    Riigikohus on varem selgitanud, et mõistliku aja pikkus sõltub mh liisinguandja
    kulutuste kindlakstegemisele mõistlikult kuluvast ajast ning kulutuste hüvitamise
    sissenõutavaks muutumine ei eelda, et liisinguandja nõuaks kulude hüvitamist
    kohtuväliselt (Riigikohtu 20. aprilli 2009. a otsus tsiviilasjas nr 3-2-1-33-09, p 10).
30. Maakohus pidas mõistlikult kuluvaks ajaks liisinguandja kulutuste kindlakstegemiseks
    kolme kuud vara tagasisaamisest. Ringkonnakohus nõustub maakohtuga, et kolm kuud
    on mõistlik ja piisavalt pikk aeg, et hinnata liisingueseme väärtust. Ringkonnakohus ei
    nõustu hageja seisukohaga, et maakohus oleks pidanud vara eripära arvestama ja
    nõude suuruse hindamise mõistliku aja hulka arvama ka ajavahemiku vara
    tagasisaamisest kuni selle sõidukõlbulikkuse kontrollimiseks vettelaskmiseni. Selliseid
    asjaolusid, mille alusel maakohus oleks saanud seda teha, pole hageja maakohtus esile
    toonud. TsMS § 230 lg 1 esimese lause kohaselt peab üldjuhul hageja tõendama neid
    asjaolusid, millele ta oma nõudes tugineb. Hageja ei ole usutavalt põhistanud ega
    tõendanud väikelaeva väärtuse kindlakstegemiseks selle vettelaskmise vajadust.
    Samuti ei ole hageja esitanud tõendeid selle kohta, et enne maid 2011 ei olnud
    võimalik vaidlusalust väikelaeva vette lasta.
31. Ringkonnakohus ei nõustu hageja apellatsioonkaebuse väitega, et kohtuotsus aegumise
    osas on üllatuslik ja maakohus rikkus selgitamiskohustust, kuna ei ole hagejale
    selgitanud, et pooled peaks esitama tõendeid ja põhistama, milline on mõistlik aeg
    liisinguandja kulutuste kindlakstegemiseks ning milliseid toiminguid on selleks


                                                                                      6(9)
    mõistlikult vaja läbi viia. Milliseid toiminguid oli vaja konkreetsel juhul vara
    hindamiseks läbi viia, on hagi aluseks olevad asjaolud, mille peab hageja ise esile
    tooma. Samuti ei nõustu ringkonnakohus sellega, et aegumise kohaldamine oli
    üllatuslik.
32. Vastuses hagile taotlesid kostjad koheselt aegumise kohaldamist, pidades mõistlikuks
    ajaks liisingulepingu ülesütlemisest tulenevate kulutuste suuruse kindlakstegemisest
    ühte kuud alates liisingulepingu ülesütlemisest (I kd, lk 111). Kirjalikus vastuses
    kostjate taotlusele märkis hageja, et mõistlikuks ajaks, millest alates on võlausaldaja
    VÕS § 367 kohane kulutuste hüvitamise nõue muutunud sissenõutavaks, on üks aasta
    alates liisingulepingu ülesütlemisest (I kd, lk 140). Seejärel selgitas maakohus
    hagejale kirjalikult, et mõistliku aja pikkus sõltub muuhulgas liisinguandja kulutuste
    kindlakstegemisele mõistlikult kuluvast ajast. Kohus selgitas ka, et hagejal tuleb
    kohtule selgitada, kuidas toimus paadi realiseerimisprotsess, sh kuidas kujunes paadi
    müügihind ning esitada oma väidete kinnitamist tõendavad dokumendid (I kd, lk
    153,154). Täiendavates selgitustes hagi asjaolude täpsustamiseks ja tõendamiseks jäi
    hageja oma varem esitatud seisukoha juurde, et mõistlikuks ajaks, millest alates on
    võlausaldaja VÕS § 367 kohane kulutuste hüvitamise nõue muutunud sissenõutavaks,
    on üks aasta alates liisingulepingu ülesütlemisest. Maakohus pöördus veelkord
    kirjalikult hageja poole, märkides selgitamiskohustuse raames, et hageja peaks
    vastama kõigile kostjate poolt osundatud küsimustele, sealhulgas välja tooma, millised
    on ülesütlemise korral liisinguesemega seonduvate kulude (VÕS § 367 lg-d 1-3 ja
    lisakulude (VÕS § 367 lg 4) kujunemise konkreetsed asjaolud, millised on
    sellekohased tõendid, millega on põhjendatud hageja arvamus, et liisinguesemega
    seonduvate kulude ja lisakulude hüvitamise nõue muutus sissenõutavaks ühe aasta
    möödumisel liisingulepingu ülesütlemisest. Kohus juhtis tähelepanu ka sellele, et
    vastavalt TsMS § 230 lg-le 1 on nõude tõendamine hageja ülesanne ja kõik hagi
    aluseks olevad elulised (faktilised) asjaolud ja viited vastavatele tõenditele peavad
    nähtuma hagiavaldusest. Kohus andis veelkord hagejale aega nõude täpsustamiseks (II
    kd, lk 1,2). 17.11.2014 vastuses jäi hageja oma seisukohtade juurde ja kulutuste
    kindlakstegemiseks vajaliku aja osas täiendavaid asjaolusid esile ei toonud ja tõendeid
    ei esitanud. Hageja leidis endiselt, et mõistlikuks ajaks, millest alates on võlausaldaja
    VÕS § 367 kohane kulutuste hüvitamise nõue muutunud sissenõutavaks, on üks aasta
    alates liisingulepingu ülesütlemisest ja seega vaidlusalusest kasutusrendilepingust
    tulenev nõue muutus sissenõutavaks alates 14.11.2011 (II kd, lk 7-9).
33. Seega asjaoludele, et vara eripära arvestades tuleb nõude suuruse hindamise mõistliku
    aja hulka arvata ajavahemik vara tagasisaamisest kuni selle sõidukõlbulikkuse
    kontrollimiseks vettelaskmiseni, pole hageja maakohtus tuginenud. Arvestades
    maakohtupoolset korduvat selgitamiskohustuse täitmist, on ebaõige ja pahatahtlik
    hageja tuginemine apellatsioonkaebuses maakohtupoolsele selgitamiskohustuse
    rikkumisele.
34. Kolleegiumi arvates puudub alus lugeda üldtuntuks hageja hilinenult esitatud väidet,
    mille kohaselt ei olnud vara turuväärtust võimalik määrata kindlaks enne maid 2011,
    sest selleks oli vaja veesõiduk vette lasta, et selgitada välja kere seisukord.
    Veesõidukite seisukorda ja väärtust on üldjuhul võimalik hinnata ka ilma nende
    vettelaskmiseta. Miks käesoleval juhul see nii ei olnud, oleks pidanud esile tooma ja
    vajadusel tõendama hageja. Samuti ei saa üldtuntuks lugeda asjaolu, et väikelaeva ei
    saa kere seisukorra kontrollimiseks vette lasta Eesti oludes enne aprilli lõppu või mai
    algust. Ka seda seisukohta pole hageja tõendanud.
35. Hageja ei ole millegagi ümber lükanud maakohtu järeldust, et mõistlik aeg kulutuste
    kindlakstegemiseks on antud juhul 3 kuud alates vara tagasisaamisest. Maakohus ei


                                                                                        7(9)
       ole asja menetledes ebaõigesti kohaldanud materiaalõigust ega                 rikkunud
       menetlusõiguse norme. Seega maakohtu otsuse tühistamiseks puudub alus.

Menetluskulude jaotus ja kindlaksmääramine
  36. TsMS § 173 lg 1 kohaselt määrab kohus asjas tehtavas lõpplahendis kindlaks
      menetluskulude jaotuse.
  37. Maakohus jättis menetluskulud hageja kanda ja ringkonnakohtul pole alust otsust
      selles osas muuta. Apellatsioonkaebuse rahuldamata jätmisel jäävad TsMS § 171 lg 1
      alusel apellatsioonimenetluse kulud samuti hageja kanda.
  38. Maakohus määras kostjate põhjendatud ja vajalike menetluskulude suuruseks 1928,38
      eurot, sellest riigilõiv on 50 eurot, õigusabikulud 1874,38 eurot ja äriregistri andmete
      väljatrüki kulu 4 eurot. Maakohus on hageja esindaja kulude põhjendatust ja
      vajalikkust hinnanud ning ringkonnakohtul pole põhjust seda ümber hinnata.
  39. Ringkonnakohtu menetluses taotlesid kostjad menetluskulude kindlaksmääramist
      järgmiselt:        16.11.2015 menetluskulude nimekirja kohaselt on kostjate
      menetluskuludeks kulutused õigusabile kokku summas 1950 eurot ilma
      käibemaksuta. Kostjatele osutati õigusteenust tunnihinnaga 130 eurot, millele
      lisandub käibemaks. Kulutused õigusabile koosnevad järgmisest toimingutest:
      apellatsioonkaebuse läbitöötamine ja vastuse koostamine – 10 h; nõupidamine
      kliendiga – 1 h, vastus e-kirja koostamine kompromissettepanekule – 0,25 h,
      ettevalmistus ringkonnakohtu istungiks - 3,25 h; kohtuistungil osalemine - 0,5 h,
      kokku 15 tundi. 20.09.2016 menetluskulude nimekirja kohaselt on kostjate
      menetluskuludeks kulutused õigusabile kokku summas 1560 eurot ilma
      käibemaksuta. Kostjatele osutati õigusteenust tunnihinnaga 130 eurot, millele
      lisandub käibemaks. Kulutused õigusabile koosnevad järgmisest toimingutest:
      Riigikohtu lahendi läbitöötamine - 1 h; seisukoha koostamine - 4 h, apellandi
      seisukoha läbitöötamine – 4h, ettevalmistus ringkonnakohtu istungiks – 2 h millele
      lisandub kohtuistungil osalemine 1 tund, kokku 12 tundi.
  40. Riigikohtule esitatud menetluskulude nimekirja kohaselt on kostjate
      menetluskuludeks Riigikohtus kulutused õigusabile summas 1235 eurot ilma
      käibemaksuta. Õigusabi toiminguks on kassatsioonkaebuse koostamine – 9,5 h
      tunnihinnaga 130 eurot, millele lisandub käibemaks.
  41. Kostjatele on osutatud õigusabi võrdselt mõlema huvides. Kostjad on kinnitanud, et
      kõik eelnimetatud kulud on kantud käesoleva menetluse raames. Korner AS OÜ ei
      taotle käibemaksu hüvitamist. AK taotleb käibemaksu hüvitamist, kuna ta ei ole
      käibemaksukohuslane. Kostjad palusid märkida vastavalt TsMS § 177 lg-le 4
      menetluskulude kindlaksmääramise lahendis, et hüvitamisele kuuluvatelt
      menetluskuludelt tuleb tasuda viivist VÕS § 113 lg 1 teises lauses ettenähtud ulatuses
      alates menetluskulude suurust kindlakstegeva lahendi jõustumisest kuni lahendi
      täitmiseni.
  42. Hageja vaidles menetluskulude suurusele vastu. Hageja leiab, et põhjendatud ajakulu
      esimesel korral ringkonnakohtus asja läbivaatamisel on poole väiksem taotletust,
      Riigikohtus peab kostja põhjendatud ajakuluks 5,5 tundi ja teisel korral asja
      läbivaatamisel ringkonnakohtus kokku 5 tundi.
  43. Kolleegium leiab, et kostjate taotlus menetluskulude kindlaksmääramiseks kuulub
      rahuldamisele osaliselt. Kolleegiumi hinnangul on ajakulu ülepaisutatud, arvestades,
      et tegemist ei ole keeruka tsiviilasjaga ja kostjate põhiliseks vastuväiteks on
      tuginemine aegumisele ning apellatsioonimenetluses kostjad valdavalt kordasid
      maakohtus juba esitatut. Kolleegium loeb kostjate lepingulise esindaja toimingud
      põhjendatuks ja vajalikuks asja esmakordsel läbivaatamisel ringkonnakohtus kokku 7


                                                                                          8(9)
      tunni ulatuses, kassatsioonkaebuse koostamisel 7 tunni ulatuses ja asja teistkordsel
      läbivaatamisel ringkonnakohtus 6 tunni ulatuses. Kostjate vandeadvokaadist esindaja
      tunnitasu 130 eurot ilma käibemaksuta on kohtupraktikas aktsepteeritava suurusega ja
      sellele ei ole vastuväiteid esitanud ka hageja.
  44. Seega tuleb hagejalt kostjate kasuks välja mõista õigusabikulu kokku 20 tunni eest
      ning vastavalt kostjate taotlusele jagada see võrdselt kostjate vahel. Seega tuleb
      hagejalt välja mõista Korner AK OÜ kasuks 1300 eurot (10x130) ja AKle kasuks
      1300 eurot (10x130), millele lisandub käibemaks 260 eurot, kokku 1560 eurot.
  45. Vastavalt kostjate taotlusele ja tuginedes TsMS § 177 lg-le 4 tuleb resolutsiooni
      märkida, et hüvitamisele kuuluvatelt menetluskuludelt tuleb tasuda viivist VÕS § 113
      lg 1 teises lauses ettenähtud ulatuses alates menetluskulude suurust kindlakstegeva
      lahendi jõustumisest kuni lahendi täitmiseni.




/allkirjastatud digitaalselt/   /allkirjastatud digitaalselt/   /allkirjastatud digitaalselt/
      Gaida Kivinurm                    Margo Klaar                      Iko Nõmm




                                                                                            9(9)

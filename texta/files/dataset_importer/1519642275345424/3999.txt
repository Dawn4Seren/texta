                                                                                            4-16-6401




                               KOHTUOTSUS
                                    EESTI VABARIIGI NIMEL

 Kohus                                Pärnu Maakohus

 Otsuse tegemise aeg ja koht          31.oktoober 2016. a Haapsalu kohtumaja, kirjalik menetlus

 Väärteoasja number                   4-16-6401

 Kohtunik                             Piia Jaaksoo

 Väärteoasi                           Martin Hein kaebus PPA Lääne Prefektuuri Kärdla
                                      politseijaoskonna 25.08.2016 otsusele väärteoasjas nr
                                      2390,16,000451, mille kohaselt karistati Martin Hein`a
                                      Liiklusseaduse § 227 lg 2 järgi rahatrahviga 18 trahviühikut s.o
                                      72 eurot
 Menetlusosalised                     Kaebuse esitaja Martin Hein, isikukood *, elukoht *, telefon *,
                                      e-post: *, töökoht *.
                                      Kohtuväline menetleja PPA Lääne Prefektuuri Kärdla
                                      politseijaoskond, asukoht Sadama 26 Kärdla, e-post:
                                      laane@politsei.ee

 RESOLUTSIOON
 1. Jätta PPA Lääne Prefektuuri Kärdla politseijaoskonna 25.08.2016 kiirmenetluse otsus
 väärteoasjas nr 2390,16,000451 muutmata ja Martin Hein kaebus rahuldamata.
 2. Edastada kohtuotsus M. Hein`ale ja kohtuvälisele menetlejale.


 Edasikaebamise kord
 Kohtuotsuse peale võib edasi kaevata Riigikohtule menetlusaluse isiku advokaadist kaitsja,
 kohtuväline menetleja või tema advokaadist esindaja, esitades kassatsiooni 30 päeva jooksul
 kirjalikult Riigikohtule alates kohtuotsuse kättesaamisest.

Kaevatav otsus
PPA Lääne Prefektuuri Kärdla politseijaoskonna 25.08.2016 kiirmenetluse otsusega väärteoasjas nr
2390,16,000451 karistati Martin Hein`a järgmise rikkumise eest – 25.08.2016 kell 14.51 Hiiu
maakonnas Pühalepa vallas Kärdla-Käina mnt 11. km juhtis M. Hein mootorsõidukit Subaru Outback
reg.nr * asulavälisel teel kiirusega 115 +/-4 km/h, millega ületas lubatud sõidukitrust mitte vähem kui
21 km/h. Antud teelõigul on lubatud suurim kiirus 90 km/h.


                                                                                                      1
                                                                                             4-16-6401

Rikkus LS § 15 lg 1 p 1.
Väärteo kvalifikatsioon LS § 227 lg 2.
Martin Hein`a karistati LS § 227 lg 1 alusel rahatrahviga 18 trahviühikut s.o 72 eurot.

Kaebus
M. Hein esitas kohtule kaebuse /tl 2-8/, milles ei vaidlusta toime pandud rikkumist. M. Hein leiab, et
talle rikkumise eest määratud rahatrahv on esmakordset liiklusrikkumist arvestades liiga suur ja palub
alandada trahvisummat. Kiiruse ületamise põhjuseks oli puhkusest tingitud hajameelsus ning ere päike
pikal sirgel teel. Rikkumine ei olnud tahtlik. Mõistab oma teo võimalikke tagajärgi ning kahetseb
juhtunut. M. Hein on osalise koormusega töötav ja täiskoormusel õppiv * tudeng. M. Hein palub trahvi
üle vaadata ja võimalusel seda vähendada.
M. Hein avaldas 20.10.2016. a kirjas kohtule, et on nõus asja lahendamisega kirjalikus menetluses /tl
22/.

Kohtuvälise menetleja seisukoht kaebuse osas
Kohtuväline menetleja ei nõustunud esitatud kaebusega ja leidis /tl 17/, et M. Hein´ale pakuti
võimalust tasuda rahatrahvi ositi, millest viimane kohapeal loobus. M. Hein on rahatrahvi tasunud
08.09.2016. Rahatrahvi määramisel võttis kohtuväline menetleja arvesse, et menetlusalune isik on
varem karistamata, kahetseb enda poolt toimepandud tegu puhtsüdamlikult. Määratud karistus ei ulatu
isegi veerandini sanktsiooni lubatud maksimumist ja karistuse mõistmisel peab arvestama rikkumise
iseloomu – piirkiiruse ületamised on sagedasemad liiklusõnnetuse põhjustajaid, mis toovad
kaasliiklejatele kaasa raskeid tagajärgi. Seetõttu ei saa suhtuda piirkiiruse ületamisse vahemikus 21-
40 km/h kergekäeliselt ning piirduda märkuse tegemise või tähelepanu juhtimisega.
Kohtuväline menetleja ei soovi osaleda kohtuistungil ega tunnistajate kutsumist kohtuistungile ning
on nõus kirjaliku menetlusega.
Kohtuväline menetleja palub jätta VTMS § 132 p 1 alusel kohtuvälise menetleja 25.08.2016. a
koostatud kiirmenetlusotsus muutmata ja kaebus rahuldamata.

KOHTU SEISUKOHT
Vastavalt väärteomenetluse seadustiku (edaspidi VTMS) § 120 lg 1 võib maakohtunik kohtuistungit
korraldamata lahendada kaebuse kirjalikus menetluses ja teha lahendi VTMS § 132 sätteid järgides,
kui kohus on saatnud kaebuse koopia kohtumenetluse teisele poolele ning selgitanud tema seisukoha
kaebuse suhtes ning kohtumenetluse pooled on kaebuses või selle vastuses teatanud, et nad ei soovi
kohtuistungist osa võtta. Kohus leiab, et kaebuse saab lahendada kirjalikus menetluses.
VTMS § 123 lg 2 kohaselt arutab maakohus väärteoasja täies ulatuses, sõltumata esitatud kaebuse
piiridest, kontrollides kohtuvälise menetleja otsuse tegemise aluseks olnud faktilisi ja õiguslikke
asjaolusid. VTMS § 87 sätestab väärteo arutamise piirid, mille kohaselt kohus arutab väärteoasja
ainult menetlusaluse isiku suhtes ja väärteoprotokollis sätestatud ulatuses. Kiirmenetluse otsuse peale
esitatud kaebust läbi vaadates on kohus seotud kiirmenetluse otsuses toodud rikkumise kirjeldusega.
KarS § 2 lg 2 kohaselt karistatakse teo eest, kui see vastab süüteokoosseisule, on õigusvastane ja isik
on selle toimepanemises süüdi.
Kohus uurib, kas Martin Hein on toime pannud teo, mille eest kohtuväline menetleja teda
karistas.
M. Hein on tunnistanud menetlusaluse isiku ülekuulamise protokollis / VTT tl 2/, et ületas kiirust ilusa
ilma, looduse ja hea muusika tõttu ning seepärast sõitis kiiremini. M. Hein sõitis Kärdlast Käina
suunal. M. Hein tunnistab oma eksimust ja kahetseb tegu.
Kiirusmõõturi kasutamise protokolli /VTT 3/ kohaselt teostati kiiruse mõõtmist kiirusmõõturiga
Stalker II MDR nr AS 008394. Kiirust mõõdeti 25.08.2016 Pühalepa vallas, Kärdla-Käina mnt 11. km
sõiduauto Subaru Outback reg.nr * suhtes. Sõiduki kiirus oli mõõtmistulemuse kohaselt 115 km/h +/-


                                                                                                       2
                                                                                               4-16-6401

4 km/h, lõpliku mõõtmistulemus oli 111 km/h. M.Hein`ale näidati seadme tabloole fikseeritud
lugemit.
Kohus leiab, et eelkirjeldatud tõenditega on tõendamist leidnud, et M. Hein on toime pannud teo, mis
talle kiirmenetluse otsuses süüks arvatakse, ta ületas lubatud sõidukiirust 21 km/h.
M. Hein rikkus oma tegevusega LS § 15 lg 1 p 1, mis sätestab, et suurim lubatud sõidukiirus on
asulavälisel teel 90 kilomeetrit tunnis.
Kohus leiab, et M. Hein poolt toime pandud tegu täidab LS § 227 lg 2 sätestatud väärteokoosseisu,
mis näeb ette mootorsõidukijuhi poolt lubatud suurima sõidukiiruse ületamise 21-40 kilomeetrit
tunnis.
Seega on kohtuväline menetleja väärteo õigesti kvalifitseerinud.
Kohus leiab, et M. Hein pani talle süüks arvatud väärteo toime kaudse tahtlusega. Kohapeal tunnistas
M. Hein, et sõitis kiiresti, sest oli ilus ilm ja hajameelsusest ilusa looduse ning hea muusika tõttu läks
sõidukiirus lubatust suuremaks. Kaebuses M. Hein selgitas /tl 8/, et kiiruse ületamise põhjuseks oli
puhkusest tingitud hajameelsus ja ere päike pikal sirgel teel. Kohus leiab, et M.Hein olukorras, kus
lasi autot juhtides tähelepanul hajuda, möönis, et võib lubatud kiirust ületada. Sellises olukorras, kus
tähelepanu lastakse kõrvalistel asjaolude tõttu hajuda ja kui ei kasutata püsikiiruse hoidjat, ei ole
mingit põhjus tarvata, et sõiduki kiiruse mitte jälgimisel kiirust ei ületata.
Teo õigusvastasust välistavaid asjaolusid kohtule esitatud ei ole.
KarS § 32 lg 1 sätestab, et isikut saab õigusvastase teo eest karistada üksnes siis, kui ta on selle
toimepanemises süüdi. Isik on teo toimepanemises süüdi, kui ta on süüvõimeline ja puudub KarS 2.
peatüki 3. jaos sätestatud süüd välistav asjaolu. Süüd välistavaid asjaolusid ei ole kohtule esitatud ja
kohus leiab, et Martin Hein on talle süüks arvatud LS § 227 lg 2 järgi kvalifitseeritava väärteo
toimepanemises süüdi, sest vastavalt KarS § 33 on isik süüvõimeline, kui ta on teo toimepanemise
ajal süüdiv ja vähemalt 14-aastane.
Lähtudes eeltoodust on kohus seisukohal, et uuritud tõenditega on tõendamist leidnud, et Martin
Hein poolt toime pandud tegu vastab LS § 227 lg 2 sätestatud väärteole, tema tegu on
õigusvastane ja ta on selle toimepanemises süüdi.

Järgmiseks kontrollib kohus, kas karistuse mõistmine kohtuvälise menetleja poolt on toimunud
vastavalt karistuse mõistmise alustele.
LS § 227 lg 2 näeb karistusena ette rahatrahvi kuni 100 trahviühikut või sõiduki juhtimise õiguse
äravõtmise kuni kuue kuuni.
Kohtuväline menetleja on M. Hein`a karistanud LS § 227 lg 2 järgi rahatrahviga 18 trahviühikut s.o
72 eurot.
KarS § 56 lg 1 sätestab, et karistamise alus on isiku süü, mis M. Hein´a puhul on tuvastatud. Kohus
leiab, et M. Hein süü ei olnud suur – kiirust on ületatud lõike 2 ette nähtud süüteo alammääras ja
väärtegu pandi toime kaudse tahtlusega.
Karistuse mõistmisel tuleb arvestada karistust kergendavaid ja raskendavaid asjaolusid, võimalust
mõjutada süüdlast edaspidi hoiduma süütegude toimepanemisest ja õiguskorra kaitsmise huvisid.
Karistust kergendavaks asjaoluks on kohtuväline menetleja lugenud süü tunnistamise ning kohus
nõustub selle seisukohaga. M. Hein kahetseb oma tegu ja tunnistab süüd.
Karistust raskendavad asjaolud puuduvad.
M.Hein on karistamata isik /tl 23/, mistõttu temA mõjutamiseks ei ole vajalik range karistuse
määramine.
Lisaks eelnevale tuleb arvestada ka asjaoluga, kuidas kaitsta õiguskorda. M. Hein on toime pannud
liiklussüüteo, mille puhul ületas lubatud sõidukiirust. Kohus leiab, et selline käitumine liikluses seab
ohtu kaasliiklejad, sest on üldteada asjaolu, et kiiruste suurenemisel ootamatute olukordade puhul
reageerimiseks jääb vähem aega ja seeläbi ohuolukorrad võivad realiseeruda reaalseks õnnetuseks.
Seetõttu kujutabki kiiruseületamine endast reaalset ohtu kaasliiklejatele. Kohus leiab, et karistuse
üldpreventiivne eesmärk tingib M. Hein´a karistamist, sest VTMS § 30 lg 1 p 1 sätestatud aluseid


                                                                                                         3
                                                                                          4-16-6401

menetluse lõpetamiseks otstarbekuse kaalutlusel ei esine, kuna lubatud sõidukiiruse ületamisel on
ilmselgelt olemas avalik menetlushuvi.
M. Hein on oma kaebuses viidanud osalise koormusega töötamist /konto väljavõtted tl 5-6/,
täiskoormusega õppimist ettevõtluskõrgkoolis Mainor ja asjaolule, et rahatrahv on suurem kui 20%
tema igakuisest sissetulekust /tl 22/.
Kohus märgib, et isiku majanduslik olukord ei kuulu karistuse mõistmise aluste hulka. Küll aga
sätestab KarS § 66 lg 2, et kohus võib mõjuvatel põhjustel määrata rahatrahvi tasumise ositi. M. Hein
ei ole taotlenud rahatrahvi tasumist ositi ja vastavalt kohtuvälise menetleja esitatud teabele on ta
rahatrahvi tasunud 08.09.2016 a. /tl 17/.
Lähtudes eeltoodust leiab kohus, et kohtuväline menetleja, määrates M.Hein`ale karistuseks
rahatrahvi sanktsiooni alammäära lähedases määras, on määranud karistuse vastavalt seaduses
sätestatud alustele.

Lähtudes eeltoodust jätab kohus M. Hein kaebuse rahuldamata ja PPA Lääne Prefektuuri
Kärdla politseijaoskonna 25.08.2016 otsuse väärteoasjas nr 2390,16,000451 muutmata.

Otsuse tegemisel juhindub kohus LS § 227 lg 2, § 15 lg 1 p 1, KarS § 56 lg 1, VTMS § 120 lg 1, 132
p 1.

/allkirjastatud digitaalselt/
Piia Jaaksoo
Kohtunik




                                                                                                    4

                                                                               4-16-2034




                             KOHTUMÄÄRUS

Kohus                                Tallinna Ringkonnakohus

Määruse tegemise aeg ja koht         14. aprill 2016, Tallinn, kirjalik menetlus

Väärteoasja number                   4-16-2034

Kohtunik                             Pavel Gontšarov

Vaidlustatud kohtulahend             Pärnu Maakohtu 17. märtsi 2016 määrus Irina
                                     Pambergile asenduskaristuse kohaldamata jätmise kohta
Kaebuse esitaja ja kaebuse liik      Politsei- ja Piirivalveameti Lääne Prefektuuri esindaja
                                     Kristi Kostenok, määruskaebus
RESOLUTSIOON

1. Tühistada Pärnu Maakohtu 17. märtsi 2016.a. määrus, millega jäeti rahuldamata
Politsei- ja Piirivalveameti Lääne Prefektuuri avaldus Irina Pambergile määratud
rahatrahvi asendamiseks arestiga ja saata väärteoasi Pärnu Maakohtule uueks
arutamiseks teises kohtukoosseisus.

2. Esitatud määruskaebus rahuldada.

EDASIKAEBAMISE KORD
Käesolev määrus on lõplik ja ei kuulu edasikaebamisele.

ASJAOLUD JA MENETLUSE KÄIK

1. 15.08.2014 määras Politsei- ja Piirivalveameti (PPA) Lääne prefektuur väärteoasjas
nr 2570,14,001935 Irina Pambergile liiklusseaduse § 227 lg 1 alusel rahatrahvi 20 trahviühikut,
s.o 80 eurot. Otsus jõustus 01.09.2014. Kuna süüdlane ei tasunud rahatrahvi vabatahtlikult,
alustas kohtutäitur 16.10.2014 tema suhtes täitemenetlust.

2. 10.03.2016 teavitas kohtutäitur sissenõudjat, so PPA Lääne prefektuuri, eelnimetatud
rahatrahvi täitmise võimatusest.

3. 16.03.2016 esitas PPA Lääne prefektuur Pärnu Maakohtu Paide kohtumajale taotluse
asenduskaristuse kohaldamiseks I. Pambergile.
MAAKOHTU SEISUKOHT

3.     Pärnu Maakohtu 17.03.2016 määrusega jäeti Politsei- ja Piirivalveameti Lõuna
Prefektuuri taotlus rahuldamata VTMS § 211 lg 3 alusel.

3.1. Maakohus viitas, et täitemenetluse seadustiku (TMS) § 201 lg-st 1 tulenevalt on
kohtutäituril kohustus teavitada sissenõudjat täiteasja menetlusse võtmisest arvates ühe aasta
jooksul rahatrahvi täitmise võimatusest.

3.2. Kohtule esitatud materjalidest nähtuvalt jõustus väärteoasjas nr 2570,14,001935 tehtud
otsus 01.09.2014. Et nõuet tähtaegselt ei täidetud, alustas täitur asjas täitemenetlust 16.10.2014.
Avaldusele lisatud kohtutäituri teatisest nähtuvalt teavitati PPA-d täitmise võimatusest
10.03.2016. Alustades täiteasja 16.10.2014 ning teavitades rahatrahvi täitmise võimatusest
PPA-d 10.03.2016 rikkus kohtutäitur TMS § 201 lg-s 1 sätestatud 1-aastast tähtaega.
Kohtupraktikas on leitud, et TMS § 201 lg-s 1 sätestatud tähtaja rikkumine on selline asjaolu,
mis ei võimalda asenduskaristuse kohaldamist (vt Tallinna Ringkonnakohtu 17.12.2015
määrust asjas nr 4-15-9854, Tallinna Ringkonnakohtu 12.11.2015 määrust asjas nr 4-15-8780
ning Tallinna Ringkonnakohtu 05.11.2015 määrust asjas nr 4-15-8717). TMS § 201 lg-s 1
sätestatud 3-aastase tähtaja kohaldamiseks alused puuduvad. Kohus leidiski, et kuna kohtutäitur
ei ole järginud TMS § 201 lg-s 1 sätestatud üheaastast tähtaega, ei ole asenduskaristuse
kohaldamine enam võimalik.

MÄÄRUSKAEBUS

4.     Maakohtu määrusele esitas kaebuse PPA Lääne Prefektuuri esindaja, kes taotleb määruse
tühistamist ja asenduskaristuse kohaldamise taotluse rahuldamist, järgmistel motiividel.

Nimelt on Tallinna Ringkonnakohus oma viimatises 17.03.2016. a määruses väärteoasjas nr 4-
16-1286 leidnud, et see, kui on möödunud TMS § 201 lg-s 1 nimetatud 1-aastane tähtaeg, ei
võta kohtuväliselt menetlejalt õigust taotleda rahatrahvi asendamist arestiga, kui möödunud ei
ole KarS §-s 82 toodud karistuse täitmise tähtajad.

RINGKONNAKOHTU SEISUKOHT

5.    Ringkonnakohus leiab, et määruskaebuse väited väärivad tähelepanu ning maakohtu
määrus kuulub tühistamisele, järgmistel motiividel.

6.      Maakohus lähtus asenduskaristuse taotluse rahuldamata jätmisel Tallinna
Ringkonnakohtu seisukohtadest, milledes on leitud, et juhul, kui on möödunud TMS § 201 lg-
s 1 sätestatud üheaastane tähtaeg, on tegemist VTMS § 211 lg 3 tähenduses asjaoluga, mis ei
võimalda asenduskaristuse kohaldamist.

7.      Ringkonnakohus möönab, et varasemas Tallinna Ringkonnakohtu praktikas ei olnud
seisukohad asenduskaristuse kohaldamise ja TMS § 201 lg 1 sätestatud tähtaegade tähenduse
osas ühtsed. Nii leidis Tallinna Ringkonnakohus tõepoolest osades varasemates lahendites, et
kohtutäituri poolt üheaastase tähtaja möödalaskmisel ei ole rahalise karistuse asendamine enam
võimalik (vt nt Tallinna Ringkonnakohtu 17.12.2015 lahend nr 4-15-9854), teistes aga, et see
ei mõjuta karistuse asendamise võimalikkust seni, kuni pole möödunud KarS §-s 82 sätestatud
karistuse täitmise tähtajad (vt nt Tallinna Ringkonnakohtu 17.03.2016 lahend nr 4-16-1286).
8.     Tänaseks on Tallinna Ringkonnakohus oma seisukohad ühtlustanud, mis on väljendatud
21.03.2016 lahendis väärteoasjas nr 4-15-9605. Nimetatud lahendis loobus ringkonnakohus
oma varasematest seisukohtadest selle kohta, et TMS § 201 lg-s 1 sätestatud üheaastase tähtaja
möödalaskmine välistab asenduskaristuse kohaldamise. Ringkonnakohtunik ei pea seetõttu
tänasel päeval enam võimalikuks irduda selles küsimuses Tallinna Ringkonnakohtu ühtsest
seisukohast. Seega kordab ringkonnakohus tänaseks kujunenud Tallinna Ringkonnakohtu
ühtset seisukohta selles, et kui kohtutäitur on teavitanud sissenõudjat rahatrahvi täitmise
võimatusest pärast TMS § 201 sätestatud tähtaegade möödumist, ei võta see asjaolu
sissenõudjalt õigust taotleda rahatrahvi asendamist KarS § 72 alusel. Rahatrahvi asendamise
taotlemisel ja otsustamisel tuleb lähtuda KarS §-s 82 sätestatud tähtaegadest. Seetõttu märgib
ringkonnakohus, et maakohtu viited Tallinna Ringkonnakohtu varasematele lahenditele 4-15-
9854, 4-15-8780, 4-15-8717, milledes on eitatud asenduskaristuse kohaldamise võimalust
pärast TMS § 201 lg-s 1 sätestatud üheaastase tähtaja möödumist, ei ole tänaseks enam
asjakohased.

9.      Vaidlust pole selles, et täitur on täitemenetluse I. Pambergi suhtes algatanud 16.10.2014
ja teavitanud sissenõudjaks olevat Politsei- ja Piirivalveametit täitmise võimatusest 10.03.2016.
Seega pole kohtutäitur järginud TMS § 201 lg-s 1 märgitud 1 aasta pikkust tähtaega ehk
teavitanud sissenõudjat rahatrahvi täitmise võimatusest 1 aasta jooksul alates rahatrahvi
kohtutäituri menetlusse võtmisest. KarS § 82 lg 4 näeb ette, et täitemenetlus rahatrahvi
sissenõudmises võib kesta maksimaalselt neli aastat alates otsuse jõustumisest. Kuna
väärteootsus I. Pambergi suhtes jõustus 01.09.2014, võib täitemenetlus rahatrahvi
sissenõudmiseks toimuda kuni 01.09.2018. Lahendis nr 4-16-1286 väljendatud põhjendusi ja
nimetatud küsimuses tänaseks Tallinna Ringkonnakohtu ühtset seisukohta silmas pidades, on
seega võimalik asendada I. Pambergile 01.09.2014 otsusega mõistetud rahatrahv. Seetõttu
kuulub vaidlustatav maakohtu määrus tühistamisele.

10.     Määruskaebuses on taotletud maakohtu määruse tühistamist ja I. Pambergile määratud
rahatrahvi arestiga asendamist. Ringkonnakohtul ei ole võimalik I. Pambergi rahatrahvi
asendamist arestiga otsustada. VTMS § 211 lg 11 näeb ette, et rahatrahvi asendamise arestiga
või üldkasuliku tööga lahendab maakohus süüdlase osavõtul. Väärteoasja toimikust ei nähtu, et
maakohus oleks lahendanud rahatrahvi asendamist arestiga süüdlase osavõtul. Toimikus ei
leidu kutset süüdlasele ega istungi protokolli. Samuti ei ole maakohtu määruses märget, et
maakohus oleks enne määruse tegemist kuulanud ära süüdlase. Ringkonnakohtul ei ole
võimalik seda puudust kõrvaldada - VTMS § 194 lg 2 näeb ette, et määruskaebus vaadatakse
läbi kirjalikus menetluses.

11.    Eelnevast lähtuvalt ja juhindudes VTMS §-dest 147 lg 1 p 4, 148 p 3, 150 lg 2, 194, 196,
198, 211 ning TMS § 201 lg-st 1 tühistab ringkonnakohus vaidlustatud Pärnu Maakohtu
17.03.2016 määruse ja saadab väärteoasja Pärnu Maakohtule uueks arutamiseks. Tulenevalt
VTMS § 194 lg 3 ja § 152 tuleb saata väärteoasi maakohtule uueks arutamiseks teises
kohtukoosseisus.

/allkirjastatud digitaalselt/

Pavel Gontšarov
Kohtunik

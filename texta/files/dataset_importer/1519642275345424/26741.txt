                                                              Tsiviilasi nr 2-14-60582




                          KOHTUOTSUS
                                Eesti Vabariigi nimel

Kohus                         Tallinna Ringkonnakohus

Kohtukoosseis                 Krista Kirspuu, Ulvi Loonurm, Kaupo Paal

Otsuse tegemise aeg ja koht   08.01.2016, Tallinn

Tsiviilasja number            2-14-60582

Tsiviilasi                    Fortum Heat and Gas Oy hagi VG ja OÜ Gaztrading Invest
                              vastu 250 AS-i Eesti Gaasi A-aktsia väljamõistmiseks ning
                              tahteavalduse andmiseks kohustamiseks

Vaidlustatud kohtulahend      Harju Maakohtu 12.06.2015.a otsus

Tsiviilasja hind              6000 eurot
apellatsioonimenetluses

Kaebuse esitaja ja kaebuse    Fortum Heat and Gas Oy apellatsioonkaebus
liik

Menetlusosalised ja nende     Hageja (apellatsioonimenetluses apellant): Fortum Heat and
esindajad                     Gas Oy (välisriigi registrikood 1852303-07), tehinguline
                              esindaja vandeadvokaat Veikko Puolakainen

                              Kostja I (apellatsioonimenetluses vastustaja I): VG (isikukood
                              XXXXXXXXXX)

                              Kostja II (apellatsioonimenetluses vastustaja       II):   OÜ
                              Gaztrading Invest (registrikood 12725122)

                              Kostjate (vastustajate) tehinguline esindaja vandeadvokaadi
                              vanemabi Reet Saks

Menetluse liik                Kirjalik menetlus

RESOLUTSIOON:
  1. Harju Maakohtu 12.06.2015.a otsus jätta muutmata.
  2. Fortum Heat and Gas Oy apellatsioonkaebus jätta rahuldamata.
  3. Jätta maakohtu ja ringkonnakohtu menetluskulu hageja, Fortum Heat and Gas
     Oy kanda.



                                                                                    1(15)
                                                                    Tsiviilasi nr 2-14-60582

   4. Välja mõista Fortum Heat and Gas Oy-lt OÜ Gaztrading Invest kasuks
      apellatsioonimenetluse kulu summas 1020 eurot. Hüvitamisele kuuluvatelt
      menetluskuludelt tuleb tasuda viivist VÕS § 113 lg 1 lauses 2 sätestatud määras
      alates menetluskulusid välja mõistva lahendi jõustumisest kuni kohase täitmiseni.
   5. Otsuse peale võib kassatsiooni korras edasi kaevata, esitades kaebuse vahetult
      Riigikohtule 30 päeva jooksul otsuse kassaatorile kättetoimetamisest, kuid mitte
      pärast viie kuu möödumist otsuse avalikult teatavaks tegemisest. Hagimenetluses
      Riigikohtus võib menetlusosaline menetlustoiminguid teha ning avaldusi ja
      taotlusi esitada üksnes vandeadvokaadi vahendusel. Menetlusosaline võib ise
      esitada Riigikohtule menetlusabi saamise taotluse, samuti esitada teise
      menetlusosalise kaebuse või muu taotluse kohta seisukohti ja vastuväiteid.
      Menetlusabi andmise taotlus ei peata seaduses sätestatud ega kohtu poolt
      määratud tähtaja kulgemist. Seaduses sätestatud tähtaja järgimiseks peab
      menetlusabi taotleja tegema tähtaja kestel ka menetlustoimingu, mille tegemiseks
      ta menetlusabi taotleb.

Hagi ja selle aluseks olevad asjaolud
1.     28.11.2014.a esitas hageja maakohtusse hagi, milles palus mõista kostjalt I hageja
kasuks välja AS-i Eesti Gaas 250 A-aktsiat ning kohustada kostjat II andma tahteavaldus
väärtpaberikonto haldurile korralduse tegemiseks AS-i Eesti Gaas 250 A-aktsia ülekandmiseks
hageja väärtpaberikontole nr 99100397789.

Hagiavalduse kohaselt on hageja ja kostja I AS Eesti Gaas aktsionärid. 15.09.2014.a seisuga
kuulus hagejale 99 287 AS-i Eesti Gaas A-aktsiat ning kostja I omandis oli 690 A-aktsiat.
16.09.2014.a asutamisotsusega otsustas VG asutada äriühingu OÜ Gaztrading Invest (kostja
II), osakapitaliga 2500 eurot, ja tasuda selle eest mitterahalise sissemaksega. 16.09.2014.a
sõlmitud mitterahalise sissemakse üleandmise lepingu kohaselt andis kostja I kostjale II
mitterahalise sissemaksena üle kostjale I kuulunud AS Eesti Gaas 250 A-aktsiat. AS Eesti Gaas
põhikirja p 10 kohaselt on A-aktsiate võõrandamisel teistel A-aktsionäridel ostueesõigus
proportsionaalselt nende omandis olevate A-aktsiate nimiväärtuste summaga kahe kuu jooksul
alates võõrandamislepingu ärakirja saamise kuupäevast. Hageja sai aktsiate üleandmisest teada
AS Eesti Gaas kaudu. Hageja saatis 12.11.2014.a kostjale I ostueesõiguse teostamise avalduse.
Avalduses palus hageja aktsiad üle anda hageja omandisse ning kanda need hageja
väärtpaberikontole. Kostja I on avalduse isiklikult kätte saanud, kuid teatas 21.11.2014.a
hagejale, et mitterahalise sissemakse osaühingu üleandmise lepingu sõlmimise korral ei ole
ostueesõigust võimalik teostada. Hageja on veendunud, et mitterahalise sissemakse tegemise
eesmärk oli teiste A-aktsionäride poolt ostueesõiguse teostamise takistamine. Märge
ostueesõiguse olemasolu kohta on kantud Eesti Väärtpaberite Keskregistrisse. Kostja I on
käsutanud vaatamata registrisse kantud ostueesõigusele aktsiaid selliselt, et välistada hageja
poolt ostueesõiguse teostamine, järelikult kahjustab ja piirab selline tehing ostueesõiguse
teostamist ja on seadusest tulenevalt tühine. Kuna võõrandamistehing, mille alusel kostja I andis
üle temale kuulunud aktsiad kostjale II, on tühine, kuuluvad nimetatud aktsiad ostueesõiguse
teostamise ulatuses endiselt kostjale I. Hageja arvates oli mitterahalise sissemakse tegemine
näilik tehing, millega varjati müügitehingut. Sellel tehingul puudub mõistlik majanduslik sisu
ja põhjendus. Kostja II asutati vahetult enne aktsiate üleandmist ja ainus asutaja oli kostja I.
Kostjal II puudub mistahes sisuline majandustegevus. Kostjal I polnud mingit sisulist vajadust
tasuda osaühingu asutamisel osa eest aktsiatega. Tegelikult teostab kostja I talle kuulunud
aktsiate müüki läbi iseenda äriühingu (kostja II) ning selle kaudu, et välistada ostueesõigust.
Arvestades kõiki hageja toodud argumente kogumis, on võimalik kostja I poolt kostjale II
tehtud mitterahalise sissemakse suhtes kohaldada müügilepingu kohta käivaid sätteid ning


                                                                                           2(15)
                                                                      Tsiviilasi nr 2-14-60582

hagejal on võimalik ostueesõigust teostada. Hageja leidis, et tehinguid tuleb lugeda heade
kommetega vastuolus olevateks, kuivõrd tehingu peamine eesmärk oli ostueesõiguse
teostamise takistamine ning tehingutel puudus majanduslik sisu ja põhjendus. Kuna hageja on
teostanud ostueesõigust kostja I poolt võõrandatud aktsiate suhtes, on kostja I ja hageja vahel
sõlmitud võõrandamislepingud aktsiate võõrandamiseks hagejale. Hagejal on
võõrandamislepingust tulenev nõue kostja I vastu aktsiate ülekandmiseks hagejale, s.o
käsutustehingu sõlmimiseks. Aktsiate võõrandaja on kohustatud andma tahteavalduse aktsiate
ülekandmiseks hagejale. Kuivõrd kostjale I varasemalt kuulunud aktsiad on üle antud kostjale
II, nõudis hageja, et kostja II annaks tahteavalduse tema väärtpaberikontol ostueesõiguse
esemeks olevate aktsiate ülekandmiseks hageja väärtpaberikontole. Ostueesõiguse teostamine
on oluline, kuna AS-i Eesti Gaas puhul on tegemist strateegiliselt tähtsa ettevõttega, mille
aktsionäride ringis tuleks välistada kõik võimalikud kuritarvitused ja/või õigusvastane tegevus,
mis võib kahjustada aktsionäride huve. Kostja II taga võivad peituda muude isikute
majanduslikud huvid kui ainult kostja I omad (tegelikud kasusaajad). Kostja II võib asutada
tütarühingu ja võõrandada aktsiad edasi ilma ostueesõigust kartmata (põhikirja p 26).

Kostjate vastuväited
2.      Kostjad vaidlesid hagile vastu ja palusid jätta selle rahuldamata. Hagi eesmärk ja
kaitstav huvi ei ole mõistetav. Kostjad kinnitavad, et kostja I lähtus kostja II asutamisel üksnes
soovist viimane asutada, kasutades selleks temale seadusega antud õigusi ja võimalusi. Hageja
väidetava ostueesõiguse piiramiseks või takistamiseks puudus kostjatel igasugune motiiv,
vajadus ning arusaadav äriline põhjendus. See ei olnud ka lepingu sõlmimise eesmärk. Kui
leping on tühine, ei ole sellel algusest peale õiguslikke tagajärgi ei kostjate ega hageja suhtes.
Lepingu sõlmimisel 16.09.2014.a notari juures ei soovinud kostja I varjata mingit muud
tehingut, mida ta tegelikult tegi või soovis teha. Kostja II asutati kostja I poolt ja osaühingu osa
saamise eest anti üle vara, AS Eesti Gaas 250 A-aktsiat. Kostja I ei müünud iseendale aktsiaid.
Aktsiate üleandmine osaühingusse toimus mitterahalise sissemaksena ja ei ole mingit alust
rääkida aktsiate müügitehingust ega selle varjamisest. Hagis nimetatud asjaoludes ei tulene
tehingu näilikkust. Kostja I ei soovinud iseendale midagi müüa ega muud sellist, vaid asutas
endale kuuluva äriühingu. Kostja II kuulub 100% ulatuses kostjale I ning viimase asutamise
vajadus tulenes 01.01.2015.a jõustuvatest muudatustest maagaasiseaduses. Kostja II
asutamiseks oli selge, arusaadav ning äriline kaalutlus, mis on suunatud tulevikku. Mingit
müügilepingut ei ole kostjad vaadeldavate aktsiate osas kunagi sõlminud ega ole seda ka
kavatsenud. Müügitehingu kohta pole kohtule esitatud mingeid tõendeid. Kostja I omandas
lepinguga kostja II osa. Sellist võimet hagejal ei ole ning ka seetõttu ta ostueesõigust kasutada
ei saa. Kostja I poolt aktsiate mitterahalise sissemaksena üleandmine ei kahjusta ega piira
ostueesõiguse teostamist, kuivõrd osaühingu osa eest mitterahalise sissemakse tasumisel ei ole
üldjuhul ostueesõigust võimalik teostada.

Esimese astme kohtu otsus
3.     Harju Maakohus tegi 12.06.2015.a otsuse, millega jättis rahuldamata hagi kostjate vastu
250 AS-i Eesti Gaas A-aktsia väljamõistmise ning tahteavalduse andmiseks kohustamise
nõudes. Maakohus tühistas Harju Maakohtu 12.11.2014.a määrusega seatud hagi tagamise
abinõud, millega on arestitud kostja II väärtpaberikonto nr 99101948865 AS-is SEB Pank
hageja kasuks; blokeeritud Eesti Väärtpaberite Keskregistris kostja II väärtpaberikontol asuvad
AS-i Eesti Gaas aktsiad (250 tk) ning keelatud kostjal I ja kostjal II AS-i Eesti Gaas aktsiate
(250 aktsiat, nimiväärtus 10 eurot ja osaluse suurus 0,0346 % aktsiakapitalist) kasutamine ja
käsutamine.




                                                                                              3(15)
                                                                      Tsiviilasi nr 2-14-60582

Otsuse kohaselt ei vaidle pooled, et hageja ning kostja on AS Eesti Gaas aktsionärid.
15.09.2014.a seisuga kuulus hagejale 99 287 AS Eesti Gaas A-aktsiat ning kostja I omandis oli
690 A-aktsiat. Vaidlust ei ole, et AS Eesti Gaas põhikirja punkti 9 kohaselt on Eesti
Väärtpaberite keskregistrisse kantud märge, et A liiki aktsiate võõrandamine on piiratud
kolmandate isikute suhtes kehtiva A liiki aktsiaid omavate aktsionäride ostueesõigusega. AS
Eesti Gaas põhikirja p 10 kohaselt on A-aktsiate võõrandamisel teistel A-aktsionäridel
ostueesõigus proportsionaalselt nende omandis olevate A-aktsiate nimiväärtuste summaga kahe
kuu jooksul alates võõrandamislepingu ärakirja saamise kuupäevast. Pooled ei vaidle, et kostja
I asutas 16.09.2014.a OÜ Gaztrading Invest osakapitaliga 2500 eurot andes osaühingu osa
nimiväärtusega 2500 euro tasumiseks mitterahalise sissemaksena üle AS-i Eesti Gaas 250 A-
aktsiat. Samuti ei vaidle pooled selle üle, et hageja sai aktsiate üleandmisest teada AS-i Eesti
Gaas kaudu, kellele kostja I saatis 06.10.2014.a e- kirja, milles teavitas AS-i Eesti Gaas aktsiate
üleandmise faktist. Vaidlust ei ole, et hageja ja kostja I arutasid omavahel aktsiate üleandmise
ja ostueesõigusega seotud küsimusi. Pooled ei vaidle, et 11.11.2014.a ostueesõiguse teostamise
avaldusega teatas hageja oma soovist teostada aktsiate ostueesõigust, mille kostja I sai kätte
13.11.2014.a, kuid kostja I teatas hagejale, et hagejal ei ole õigust teostada ostueesõigust
aktsiatele, mis on mitterahalise sissemaksena üle antud osaühingule. Seega pooled vaidlevad
kas aktsionäri poolt mitterahalise sissemaksena aktsiate üleandmise puhul aktsionäri enda
asutatavale uuele äriühingule on võimalik teostada ostueesõigust. Pooled vaidlevad, kas hageja
on teostanud ostueesõigust, mille kohaselt hageja ja kostja I vahel saaks lugeda sõlmituks
lepingu samadel tingimustel nagu see on sõlmitud kostja I ja kostja II vahel, milles kostja I
andis 250 Eesti Gaas A-aktsiat kostjale II ja sai selle eest kostja II osa. Kohus ei nõustunud
hagejaga, et ta on teostanud ostueesõigust kostja I poolt võõrandatud aktsiate suhtes ning seega
on kostja I ja hageja vahel sõlmitud võõrandamisleping aktsiate võõrandamiseks hagejale. Kuna
kostja I on mitterahalise sissemaksena andnud kostjale II 250 AS-i Eesti Gaas A-aktsiat ja
saanud selle eest kostja II osa, ei ole hagejal võimalik ostueesõigust teostada muul moel, et
müügileping oleks sõlmitud samadel tingimustel nagu kostja I ja kostja II vahel kui anda
kostjale I üle 250 AS-i Eesti Gaas A-aktsia eest üle osa OÜ-s Gaztrading Invest. Ka Riigikohus
on väljendanud 18.11.2009.a otsuses tsiviilasjas 3-2-1-121-09 seisukohta, et osaühingu osade
eest mitterahalise sissemaksega tasumisel ei ole üldjuhul ostueesõigust teostada võimalik. Kuna
on ilmselge, et hagejal ei ole võimalik anda kostjale I kostja II osa, mis ei kuulu hagejale, ei
olegi hagejal võimalik teostada ostueesõigust, sest hageja ei saa sõlmida müügilepingut
samadel tingimustel nagu seda on teinud kostja I ja kostja II. Hageja leidis, et kostja I, käsutades
vaatamata registrisse kantud ostueesõigusele aktsiaid, tehes seda mitterahalise sissemaksena
osaühingule, on välistanud hageja poolt ostueesõiguse teostamise, mistõttu kahjustab ja piirab
selline tehing hageja ostueesõiguse teostamist ja on seadusest tulenevalt tühine äriseadustiku
(ÄS) § 229 lg 2² alusel. Kostja leidis, et kostja I poolt aktsiate mitterahalise sissemaksena
üleandmine ei kahjusta või piira ostueesõiguse teostamist ÄS § 229 lg 2² tähenduses, kuivõrd
osaühingu osa eest mitterahalise sissemakse tasumisel ei ole üldjuhul ostueesõigust võimalik
teostada. Kohus leidis, et ka äriseadustiku mõtte kohaselt on aktsia käsutamine pärast märke
kandmist registrisse tühine osas, milles see ostueesõiguse teostamist kahjustab või piirab,
kohaldatav, kui käsutustehing tehakse pärast ostueesõiguse teostamise õiguse tekkimist ning
see kahjustab või piirab ostueesõiguse teostamist. Kuna aktsiate käsutustehing on tehtud enne
ostueesõiguse teostamise õiguse tekkimist (ostueesõiguse teostamise õigus saab tekkida alles
pärast müügilepingu sõlmimist), ei piira ega kahjusta aktsiate käsutamine ostueesõiguse
teostamist. Ostueesõiguse teostajal jääb õigus ostueesõigust teostada ostueesõigust omava isiku
ja müüja vahel ja sõlmida müügileping samadel tingimustel, milles müüja ostjaga kokku
lepivad. Lähtudes eeltoodust ei ole kostja I ja kostja II vahel sõlmitud 250 AS-i Eesti Gaas A-
aktsia üleandmine mitterahalise sissemaksena kostja II osa eest tühine, sest ei kahjusta ega piira
ostueesõiguse teostamist.


                                                                                              4(15)
                                                                       Tsiviilasi nr 2-14-60582



Hageja leidis, et mitterahalise sissemakse tegemine oli näilik tehing, mille ainus eesmärk oli
takistada teiste A-aktsionäride ostueesõiguse teostamist ning millega varjati müügitehingut.
Kuna pooled ei vaidle, et kostja I on omandanud kostja II osa, ei olnud kohtu arvates veenev
hageja väide, et mitterahalise sissemakse tegemise eesmärk oli vaid teiste A-aktsionäride
ostueesõiguse teostamise takistamine, sest kostja I on mitterahalise sissemakse eest omandanud
kostja II osa. Kohus leidis, et hageja arvamus, et tehingul puudub mõistlik majanduslik sisu ja
põhjendus, mistõttu on tegemist näiliku tehinguga, sest kostja II asutati vahetult enne aktsiate
üleandmist ja ainus asutaja ja osanik on kostja I, kostjal II puudub mistahes sisuline
majandustegevus, ei ole veenev. Kohus leidis, et ainuüksi teise isiku arvamusest, kes ise ei ole
lepingu pool, lepingu põhjendatusest või mõistlikkusest, ei saa järeldada, et tehing on sõlmitud
teise tehingu varjamise eesmärgil. Hageja arvamus, et ei ole mõistlik osaühingut osakapitaliga
2500 eurot asutada mitterahalise sissemaksega, kui seaduses on sätestatud võimalus asutada
osaühing ka sissemakseid tegemata, ei muuda samuti iseenesest üht tehingut näilikuks. Ei ole
midagi eriskummalist kui äriühingu asutamisel tasutakse osa eest mitterahalise sissemaksega.
Asjaolu, et kostja I andis kostja II osa eest tasumiseks üle vaid osa s.o 250 AS-i Eesti Gaas A-
aktsiat temale kuuluvast 690-st A-aktsiast, mis hageja arvates ei võimalda kostjal II tegeleda
tema põhikirjalise tegevusega investeerida väärtpaberitesse, mistõttu kostjal I oleks olnud
mõistlik üle anda kõik temale kuulunud aktsiad, ei luba samuti kohtul järeldada, et tegemist
oleks olnud näiliku tehinguga. Hageja väide, et aktsiate üleandmine on näilik seetõttu, et kostjal
II puudub sisuline majandustegevus, ei ole samuti veenev. Kohtu arvates ei ole võimalik
tehingu näilikkust järeldada ka seetõttu, et kostja II on asutatud vahetult enne aktsiate
üleandmist ja ainus asutaja oli kostja I. Ainuüksi hageja kahtlustest tehingu näilikkuse kohta ei
piisa, et kohtul oleks võimalik tuvastada kas kostjate vahel 16.09.2014.a sõlmitud tehing kostja
II osa eest tasuda 250 AS-i Eesti Gaas A-aktsiaga oleks näilik tehing. Hageja ei ole tõendanud,
et mitterahalise sissemakse tegemisega, mille eest hageja omandas kostja II osa oleks jäetud
vaid mulje tehingust, et takistada teiste A-aktsionäride ostueesõiguse teostamine. Kohus leidis,
et kostjad on veenvalt põhistanud, et kostjatel ei olnud mingit muud soovi omavahelise tehingu
sõlmimiseks, kui kostja I tahtis asutada temale kuuluva äriühingu OÜ Gaztrading Invest tasudes
osaühingu osa eest temale kuuluva 250 AS-i Eesti Gaas A-aktsiaga. Kostjad on kinnitanud, et
mingit müügilepingut ei ole aktsiate osas kunagi sõlmitud ega ole seda ka kavatsetud.
Vastupidist ei ole ka hageja tõendanud. Asjaolu, et pooled on pidanud läbirääkimisi AS-i Eesti
Gaas aktsiate võõrandamise üle, ei anna alust arvata, et kostja I poleks olnud soovi kostja II osa
omandada, tasudes selle eest mitterahalise sissemaksega. Küsimustele, kes omandab ühel
päeval vaidlusalused AS-i Eesti Gaas aktsiad ja kuidas toimub aktsiate eest tasumine ning kellel
on nendest tehingutest tulenev ostueesõigus, ei ole võimalik vastuseid ette näha käesoleva
tsiviilasja lahendamisel, mistõttu sellised tulevikku suunatud võimalikud erinevad lahendused
ei ole veenvad, et tuvastada tehingu näilikkus ning arvata, et varjatakse kostja I ja kostja II vahel
sõlmitud aktsiate müügilepingut. Seega ei ole tõendatud, et kostjate vaheline leping oleks näilik
tehing. Kohus leidis, et ka hageja toodud argumendid kogumis tehingu näilikkuse kohta ei
tõenda, et kostjate vahel oleks sõlmitud 250 AS-i Eesti Gaas A-aktsia üleandmiseks
müügileping (võlaõigusseaduse (VÕS) § 208 lg 1). Hageja ei ole tõendanud, et kostja II on
kostjalt I ostnud 250 AS-i Eesti Gaas A-aktsiat raha eest.

Hageja leidis, et mitterahalise sissemakse tegemine 250 aktsiaga on heade kommetega
vastuolus, sest tehingu peamine eesmärk oli ostueesõiguse teostamise takistamine ning hageja
näiliku tehinguna loetletud asjaoludest nähtub, et tehingutel puudus majanduslik sisu ja
põhjendus (tsiviilseadustiku üldosa seaduse (TsÜS) § 86 lg 2 p 2 ja TsÜS § 86 lg 1). Hageja
arvamus, kas tehingul, mille pool hageja ei ole, on majanduslik sisu ja põhjendus, ei tõenda
tehingu vastuolu heade kommetega. Kohus leidis, et hageja ei ole tõendanud, et kostjate


                                                                                               5(15)
                                                                      Tsiviilasi nr 2-14-60582

vaheline leping oleks vastuolus heade kommetega. Kuna kohus leidis, et kostjate vaheline
leping 250 AS-i Eesti Gaas A-aktsia üleandmiseks ei takista ostueesõiguse teostamist, ei ole
tõendatud, et tehing oleks vastuolus heade kommmetega seetõttu, et oleks takistatud
ostueesõiguse teostamine (VÕS § 76 lg 1 ja VÕS § 100 lg 1). Kuna hagejal ei ole õigust teostada
ostueesõigust, ei ole tõendatud hageja nõue kostja I vastu aktsiate ülekandmiseks
kohustamiseks, sest kostja I ei ole kohustatud aktsiaid hagejale üle andma. Kohus leidis, et asja
lahendamisel ei oma tähtsust hageja väited ostueesõiguse teostamise vajaduse põhjendamiseks.
Ostueesõiguse teostamine ei sõltu sellest, mis põhjusel ostueesõigust omav isik kasutab temale
antud õigust. Kohus ei nõustunud hageja käsitlusega ostueesõigusest, mille järgi ostueesõigust
peab hageja saama teostada igal juhul kuna faktiliselt on toimunud aktsiate käsutamine. Hagejal
ei ole võimalik teostada ostueesõigust vaid osale müügilepingust s.o aktsiate üleandmise osale.
Ostueesõigus on õigus, mille teostamise korral loetakse ostueesõigust omava isiku ja müüja
vahel sõlmituks müügileping samadel tingimustel, milles müüja ostjaga kokku leppis. Vaidlust
ei ole, et hagejal ei ole võimalik kostjale I 250 AS Eesti Gaasi aktsia eest üle anda kostja II osa.
Kohus peab vajalikuks veel kord rõhutada, et juhul kui ka kohus oleks tuvastanud, et kostjate
vaheline tehing oleks mingil põhjusel tühine, ei ole võimalik ostueesõigust teostada lepingu
suhtes, millel ei ole algusest peale õiguslikke tagajärgi. Kuna vaidlust ei ole, et AS-i Eesti Gaas
põhikirjas ei ole reguleeritud mingeid põhikirjalisi müügipiiranguid aktsiatega mitterahalise
sissemakse tegemisel, ei ole tähtsust ka hageja seisukohtadel, et põhikirjas ostueesõigust omav
kaasaktsionär peaks saama igal juhul ostueesõigust teostada. Kuna kohus ei tuvastanud, et
hageja oleks ostueesõigust teostanud, ei ole tõendatud ka hageja nõue kohustada kostjat II
andma tahteavaldust väärtpaberikonto haldurile korralduse tegemiseks AS-i Eesti Gaas 250 A-
aktsia ülekandmiseks hagejale (TsÜS § 68 lg 5). Kohus ei hinnanud poolte väiteid ja kostja
tõendit selle kohta kas AS-i Eesti Gaas näol on tegemist strateegiliselt tähtsa ettevõttega, sest
sel ei ole asja lahendamisel tähtsust. Asjakohane ei ole ka käesoleva tsiviilvaidluse raames
hinnata ja võrrelda Eesti ja Saksa õigust äriühingu osadega mitterahalise sissemakse tegemisel.

Maakohus jättis menetluskulud hageja kanda ning mõistis hagejalt kostja II kasuks välja
menetluskulu 3278 eurot, määrates, et hüvitamisele kuuluvatelt menetluskuludelt tuleb hagejal
tasuda menetluskulude suurust kindlaks tegeva lahendi jõustumisest alates kuni täitmiseni
viivist võlaõigusseaduse § 113 lõike 1 teises lauses ettenähtud määras. Kostja tõi oma
menetluskulude nimekirjas välja, et tema menetluskulu on kulud õigusabile 4290,50 eurot.
Hageja leidis, et kostja menetluskulude nimekirjas vandeadvokaat Viktor Kaasiku osutatud
õigusteenuste eest esitatud arve ei ole põhjendatud, ülejäänud kostja menetluskulude nimekirjas
esitatud kuludele hageja vastuväiteid ei esitanud. OÜ Õigusbüroo Kaasik & Co õigusteenuste
arvest ei nähtu, missuguse ajakuluga ja missuguse tunnihinnaga on vandeadvokaat Viktor
Kaasik tsiviilasjas 2-14-60582 kostjale õigusabiteenust osutanud. Tsiviilasja toimiku
materjalidest nähtub, et õigusabiteenus peaks sisaldama e-kirja, milles on edastatud
27.11.2014.a Viktor Kaasiku volikiri, mille alusel on Viktor Kaasik lisatud kostjate esindajana
e-toimikusse, et tagada talle võimalus tutvuda hagi tagamisega seotud dokumentidega, et Viktor
Kaasik saaks tema palvel otsustada määruskaebuse esitamise vajaduse. 04.12.2014.a on Viktor
Kaasik edastanud kohtule päringu, et teada saada, kas hageja on esitanud hagi. Samuti on Viktor
Kaasik koostanud 28.11.2014.a esitatud 9 leheküljelisele hagiavaldusele 4 leheküljelise vastuse
19.12.2014.a. 04.02.2015.a on Viktor Kaasik vastuseks kohtuistungi aja kooskõlastamisel e-
kirja teel teatanud, et ta ei esinda enam kostjaid. Kohus leidis, et vandeadvokaat Viktor Kaasiku
osutatud õigusteenuste ajakulu kohtu poolt toimikus olevatele dokumentidele tuginedes ja
nende koostamisele arvestatud mõistliku ajaga ning arvesse võttes, et kostja pidi ka tutvuma
hageja esitatud materjalidega, ei saanud kohtu hinnangul kostja esindajal kuluda rohkem aega
kui 10 tundi. Raidla Lejins & Norcous õigusabiteenuste arvetest nähtub menetlusdokumendi
ettevalmistamine: kohtukõne teesid 31.03.2015.a kohtuistungile 6,5 tundi 1013.50 eurot (0,7


                                                                                              6(15)
                                                                     Tsiviilasi nr 2-14-60582

tundi tariifiga Arne Ots 205 eurot tund ja Reet Saks 5,8 tundi tariifiga 150 eurot tund);
õigusteenused 2,1 tundi 283 eurot (kliendile kohtuistungi käigu kohta ülevaate esitamine 0,8
tundi Reet Saks tariifiga 150 eurot tund, 02.04.2015.a e-kirja ettevalmistamine vastus
ettepanekutele 0,6 tundi Maria Zjablova tariifiga 110 eurot tund, tutvumine 13.04.2015.a hageja
täiendavate seisukohtadega 0,5 tundi Reet Saks tariifiga 150 eurot tund ja 14.04.2015.a e-kirja
ettevalmistamine, et teatada hageja täiendavate seisukohtade esitamisest 0,2 tundi Maria
Zjablova tariifiga 110 eurot tund); õigusteenused 3,4 tundi summas 494 eurot (2,5 tundi
13.05.2015.a kohtuistungiks ettevalmistamine Reet Saks 2,5 tundi tariifiga 150 eurot tund,
13.05.2015.a kohtuistungil osalemine 0,5 tundi Reet Saks tariifiga 150 tundi, 13.05.2015.a
kohtuistungi tulemustest kliendile teatamine e-kirja teel 0,4 tundi Maria Zjablova tariifiga 110
eurot). Seega on kostja õigusabiteenuse osutamisele vandeadvokaadi vanemabi Reet Saks
vahendusel kokku kulunud aeg 12 tundi. Kohus leidis, et Raidla Lejins & Norcous
õigusabiteenuste arvetes väljatoodud menetlustoimingud olid menetluses vajalikud, kooskõlas
menetluse käiguga, toimingutele märgitud aeg ei ole ülemäärane ja on vastavuses asja
keerukusega. Põhjendatud õigusabile on seega aega kokku kulunud 22 tundi. Kuna õigusteenust
on vandeadvokaat Viktor Kaasik osutanud kohtu poolt arvestatud 10 tunni eest summas 2500
eurot ilma käibemaksuta, tuleb keskmine arvestuslik tunnihind 250 eurot, mida kohus peab
ülemäära suureks võrreldes kostja teise esindaja poolt osutatud õigusteenuste eest tasumisele
kuuluva summaga. Advokaat Reet Saks on õigusabiteenust osutanud 12 tunni eest summas
1790,50 eurot ilma käibemaksuta, mis teeb keskmise arvestusliku tunnihinna 149 eurot. Võttes
arvesse, et hageja on tasunud samas tsiviilasjas õigusteenuse eest 154,8 eurot tunnist ilma
käibemaksuta, leidis kohus, et õigusteenus tunnihinnaga 149 eurot ei ületa kohtu arvates
keskmist sarnase õigusteenuse eest makstavat tasu ning õigusteenust tunnihinnaga 149 eurot
saab pidada põhjendatuks ja vajalikuks. Kuna põhjendatud ajakulu kokku on 22 tundi ning
lähtudes tunnihinnast 149 eurot, kujuneb põhjendatud õigusabikuluks 3278 eurot.

Apellatsioonkaebus
4.       Maakohtu otsuse peale esitas hageja apellatsioonkaebuse, milles palus Harju Maakohtu
12.06.2015.a otsuse tühistada tervikuna ja teha uus otsus, millega hagi täielikult rahuldatakse.
Maakohus kohaldas ebaõigesti materiaalõiguse norme ja on oluliselt rikkunud kohtumenetluse
norme, mis on kaasa toonud ebaõige kohtulahendi. Kohus tuvastas õigesti, et pooltel ei ole
vaidlust faktiliste asjaolude suhtes ning määratles õigesti ka vaidluse eseme selliselt, et pooltel
on vaidlus selle üle, kas aktsionäri poolt mitterahalise sissemaksena aktsiate üleandmise puhul
aktsionäri enda asutatavale uuele äriühingule on võimalik teostada ostueesõigust. Hageja ei
nõustunud kohtu järeldustega selles, et konkreetsel juhul ei ole võimalik ostueesõigust teostada.
Samuti ei nõustunud hageja kohtu põhjendustega, et hageja esile toodud argumendid selles, et
kostja teostatud tehingul puudus mõistlik majanduslik sisu, ei oma asja lahendamisel ja tehingu
näilikkuse hindamisel tähtsust. Kohus ei ole arvestanud, et aktiivse vastuväite
tõendamiskoormis lasub kostjal ning teatud juhtudel võib tõendamiskoormis pöörduda ümber.
Hageja leidis ka seda, et kohus on tuginenud asja lahendamisel 2009.a Riigikohtu praktikale,
mis ei ole muutunud seadusandluse kontekstis enam kohaldatav. Praeguse vaidluse keskne
küsimus on selles, kas hageja saab teostada ostueesõigust ka juhul, kui aktsionär teostab
aktsiatega mitterahalise sissemakse aktsionäri enda asutatavale uuele äriühingule. Maakohus
välistas ostueesõiguse teostamise võimalikkuse põhimõtteliselt viitega Riigikohtu 18.11.2009.a
lahendile tsiviilasjas 3-2-1-121-09. Hageja leidis, et selline järeldus on ebaõige ja maakohus
kohaldas vääralt materiaalõigust. Ostueesõiguse teostamine peab olema võimalik igasuguse
võõrandamise korral, sest ka mitterahalise sissemakse korral aktsiad sisuliselt võõrandatakse.
Täiendavalt on hagejal konkreetsel juhul õigus teostada ostueesõigust ka seetõttu, et tegemist
oli näiliku tehinguga ja aktsiad tuleb üle anda hagejale.



                                                                                             7(15)
                                                                     Tsiviilasi nr 2-14-60582

Seadusandja tasandil ei ole ostueesõiguse teostamise võimalikkust mitterahalise sissemakse
tegemise korral täpsemalt reguleeritud. Ka praeguses asjas põhineb nii kostjate kui maakohtu
käsitlus vaid ühel Riigikohtu 2009.a lahendil, kus faktilised asjaolud ei ole päris sarnased ja
seisukoht on antud konkreetse kaasuse kontekstis. Esiteks ei olnud tegemist olukorraga, kus
füüsilisest isikust aktsionär asutab vahetult enne aktsiate üleandmist äriühingu, mille ainuosanik
ja juhatuse liige ta ise samal ajal on. Erinevalt Riigikohtu menetluses olnud tsiviilasjast puudub
praegusel aktsiate saajal sisuline majandustegevus. Teiseks ei olnud siis veel vastu võetud
äriseadustiku muudatusi, mis võimaldavad füüsilisel isikul osaühingut asutada osa eest
tasumata (jõustusid 2011). Kolmandaks põhineb Riigikohtu seisukoht ostueesõiguse
teoreetilisel käsitlusel eeskätt võlaõiguslikus mõttes, kuid ei arvesta ühinguõiguslikke aspekte
ning aktsionäride omavahelisi õigussuhteid. Riigikohtu seisukoht on muutunud seadusandluse
tõttu iganenud. Olukorras, kus füüsiline isik saab asutada osaühingu selliselt, et ei pea osa eest
üldse tasuma, on Riigikohtu lahendist tulenev peamine ostueesõiguse lubatavuse eeldus
iganenud. Hageja viitas menetluses ka sellele, et näiteks Saksa õigus tunnustab ostueesõiguse
teostamise võimalikkust ka mitterahalise sissemakse tegemise korral. Välisriigi õigust on
võimalik rakendada juhul, kui Eesti õigus osutub ebapiisavaks.

Hageja tõi menetluses esile hulgaliselt argumente, et konkreetsel tehingul puudus mõistlik
majanduslik sisu ja põhjendus, mis kinnitab tehingu näilikkust. Tehing tehti sisuliselt iseendaga
(kostja I on kostja II ainuosanik ja juhatuse liige). Kostjad ei ole ümber lükanud hageja väiteid,
et mitterahalise sissemakse tegemise ainus eesmärk oli takistada teiste A-aktsionäride
ostueesõiguse teostamist. Kostjad väidavad üksnes seda, et tehingul oli äriline põhjendus, kuid
ei ole täpsemalt avaldanud, milles äriline põhjendatus seisneb. Selliselt on kostjate vastuväide
paljasõnaline ja tõendamata. Kohus ei saanud kitsalt piirduda konstateeringuga, et
ostueesõigust ei saa teostada, vaid pidanuks välja selgitama, miks oli mitterahalise sissemakse
tegemine reaalselt vajalik. Kuivõrd kostjad esitasid aktiivse vastuväite, et tehingu tegemiseks
oli äriline põhjendus, pidanuks kostjad hageja väidete ümberlükkamiseks tõendama, et tehingul
oli reaalne majanduslik sisu. Kostjate aktiivne vastuväide on jäänud tõendamata. Teiseks ei ole
kohus arvestanud, et tõendamiskoormis võib muutuda. Ülalkirjeldatud olukorras saaks vaid
kostjad ise tõendada, miks oli tehingu tegemine vajalik või milles seisnes tehingu majanduslik
sisu ja põhjendus. Kui kostjad seda ei tee ning keelduvad asjaolusid avaldamast, pidanuks kohus
tehingu kehtivust materiaalõiguslikult hinnates leidma, et hageja väited tehingu näilikkuses
osas on põhjendatud, tehing on näilik ning seega tühine. Tõendamiskoormise üleminekut
sarnases olukorras kinnitab ka Riigikohtu praktika (RKTKo 3-2-1-173-12, p 17; 3-2-1-129-13,
p 25).

Vaatamata sellele, et hageja arvates peab ostueesõigust olema igal juhul võimalik teostada ka
mitterahalise sissemakse tegemise korral sõltumata tehingu näilikkusest, on hageja endiselt
seisukohal, et mitterahalise sissemakse näol oli tegemist ka näiliku tehinguga. Tulenevalt
sellest, et kohus ei ole arvestanud, et aktiivse vastuväite esitanud kostja pidi ka oma vastuväidet
tõendama, on väär kohtu lõppjäreldus, et tegemist ei ole näiliku tehinguga. Kohus kohaldas
vääralt TsÜS § 89 lg 1. Samuti ei ole kohus piisavalt põhjendanud, miks hageja esile toodud
argumendid ei tõenda või ei kinnita tehingu näilikkust. Praegusel juhul soovitakse näiliku
tehinguga varjata mingit muud tehingut, mida tegelikult tehakse ja soovitakse. Seejuures tuleb
varjatava tehingu osas selle kehtivuse üle eraldi otsustada ning hinnata tehingu tegelikku sisu.
Hageja arvates oli mitterahalise sissemakse tegemine näilik tehing, millega varjati
müügitehingut. Mitterahalise sissemakse tegemise ainus eesmärk oli takistada teiste A-
aktsionäride ostueesõiguse teostamist. Sellel tehingul puudub mõistlik majanduslik sisu ja
majanduslik põhjendus. Seega on tegemist näiliku tehinguga TsÜS- i tähenduses, sest: 1) kostja
II asutati vahetult enne aktsiate üleandmist (kostja II õigusvõime tekkis registrisse kandmisega


                                                                                             8(15)
                                                                     Tsiviilasi nr 2-14-60582

24.09.2014.a) ja ainus asutaja oli kostja I füüsilise isikuna; 2) kostja I on kostja II ainuosanik.
Kostjal II puudub mistahes sisuline majandustegevus; 3) kostja I teostas tehingu iseendale
kuuluva äriühinguga, ehk sisuliselt iseendaga. Seega võib järeldada, et ühing asutati
spetsiaalselt üheks tehinguks 250 aktsia hoidmiseks; 4) kostjal I polnud füüsilise isikuna mingit
sisulist vajadust tasuda osaühingu asutamisel osa eest aktsiatega (alates 01.01.2011.a jõustunud
ÄS § 1401 lg 1 võimaldab füüsilise isiku puhul osaühingu asutamist ka selliselt, et füüsilisest
isikust asutaja ei pea osaühingu asutamisel osa eest tasuma, kui osaühingu kavandatud
osakapital ei ole suurem kui 25 000 eurot); 5) aktsiaraamatu väljavõttest nähtub, et kostjale I
kuulus enne üleandmist kokku 690 A-aktsiat, millest anti kostjale II üle 250 aktsiat, seega
üksnes osa kõikidest aktsiatest. Kui kostja II peamine tegevusala on väärtpaberitesse
investeerimine, nagu nähtub äriregistri dokumentidest, oleks mõistlik anda ühingule üle kõik
aktsiad, mitte üksnes osa neist. Mistahes muu või sisuline majandustegevus kostjal II puudub;
6) hageja osundab, et 250 aktsiat (690-st) ei ole ka selline kogus, mida saaks selgitada
„investeeringute haldamisega.“ Kostja I on aktsiate väärtuseks näidanud 10 eurot aktsia kohta
ning koguväärtuseks 2500 eurot. Nende summade juures ei oleks ka dividendi saamise
võimalus rahaliselt selline, mis eeldaks maksude optimeerimise eesmärgil äriühingu asutamist
ja aktsiate üleandmist äriühingule; 7) kostja I teatas hagejale 06.11.2014.a e-kirjaga, et hageja
võõrandaks oma osaluse AS-is Eesti Gaas kostjale II, s.t vastasutatud OÜ-le Gaztrading Invest.
On ebaselge, milliste rahaliste vahendite abil kavatseb reaalset majandustegevust mitteomav
2500 euro suuruse osakapitaliga nn „ühemehe“ osaühing, mille ainus vara on AS Eesti Gaas
250 aktsiat (mille väärtuseks kostja ise hindab mitterahalise sissemakse hindamisel 2500 eurot),
finantseerida 353 885 Eesti Gaas AS aktsia ostmist. Ainuüksi aktsiate nimiväärtus on
3 538 850 eurot, tegelik väärtus aga kõrgem. Sellised rahalised vahendid saaks tulla vaid
kolmandatelt isikutelt, mis omakorda tähendab seda, et tegelikult on kostjad varjanud
müügitehingut; 8) on eluliselt äärmiselt ebausutav, et sellist ostutehingut rahastaks
krediidiasutus, kui ostusoovi avaldanud osaühingul puudub majandustegevus ja võime laene
teenindada, mis on teadaolevalt esmane kriteerium ühingu maksevõimelisuse hindamisel.
Kõigist neist kaalutlustest lähtuvalt on ilmne, et mitterahalise sissemakse tegemisega kostja I
tegelikult varjab aktsiate võõrandamist. Tegelikult teostab kostja I talle kuulunud aktsiate
müüki läbi iseenda äriühingu (kostja II) ning selle kaudu, et välistada ostueesõigust. Arvestades
kõiki eespool toodud argumente kogumis, on hageja arvates võimalik kostja I poolt kostjale II
tehtud mitterahalise sissemakse suhtes kohaldada müügilepingu kohta käivaid sätteid ning
hagejal on võimalik ostueesõigust teostada. Hageja rõhutas, et kostjad ei ole esitanud veenvaid
põhjendusi selle kohta, miks oli nimetatud tehingute tegemine sisulises mõttes vajalik. Vastuses
hagile väidavad kostjad, et tehingutel oli majanduslik sisu, kuid vastavaid põhistusi nad ei esita
ning teevad seda alles siis, kui kohus seda küsib. Kohtukõne teesides viitavad kostjad põgusalt
investeeringute haldamise vajadusele, mis aga aktsiate kogust ja võimalikku väärtust arvestades
ei ole eluliselt usutav ega tõsiseltvõetav argument.

Kõigest eelnevast tulenevalt on maakohus materiaalõigust vääralt kohaldades jõudnud väärale
lõppjäreldusele, et ostueesõigust ei saa praegusel juhul teostada. Samuti on väär kohtu järeldus
selles, et isegi juhul, kui tehing oleks tühine, ei saaks selle suhtes ostueesõigust teostada
põhjusel, et tühisel tehingul ei ole algusest peale õiguslikke tagajärgi. See seisukoht on
põhimõtteliselt ebaõige ega arvesta ostueesõiguse olemust ning vastavat regulatsiooni.
Maakohtu otsuses tsiteeritud lahendis 3-2-1-121-09 märkis Riigikohus selgelt, et kui
mitterahalise sissemakse tegemisega soovitakse varjata müügilepingut, tuleb TsÜS § 89 lg 3
järgi kohaldada tehingule müügilepingu sätteid. Sellisel juhul on võimalik ostueesõigust
teostada. Kohus jättis tähelepanuta, et ostueesõiguse teostamise korral tekib paralleelselt kaks
müügilepingut. Esimese lepingu tühisuse korral on reaalselt võimalik täita teine müügileping.
Kuna võõrandamistehing, mille alusel kostja I andis üle temale kuulunud aktsiad kostjale II, on


                                                                                             9(15)
                                                                     Tsiviilasi nr 2-14-60582

ÄS § 229 lg 2² alusel tühine, kuuluvad nimetatud aktsiad ostueesõiguse teostamise ulatuses
endiselt kostjale I. Kuna kostja I on võõrandamistehingute tühisuse tõttu endiselt aktsiate
omanik, on kostjal I aktsiate ülekandmise kohustuse täitmine võimalik, s.t puuduvad kohustuse
täitmist välistavad asjaolud VÕS § 108 lg 2 teise lause tähenduses. Sarnane tagajärg kaasneks
ka juhul, kui tuvastataks tehingu näilikkus TsÜS § 89 alusel ja seeläbi tehingu tühisus. Ka sel
juhul tuleks algse tehingu järgi saadu vastastikku tagastada alusetu rikastumise sätete alusel.
Kuna hageja on esitanud kostjale ostueesõiguse teostamise avalduse, tuleks kostjal I need
aktsiad üle anda hagejale, sest ostueesõiguse teostamise tulemusena on kehtiv müügileping
sõlmitud hageja ja kostja I vahel. Hagejal on õigus nõuda selle müügilepingu täitmist.
Ostueesõiguse teostamise tagajärjel tekib ostueesõigust omava isiku ja müüja vahel sama sisuga
müügileping, nagu sõlmiti algselt müüja ja ostja vahel (s.t eksisteerib sisuliselt kaks sama sisuga
müügilepingut). Võlaõiguslik ostueesõigus loob õigusi ja kohustusi vaid selle võlasuhte
pooltele (praegusel juhul hagejale ja kostjale I). Vastava müügilepingu alusel saab
ostueesõigust omav isik nõuda müüjalt ostueesõigusega koormatud eseme endale üleandmist.
Antud juhul on hageja teostanud ostueesõigust vaidlusaluste aktsiate suhtes ja selle faktilise
asjaolu suhtes pooltel vaidlust ei ole. Ostueesõiguse teostamise tulemusena on tekkinud
paralleelselt kaks müügilepingut (s.t algne müügitehing, mille teostasid kostja I ja II ning teine
müügileping, mis tekkis hageja ja kostja I vahel ostueesõiguse avalduse esitamise tulemusena).
Kui kostja I ja II vaheline müügitehing on tühine, ei muutu seetõttu veel tühiseks hilisem
ostueesõiguse teostamise tulemusena tekkinud müügileping, mis on endiselt kehtiv. Seega on
kostja I endiselt aktsiate omanik ja saab aktsiate omandiõiguse üle anda hagejale. Sellise nõude
aktsiate saamiseks ja vastava tahteavalduse andmise kohustamiseks ongi hageja kohtule
esitanud, sest kostjad on aktsiate üleandmisest hagejale keeldunud.

Menetluse käigus põhjendasid kostjad oma positsiooni ka sellega, et ülejäänud A-aktsionäridel
säilib ostueesõigus ka siis, kui kostja I või kostja II soovib võõrandada AS-i Eesti Gaas aktsiaid.
See võimalus on teoreetiliselt olemas vaid juhul, kui aktsiaid võõrandab kostja I. Samas on
kostja I juba praegu käsutanud 250 aktsiat ning väidab, et sellele tehingule ostueesõigust
rakendada ei saa, kuivõrd tegemist ei olevat müügiga, vaid lihtsalt mitterahalise sissemakse
tegemisega. Samuti on teiste aktsionäride ostueesõigust võimalik välistada ka juriidilisest
isikust aktsionäri puhul. Nimelt sätestab AS Eesti Gaas põhikirja p 26, et juriidilisest isikust
aktsionär võib aktsiad edasi võõrandada oma sidusettevõtjale või tütarühingule, millisele
tehingule aga ostueesõigus enam ei rakendu. Seega ei ole välistatud, et mitterahalise sissemakse
tegemise järgselt asutab kostja II tütarühingu ning võõrandab aktsiad koheselt edasi. Samuti ei
saa teised aktsionärid kuidagi takistada aktsionäriks oleva äriühingu enda võõrandamist
(näiteks osa müügi teel). Seega kinnitab kostjate enda argumentatsioon seda, et nad soovivad
igal juhul takistada ostueesõiguse teostamist 250-le A aktsiale.

Vastustajate seisukoht
5.    Vastustajad vaidlesid apellatsioonkaebusele vastu ja palusid jätta selle rahuldamata
ning maakohtu otsuse muutmata.

Ringkonnakohtu seisukoht
6.      Ringkonnakohus, tutvunud apellatsioonkaebusega ja tsiviilasja materjalidega, leiab, et
vaidlustatud maakohtu otsus on seaduslik ja põhjendatud ning apellatsioonkaebuses esitatud
väited selle muutmiseks ega tühistamiseks alust ei anna. Maakohtu otsus tuleb jätta muutmata
ja apellatsioonkaebus rahuldamata. Ringkonnakohus nõustub maakohtu otsuses esitatud
põhjendustega ja TsMS § 654 lg-st 6 tulenevalt põhjendusi ei korda. Vastuseks
apellatsioonkaebusele märgib ringkonnakohus järgmist.



                                                                                            10(15)
                                                                      Tsiviilasi nr 2-14-60582

7.      Hageja esitas kostjate vastu hagi, tuginedes sellele, et tal tekkis kostjaga I ostueesõiguse
teostamise tagajärjel kehtiv müügileping, mille täitmist ta nõuab ning ostueesõiguse teostamise
takistamise tõttu on käsutus, millega kostja I käsutas kostjale II vaidlusalused aktsiad, tühine,
mistõttu nõuab hageja kostjalt II aktsiate ülekandmise eelduseks olevat tahtevaldust. Hageja
väitis ka, et kostja I poolt osaühingu asutamine mitterahalise sissemaksega, mille ese olid
vaidlusalused aktsiad, on näilik tehing, ning tegelikult soovis kostja I sõlmida müügilepingut,
millega aktsiad kostjale II müüdi. Kolmandaks väitis hageja, et aktsiate võõrandamine
mitterahalise sissemakse tegemise teel on heade kommete vastane tehing, sest tehingu eesmärk
on välistada hageja võimalus teostada vaidlusaluste aktsiate suhtes ostueesõigust. Seega tuleb
kohtul käesoleva vaidluse lahendamiseks hageja poolt kohtu ette toodud asjaolude alusel
hinnata, kas hageja sai teostada ostueesõigust mitterahalise sissemakse tegemise lepingu
sõlmimise tõttu, kui see peaks osutuma võimatuks, tuleb hinnata, kas mitterahalise sissemakse
tegemise raames toimunud võõrandamist saab lugeda näilikuks tehinguks ja kas selle tehingu
asemel saab kohaldada müügilepingu sätteid ja selle käsitluse osas esitatava järelduse tegemisel
tuleb hinnata, kas kostja I poolt aktsiate kostjale II võõrandamise tehingud olid heade kommete
vastasuse tõttu tühised.

8.      Maakohus leidis õigesti, et ostueesõigust saab teostada üksnes siis, kui võõrandaja on
sõlminud eseme suhtes müügi- või muu tasulise võõrandamise tehingu (VÕS § 244 lg 3).
Maakohus leidis õigesti, et mitte alati ei saa ostueesõigust teostada juhul, kui
võõrandamistehing ei olnud müügileping vaid kui tegemist oli muu tasulise võõrandamisega
(VÕS § 246 lg 2). Maakohus leidis õigesti, et käesoleval juhul ei olnud kostja I eesmärk
võõrandada aktsiad asutatavale osaühingule raha saamise eesmärgil. Kostja I eesmärk oli
võõrandada aktsiad selleks, et saada vastusooritusena sellise osaühingu ainuosalus, kellele
kuuluvad vaidlusalused aktsiad. Sellest tulenevalt tuleb asuda seisukohale, et ostueesõiguse
teostamine on käesoleval juhul VÕS § 246 lg-st 2 tulenevalt välistatud. Seda sõltumata sellest,
mida väljendas Riigikohus oma otsuses nr 3-2-1-121-09. Isegi, kui Riigikohus ei oleks leidnud,
et ostueesõiguse teostamine ei ole üldjuhul mitterahalise sissemakse tegemise korral võimalik,
sõltuks ostueesõiguse teostamine (VÕS § 246 lg-st 2 tulenevalt) mitterahalise sissemakse
tegemisel sellest, kas mitterahalise sissemakse tegija soovis omandada osalust äriühingus, mille
vara hulka peavad kuuluma just need esemed, mille suhtes soovitakse ostueesõigust teostada
või soovis mitterahalise sissemakse tegija omandada osalust äriühingus ja ta soovis teha
sissemakse, mis oleks võinud seisneda ka raha maksmises või muu hüve üleandmises ning
omandajal ja võõrandajal ei olnud spetsiifilist huvi, et äriühing saaks mitterahalise
sissemaksena just need esemed, mille suhtes ostueesõigust teostada soovitakse. Käesoleval
juhul ei viita miski sellele, et kostja I soov oli saada mitterahalise sissemakse tegemisel aktsiate
eest raha. Selline käsitlus võiks tulla kaalumisele juhul, kui asutataval äriühingul oleks olnud
teisigi osanikke. Käesolevas asjas andis aga kostja I vaidlusalused aktsiad asutatavale
osaühingule, kellel teisi osanikke ei olnud. Sellise võõrandamise tagajärjel jäi kostja I
majanduslikus mõttes vaidlusaluste aktsiate (kaudseks) omajaks, sest aktsiad said kuuluma
kostja I ainukontrolli all olevale äriühingule. Seega ei viita miski sellele, et mitterahalise
sissemakse tegemise tagajärjel oleksid vaidlusalused aktsiad väljunud kostja I mõjusfäärist ja
kostja I oleks saanud aktsiate eest raha. See viitab aga sellele, kostja I majanduslik eesmärk
vähemalt mitterahalise sissemakse tegemisel ei olnud vaidlusaluste aktsiate lõplik enda
mõjusfäärist ära andmine. Sellest tuleb aga järeldada, et kostja I soov mitterahalise sissemakse
tegemisel oli saada vastusooritusena vastu osalus just sellises osaühingus, kellele kuuluvad
vaidlusalused aktsiad ning kostjal I ei olnud ükskõik, kas ta omandab aktsiate eest raha või
ainuosaluse aktsiaid omavas äriühingus.




                                                                                            11(15)
                                                                     Tsiviilasi nr 2-14-60582

9.       Sõltumata eelmises lõigus käsitletust ei saa hageja mitterahalise sissemakse kui
võõrandamistehingu tegemise tõttu ostueesõigust teostada, sest Riigikohus on niimoodi leidnud
(vt RKTKo 3-2-1-121-09). Ringkonnakohus ei nõustu hageja poolt väidetuga, et viidatud
Riigikohtu otsuses väljendatud seisukohad ei ole muutunud seadusandluse tõttu kohaldatavad.
Seadusesätete muutmine peale viidatud Riigikohtu lahendi tegemist ei ole põhjus, mis välistaks
vastavatest seisukohtadest juhindumise. See, et kehtiva õiguse kohaselt saab osaühingut asutada
ilma sissemakset tegemata, ei mõjuta hinnangut sellele, kas mitterahalise sissemakse korral
saab ostueesõigust teostada. Reeglina asutatakse äriühinguid selleks, et tegeleda
majandustegevusega. Reeglina eeldab majandustegevusega tegelemine vara olemasolu. Juhul,
kui kostja I eesmärk oli asutada osaühing, mille majandustegevuse hulka kuulub vaidlusaluste
aktsiate omamine, on igati põhjendatud, et kostja I asutas osaühingu mitterahalise sissemaksega
ja andis aktsiad osaühingule üle juba osaühingu asutamisel, selle asemel, et laenata kolmandalt
isikult raha, asutada osaühing, teha osaühingu asutamisel kolmandalt isikult saadud raha arvelt
rahaline sissemakse ja otsustada osaühingu juhatuse liikmena seejärel raha eest kostjalt I
aktsiate ostmine, mille tagajärjel saanuks kostja I kolmandale isikule laenu tagasi maksta.

10.     Maakohus asus õigesti seisukohale, et hageja poolt kohtu ette toodud asjaolude ja
esitatud tõendite alusel ei saa tõendatuks lugeda seda, et kostja I poolt aktsiate mitterahalise
sissemakse tegemise teel võõrandamine oli näilik tehing. Selleks oleks hageja pidanud
tõendama, et kostja I tegelik tahe osaühingu asutamise hetkel oli suunatud muule, kui asutamise
tehingus väljendatu, ehk hageja oleks pidanud tõendama, et kostja I soovis juba osaühingu
asutamisel mitte asutada osaühingut mitterahalise sissemaksega ja et selle asemel soovis kostja
I vaidlusalused aktsiad hoopis müüa. Sellise järelduse tegemiseks vajalikke tõendeid ei ole
hageja kohtu ette toonud. See, et kostja I tahe mingi tehingu tegemise asjal oli midagi muud, ei
ole negatiivne asjaolu, mille tõendamiskoormis läheks kostjale I üle. Tegemist on asjaoluga,
mille tõendamine hageja poolt on võimalik, kuigi see võib osutuda keeruliseks. Kuid see, kui
mingi asjaolu tõendamiseks vajalike tõendite hankimine on keeruline, või et võimalikud tõendi
allikad (näiteks kostja I vande all ülekuulamine) ei tarvitse anda eelduslikult hageja jaoks
soovitud tulemust, ei tähenda, et tõendamiskoormis peaks kostjale üle minema. Tehingu
näilikkuse aluseks olevaid asjaolusid peab tõendama see menetlusosaline, kes tehingu
näilikkusele tugineda soovib, käesoleval juhul hageja. Nõustuda ei saa ka selle väitega, et
hagejal ei olnud võimalik tõendeid esitada. Hageja oleks saanud taotleda näiteks kostja I vande
all ülekuulamist. See oleks olnud otsene allikas tuvastamaks, milline oli kostja I tegelik tahe
mitterahalise sissemakse tegemise ajal. Ka see, kui võimalus tõendeid hankida on olemas, kuid
võimalikud tõendid ei tarvitse anda hagejale soovitud tulemust, ei tähenda, et
tõendamiskoormis peaks ümber pöörduma.

11.      Ringkonnakohus märgib veel seda, et kohtu ette toodud asjaolude alusel ei saa järeldada,
et kostja I tegelik eesmärk mitterahalise sissemakse tegemisel hetkel võis olla aktsiate müümine
kostjale II. Mitte miski ei viita sellele, et kostja I oleks saanud kostjalt II aktsiate eest raha.
Hageja ei ole käesoleva tsiviilasja raames tuginenud ka sellele, et kostja I oleks talle kuulunud
osaluse kostjas II kellelegi kolmandale võõrandanud ja kostja I oleks seeläbi vaidlusalused
aktsiad kolmandale isikule müünud. Kuigi hageja väljendas maakohtu menetluses kahtlustusi
selle kohta, et kostja I võib tulevikus talle kuuluva osaluse kostjas II raha eest kolmandale
isikule võõrandada, ei tuginenud hageja sellele, et kostja I midagi sellist oleks reaalselt teinud.
Hageja oleks saanud sellise faktiväite juba maakohtu menetluse ajal kohtu ette tuua, kuid hageja
seda ei teinud. Kohus ei saa rajada otsust asjaoludele, mida menetlusosaline ei ole kohtu ette
toonud. Kuna hageja väljendas juba maakohtu menetluses kahtlust, et kostja I võib midagi
sellist teha (osaühingu, kellele vaidlusalused aktsiad võõrandati, osaluse võõrandada), siis
järelikult pidi hageja mõistma sellisele elulisele asjaolule tuginemise võimalust juba maakohtu


                                                                                            12(15)
                                                                       Tsiviilasi nr 2-14-60582

menetluses. Osaühingu osa võõrandamisleping on allutatud kohustuslikule notariaalsele
vorminõudele, mistõttu saaks TsÜS § 89 lg 3 olukord tulla kohtu poolt tuvastamisele üksnes
siis, kui tehing, mida näiliku tehinguga varjati, reaalselt tehti, sest TsÜS § 89 lg 3 eeldab seda,
et lisaks näilikule tehingule (mis tehti mingi teise tehingu varjamiseks) tehti ka see tehing, mida
varjati. Juhul, kui seda tehingut, mida näiliku tehinguga varjata sooviti, veel tehtud ei ole, või
kui tehingu näilikkusele tuginev menetlusosaline hagilises tsiviilkohtumenetluses sellise
tehingu tegemist (osaluse võõrandamist kostja I poolt) asjaoluna kohtu ette ei too, ei saa kohus
sellest lähtuda.

12.      Ringkonnakohus leiab, et maakohus ei eksinud tõendamiskoormise jaotamisel.
Käesoleval juhul lasus hagejal kohustus tuua kohtu ette need asjaolud ja esitada need tõendid,
mille alusel oleks kohus saanud tuvastada, et kostja I tegelik tahe mitterahalise sissemakse
tegemise aluseks oleva tehingu tegemise ajal oli suunatud millelegi muule, kui see, mis tehingus
kajastati. Hageja sellist järeldust võimaldavaid asjaolusid kohtu ette ei toonud ning selliseid
tõendeid ei esitanud. Kuigi hageja esitas kohtule hulgaliselt väiteid, millega soovis usutavaks
muuta selle, et kostja I tegevusel ei olnud ratsionaalseid majanduslikke põhjendusi, ei saa asuda
seisukohale, et kui kostja I sellises olukorras ei põhjenda, et tal oli osade talle kuuluvatest
aktsiatest asutatavale osaühingule mitterahalise sissemakse tegemise teel võõrandamiseks
ratsionaalne ja majanduslikult põhjendatud põhjus, tuleks kostja I poolne võõrandamine lugeda
näilikuks tehinguks, millega sooviti varjata vaidlusaluste aktsiate müüki kolmandale isikule.
Iseenesest ei ole mitterahalise sissemakse tegemine ebaseaduslik tegevus. Privaatautonoomia
põhimõttest tulenevalt võib kostja I tsiviilkäibes selliselt toimida ja õiguskord peab tunnustama
kostja I poolt selliselt tehingute tegemist ja tunnistama selliselt tehtud tehinguid kehtivana, välja
arvatud juhul, kui hageja suudab kohtu ette tuua ja tõendada TsÜS § 89 aluseks olevad asjaolud.
Kostja I poolt tehtud tehingute kehtivus ja kostja I poolt tsiviilkäibes osalemine ei eelda, et
kostja I peaks suutma esitada veenvad põhjendused, miks ta mingi tehingu tegi või miks ta
mingi tehingu tegemisele teistsuguse tehingu tegemist eelistas. Tehingu kehtivus ei saa sõltuda
sellest, kas tehingu teinud isik suudab veenvalt põhjendada tehingu majanduslikku
põhjendatust. Näiliku tehingu järeldamise tõendamiskoormis on seaduses üheselt määratletud-
tehingu näilikkuse asjaolusid (TsÜS § 89) peab tõendama see isik, kes näilikkusele tugineda
soovib. Tõendamiskoormis ei muutu ka siis, kui aktsiate võõrandamine on võimalik mitmel
viisil ja tehingu teinud isiku poolt valitud võõrandamise viis välistaks ostueesõiguse teostamise
hageja poolt. See, kui hageja jääks ühe võõrandamisviisi puhul ilma ostueesõiguse teostamise
võimalusest, ei tähenda, et tuleks eeldada, et selline võõrandamine oli näilik ja kui tehingu
teinud isik ei suuda häid põhjuseid tõendada, tuleks eeldada, et kindlasti olid tehingu teinud
isikul kavatsus ja eesmärk varjata sellist võõrandamist, mille korral oleks ostueesõiguse
teostamine võimalik.

13.     Vaidlusaluste aktsiate mitterahalise sissemakse tegemise teel võõrandamist ei saa
pidada hea usu põhimõtte või heade kommete vastaseks põhjusel, et sellisel viisil
võõrandamisega välistati hagejal võimalus teostada aktsiate suhtes ostueesõigust. Mitterahalise
sissemakse tegemise teel aktsiate võõrandamine on legitiimne ja lubatud tegevus. Juhul, kui
võõrandaja eesmärk on midagi muud, kuulub kohaldamisele näiliku tehingu regulatsioon. Seda,
et käesoleval juhul ei saa kohtu ette toodud asjaolude alusel tehingu näilikkust tuvastada, nentis
kohus eespool. Hageja ei ole kohtu ette toonud selliseid asjaolusid, millest saaks järeldada, et
kostja I ainuke eesmärk aktsiate mitterahalise sissemakse tegemise teel võõrandamisel oleks
olnud välistada hageja ostueesõiguse teostamine. Heade kommete vastaseks ei saa pidada
tehingut, millega küll kaasneb hageja jaoks ebasoodus tagajärg, kuid mille ainuke eesmärk ei
olnud hagejale kahjuliku tagajärje tekitamine. Vastasel korral tohiks tehingu tegija realiseerida



                                                                                             13(15)
                                                                    Tsiviilasi nr 2-14-60582

konstitutsioonilist vaba eneseteostuse õigust üksnes osas ja üksnes selliste tehingute tegemise
teel, millega ei kaasne ühelegi isikule ebasoovitavaid tagajärgi.

14.     Vastuseks apellatsioonkaebusele märgib ringkonnakohus täiendavalt veel, et
mitterahalise sissemakse tegemise teel aktsiate võõrandamise korral ei saa ostueesõiguse
teostamise õigus tuleneda sellest põhjendusest, et vastasel korral võiks aktsionär alati
mitterahalise sissemakse tegemise teel ostueesõiguse teostamist vältida. Kui Riigikohus
mitterahalise sissemakse tegemise teel võõrandamise korral ostueesõiguse teostamise
võimaluse üldjuhul välistas (RKTKo 3-2-1-121-09), siis eelduslikult vastavaid aspekte ka
kaaluti. Juhul, kui võõrandamine korraldatakse mitterahalise sissemakse tegemise vormis
selleks, et varjata müüki, saab ostueesõigust näiliku tehingu regulatsioonile tuginedes teostada.
Kuigi aktsiate suhtes ostueesõiguse teostamise eesmärgid võivad olla need, mida hageja
apellatsioonkaebuses nimetab, ei tähenda, et nende eesmärkide saavutamine peab olema alati
täielikult tagatud. Ostueesõiguse teostamise kaudu saab erinevaid eesmärke saavutada niivõrd
kuivõrd ostueesõigus eesmärkide saavutamist võimaldab. Ülalviidatud Riigikohtu lahendist ei
tulenenud, et ostueesõiguse teostamine on mitterahalise sissemakse tegemise teel toimuva
võõrandamise puhul üldjuhul välistatud üksnes siis kui sissemakse tehakse mitme osanikuga
ühingusse, mis on juba kunagi varem asutatud, millel on piisavalt muud vara ja millel on
arvestatav majandustegevus või mis toimub muu eseme kui aktsiate osas. Kuigi nõustuda tuleb
selle apellandi väitega, et praktikas ei ole täiesti välistatud, et Riigikohus oma seisukohti
muudab, ei saa sellest siiski lähtuda. Apellatsioonkaebuse rahuldamiseks ei anna alust ka see
hageja käsitlus, et Saksa õigus, mida on olulises osas ja põhjapanevalt võetud aluseks Eesti
ostueesõiguse regulatsiooni ja ka ühinguõiguse regulatsiooni loomisel, tunnustab ostueesõiguse
teostamise võimalust mitterahaliste sissemaksete tegemise korral, sest Riigikohus otsustas
eespool viidatud lahendis asuda seisukohale, et Eesti õigust tuleb teisiti mõista. Maakohus ei
ole jaotanud tõendamiskoormist valesti. Hagi saab rahuldamisele kuuluda üksnes siis, kui
hageja toob kohtu ette ja tõendab kõik hagi rahuldamise eelduseks olevad asjaolud. Üksnes siis
kui hageja on kõik hagi rahuldamise eelduseks olevad asjaolud tõendanud, saab tekkida kostjal
vajadus esitada omapoolseid vastuväiteid ja tõendeid nende tõendamiseks. Hagejal tuli
tõendada, et kostja I tahe oli tehingu tegemise ajal suunatud muule, kui tehingus väljendatud
õiguslike tagajärgede kaasatoomisele. Sellise asjaolu tõendamise puhul ei olnud tegemist
vajadusega tõendada negatiivset asjaolu. Juhul, kui hagejal ei olnud sobivaid tõendeid või kui
hageja ei soovinud sobivaid tõendeid esitada, ei tähenda, et tõendamiskoormis oleks pidanud
ümber pöörduma. Seega, isegi kui kostjad ei esitanud oma vastuväidete tõendamiseks piisavalt
tõendeid, jättis maakohus hagi õigesti rahuldamata, sest hageja ei tõendanud hagi aluseks
olevaid asjaolusid. Apellatsioonkaebuse rahuldamiseks ei anna alust ka see hageja väide, et hagi
tuleks rahuldada põhjusel, et vastasel korral võib kostja II asutada sidusettevõtte või
tütarettevõtte ja aktsiad viimasele ilma ostueesõiguse teostamise võimaluseta edasi võõrandada.
Ostueesõigus ei ole absoluutne õigus selles tähenduses, et ostueesõigust ei pea saama alati
teostada. Ostueesõigust saab teostada üksnes siis, kui selle teostamine on ostueesõiguse
regulatsiooni järgi võimalik.

15.     Kuna maakohtu otsus jääb muutmata, tuleb menetluskulud jätta hageja kanda (TsMS §
171 lg 1). Ringkonnakohtul ei ole alust muuta maakohtu poolt määratud menetluskulude jaotust
või muuta maakohtu poolt menetluskuludena väljamõistetud summat. Apellatsioonimenetluses
taotles kostja II tehinguline esindaja hagejalt menetluskulude väljamõistmist summas 1020
eurot. Vastav summa tulenes sellest, et kostja II esindaja tegi apellatsioonkaebusele vastuse
koostamisega seoses 6,8 tundi tööd, tunnitasuga 150 eurot ilma käibemaksuta. Ringkonnakohus
leiab, et selline ajakulu on põhjendatud, sest apellatsioonkaebusele vastuse koostamine eeldas
ka apellatsioonkaebuse läbitöötamist ja maakohtu otsusega tutvumist ning nende omavahelist


                                                                                          14(15)
                                                                        Tsiviilasi nr 2-14-60582

seostamist. Vastavat tunnitasu määra ei saa käesoleva vaidluse asjaolusid arvestades pidada
käesoleval juhul ülepaisutatuks.



        Krista Kirspuu                  Ulvi Loonurm                    Kaupo Paal
/allkirjastatud digitaalselt/   /allkirjastatud digitaalselt/   /allkirjastatud digitaalselt/




                                                                                                15(15)

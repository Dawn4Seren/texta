                                                              Tsiviilasi nr: 2-13-6559




                          KOHTUOTSUS
                                 Eesti Vabariigi nimel

Kohus                         Tallinna Ringkonnakohus

Kohtukoosseis                 Krista Kirspuu, Tiit Kollom, Ande Tänav

Otsuse tegemise aeg ja koht   29.01.2016, Tallinn

Tsiviilasja number            2-13-6559

Tsiviilasi                    SO ja VK (K) hagi AS-i Vopak E.O.S. vastu sundtäitmise
                              lubamatuks tunnistamiseks

Vaidlustatud kohtulahend      Harju Maakohtu 07.10.2015 otsus

Tsiviilasja hind              3500 eurot AS-i Vopak E.O.S. apellatsioonkaebuse esitamisel
apellatsioonimenetluses
                              3500 eurot VK apellatsioonkaebuse esitamisel

Kaebuse esitaja ja kaebuse    AS-i Vopak E.O.S. apellatsioonkaebus
liik
                              VK apellatsioonkaebus


Menetlusosalised ja nende     Hageja: VK (isikukood XXXXXXXXXXX, aadress XXXXX
esindajad ringkonnakohtus     X-X     XXXXX       XXXXXXX),         lepinguline esindaja
                              vandeadvokaat Ilja Santašev (e-post: XXX )

                              Kostja: AS Vopak E.O.S. (registrikood 10715645, aadress
                              Pirita tee 102, 12011 Tallinn), lepingulised esindajad
                              vandeadvokaat Arne Ots (e-post: XXX) ja vandeadvokaadi
                              abi Maria Teder (e-post: XXX)



                              14.01.2016
Kohtuistungi toimumise aeg




                                                                                    1(12)
                                                               Tsiviilasi nr: 2-13-6559

RESOLUTSIOON:
  1. Harju Maakohtu 07.10.2015 otsus jätta lõppjärelduses muutmata, täiendades
     otsuse resolutsiooni.
  2. AS-i Vopak E.O.S. apellatsioonkaebus rahuldada osaliselt.
  3. VK apellatsioonkaebus jätta rahuldamata.
  4. Kohtuotsuse tervikresolutsioon on järgmine:

   4.1.       Jätta SO (isikukood XXXXXXXXXXX) hagiavaldus AS-i Vopak E.O.S.
       (registrikood 10715645) vastu sundtäitmise täiteasjas nr 031/2012/492
       lubamatuks tunnistamise nõudes läbi vaatamata.
   4.2.       Rahuldada VK (K, isikukood XXXXXXXXXXX) hagiavaldus osaliselt.
   4.3.       Tunnistada lubamatuks sundtäitmine täiteasjas nr 031/2012/490 selliselt,
       et AS-il Vopak E.O.S. (registrikood 10715645) on õigus nõuda täitemenetluses
       VK-lt (K, isikukood XXXXXXXXXXX) seisuga 05.08.2015 kuni 122 810,19
       (ühesaja kahekümne kahe tuhande kaheksasaja kümne euro ja
       üheksateistkümne sendi) euro tasumist.
   4.4.       Tühistada Harju Maakohtu 09.09.2013.a kohtumäärusega kohaldatud
       hagi tagamine tsiviilasjas nr 2-13-6559.
   4.5.       Jätta AS-i Vopak E.O.S. (registrikood 10715645) menetluskulud SO
       (isikukood XXXXXXXXXXX) kanda.
   4.6.       Kohus määrab AS-i Vopak E.O.S. (registrikood 10715645)
       menetluskulude suuruse kindlaks pärast kohtuotsuse jõustumist TsMS § 177
       lõikes 2 sätestatud korras.
   4.7.       Jätta VK (K, isikukood XXXXXXXXXXX) menetluskulud tema enda
       kanda ning tema menetluskulude rahaline suurus kindlaks määramata.
  5. Jätta menetlusosaliste menetluskulud ringkonnakohtus poolte endi kanda.
  6. Mõista välja VK-lt Eesti Vabariigi kasuks riigituludesse riigilõiv summas 300
      eurot. Riigilõiv tuleb tasuda 15 päeva jooksul käesoleva otsuse jõustumisest
      vastavalt otsusele lisatud makseinfolehele. Riigilõivu tasumisega viivitamise korral
      tuleb tasuda viivist käesoleva lahendi jõustumisest kuni täitmiseni
      Võlaõigusseaduse § 113 lõike 1 teises lauses sätestatud määras.
  7. Otsuse peale võib kassatsiooni korras edasi kaevata, esitades kaebuse vahetult
      Riigikohtule 30 päeva jooksul otsuse kassaatorile kättetoimetamisest, kuid mitte
      pärast viie kuu möödumist otsuse avalikult teatavaks tegemisest. Hagimenetluses
      Riigikohtus võib menetlusosaline menetlustoiminguid teha ning avaldusi ja
      taotlusi esitada üksnes vandeadvokaadi vahendusel. Menetlusosaline võib ise
      esitada Riigikohtule menetlusabi saamise taotluse, samuti esitada teise
      menetlusosalise kaebuse või muu taotluse kohta seisukohti ja vastuväiteid.
      Menetlusabi andmise taotlus ei peata seaduses sätestatud ega kohtu poolt
      määratud tähtaja kulgemist. Seaduses sätestatud tähtaja järgimiseks peab
      menetlusabi taotleja tegema tähtaja kestel ka menetlustoimingu, mille tegemiseks
      ta menetlusabi taotleb.



Hagi ja selle aluseks olevad asjaolud
1. SO ((pankrotis alates 16.12.2013 (kohtumäärus tsiviilasjas nr 2-12-16529)) ja VK
   (hagejad) esitasid 11.02.2013 Harju Maakohtule hagiavalduse, mida täpsustasid
   12.08.2013, AS-i Vopak E.O.S. (kostja) vastu sundtäitmise lubamatuks tunnistamise


                                                                                     2(12)
                                                                    Tsiviilasi nr: 2-13-6559

     nõudes täitemenetlustes nr 003/2012/492 ja nr 031/20123/490, menetluskulud palusid
     hagejad jätta kostja kanda.
2.   Hagiavalduse kohaselt tehti 02.12.2011 kriminaalasjas nr 1-09-21739 kohtuotsus, millega
     rahuldati kannatanust kostja tsiviilhagi 406 857 euro nõudes. Kohtuotsusega mõisteti
     solidaarselt, sh hageja SO-lt (pankrotis) ja hageja VK-lt tsiviilhagi katteks välja 406 857
     eurot ja õigusabikulude katteks 6000 eurot. Kohtuotsuse punktides 85-90 on märgitud,
     milline vara tuleb kohe kanda kannatanu tsiviilhagi katteks ning milline vara realiseerida
     ja saadud rahalised vahendid kasutada kannatanu tsiviilhagi katteks. Kohtuotsuse punktis
     95 on sätestatud, et AS-ilt Zubr konfiskeerida 246 571,47 eurot, milline summa kanda
     kannatanu tsiviilhagi katteks. Kohtuotsuse punktis 96 on sätestatud, et SZ-lt
     konfiskeerida 61 643 eurot, milline summa kanda kannatanu tsiviilhagi katteks.
3.   Eelpoolmainitud kohtuotsuse alusel esitas kostja Tallinna kohtutäiturile Katrin Vellet
     avalduse täitemenetluste alustamiseks kogusummas 412 857 eurot. Hageja SO (pankrotis)
     suhtes algatati täitemenetlus nr 031/2012/492 ja hageja VK suhtes täitemenetlus nr
     031/2012/490.
4.   Hagejad täpsustavad, et menetluse jooksul võib nõude suurus täpsustuda, sest kohtutäitur
     teatas, et tema kaudu on rahuldatud võlausaldaja nõudest 62 803,07 eurot, kuigi
     vaatamata sellele ei ole esmast nõuet summas 412 857 eurot selle summa võrra
     vähendatud (412 857‐62 803,07 = 350 053,93 eurot,) mis ei klapi 10.01.2013
     täitmisteatega, kus on nõude suuruseks märgitud 370 076,08 eurot.
5.   Hagejad on seisukohal, et kohtuotsuse alusel ei pea nad täies ulatuses kostja ees
     vastutama, sest kohtuotsusest see ei tulene. Kuna kostja ega kohtutäitur ei olnud sellega
     nõus, pöördus hageja VK taotlusega kaasabi osutamiseks Harju Maakohtu 02.12.2011
     kohtuotsuse nr 1-09-21739 resolutsiooni punkti 95 täitmisele. 19.11.2012 taotlus
     rahuldati kohtumäärusega ja määruse ärakiri saadeti mh kohtutäitur Katrin Velletile.
     10.01.2013 täitmisteates on märgitud nõude summaks 370 076,08 eurot, mis tähendab, et
     kohtutäitur ei võtnud kohtumäärusega tuvastatud asjaolusid õigeks ja jätkas tegutsemist.
     Hagejad on seisukohal, et sundtäitmine hagejate suhtes selles suuruses, nagu on märgitud
     10.01.2013 täitmisteates (370 076,08 eurot), on lubamatu, kuivõrd 19.11.2012
     kohtumääruses kriminaalasjas nr 1-09-21739 on selgitatud, kuidas täitedokumendiks
     olevat kohtuotsust tuleb täita ning millistes osades kostja nõue hagejate vastu väheneb.
6.   Hagejate hinnangul kostja nõue hagejate vastu ei saa moodustada 370 076,08 eurot, vaid
     peab olema vähendatud järgnevate summade võrra, s.o. 370 076,08 – 65 732,88 – 856,42
     – 62 831,76 – 246 571,47 = (miinus) - 5862,45 eurot.
7.   Hagejad leiavad, et hagejate suhtes tuleb tunnistada sundtäitmine lubamatuks põhjusel, et
     hagejad ei pea midagi tasuma tsiviilhagi katteks, sest kostja nõuded ülejäänud osas (ehk
     osas, mis ületab vähenenud tsiviilhagi) on juba täidetud, mistõttu tuleb lugeda, et kostja
     nõue hagejate vastu on rahuldatud.
8.   Hageja VK on 26.08.2015 menetlusdokumendis avaldanud, et hagejale ei ole teada, kes
     ja kui palju ning millal tasus võlgnevuse katteks. Hageja VK hinnangul, kui võtta arvesse
     kostja poolsed arvestused, siis hageja jäägiks peaks olema 370 076,08 – 76 643,91 -
     213 402,90 = 80 029,27 eurot. Samuti tuleb hageja VK hinnangul arvesse võtta
     19.11.2012 kohtumäärust kriminaalasjas nr 1-09-21739, kus on selgitatud, kuidas
     täitedokumendiks olevat kohtuotsust tuleb täita ning millistes osades kostja nõue hagejate
     vastu väheneb. Vastavalt antud määrusele on hageja VK hinnangul kostjale tsiviilhagi
     katteks välja makstud konfiskeeritud rahad summas 65 732,88 eurot, millele lisandub
     856,42 eurot. Nimetatud summad vastavad kohtuotsuses punktides 85 ja 87-92 tsiviilhagi
     tagamiseks arestitud ja kannatanule väljamaksmisele kuuluvatele summadele.
     Kohtuotsuse resolutiivosa punkt 94 ja 96 nähtub, et AS-lt ja SZ-lt konfiskeeritud ja ära
     võetud raha on kogusummas 62 831,76 eurot, mis kuulub samuti kandmisele kostja


                                                                                          3(12)
                                                                    Tsiviilasi nr: 2-13-6559

    tsiviilhagi katteks. Kohtuotsuse resolutiivosa punktides 85, 87-92 ja 94, 96 kohaselt on
    märgitud summad olemas ning kuuluvad seega väljamaksmisele tsiviilhagejale. Selles
    osas väheneb kostja kohtuotsuse punktiga 82 rahuldatud tsiviilhagi. Hageja VK leiab, et
    ülaltoodud summade võrra peab kostja nõue hageja vastu olema vähendatud. See
    tähendab, et hageja VK suhtes tuleb tunnistada sundtäitmine lubamatuks, sest ta ei ole
    kostja ees võlgu.

Kostja vastuväited
9. Kostja vaidles hagile vastu, palus jätta selle rahuldamata ning menetluskulud hagejate
    kanda.
10. Kostja on vedelkütuse transpordiga tegelev äriühing. Kostja kasutab kütuse transpordiks
    muuhulgas Maardu linnas asuvat kütuse transiittoru. Aastatel 2008 ja 2009 varastasid
    hagejad (ja nendega seotud isikud) kostjalt transiittoru kaudu mitu tuhat tonni
    vedelkütust. 02.12.2011 tegi Harju Maakohus kriminaalasjas nr 1-09-21739 otsuse, milles
    tunnistas kokkuleppemenetluses hagejad süüdi muuhulgas varguses ja kuritegelikku
    ühendusse kuulumises, otsustas mitte pöörata täitmisele hagejatele mõistetud vangistust
    ärakandmata osas, kohus rahuldas kostja tsiviilhagi ning mõistis hagejatelt, solidaarselt
    teiste isikutega, kostja kasuks välja tsiviilhagi katteks 406 857 eurot ja õigusabikulude
    katteks 6000 eurot.
11. 17.01.2012 esitas kostja kohtutäitur Katrin Velletile täitmisavaldused, kes algatas
    täitemenetlused nr 031/2012/492 ja nr 031/2012/490.
12. Kostjale on laekunud tsiviilhagist tuleneva nõude täitmiseks erinevatest allikatest kokku
    üksnes 69 930,63 eurot. Hageja SO (pankrotis) on maksnud mõnisada eurot. Kõik
    konfiskeerimistest saadud summad, mis kostjale on üle kantud, kandis kohtutäitur Katrin
    Vellet kostjale üle 20.02.2012 maksega summas 62 185,42 eurot. Seega on praegu kostja
    rahuldamata nõue hagejate vastu summas 342 926,37 eurot.
13. Kostja hinnangul hagiavaldusest ei nähtu ühtegi asjaolu, mis saaks olla aluseks
    sundtäitmise lubamatuks tunnistamiseks. Täitemenetlused hagejate suhtes on algatatud
    02.12.2011 Harju Maakohtu poolt kriminaalasjas nr 1-09-21739 tehtud otsuse täitmiseks.
    Nimetatud otsuse resolutsiooni punktist 84 tuleneb kostja kasuks nõue hagejate vastu.
    Tegemist on täitedokumendiga TMS § 2 lg 1 p 3 kohaselt.
14. Kostja nõue on rahuldamata ja kuulub täitmisele. Nõuet ei ole ajatatud ega tasaarvestatud.
    Hagejad ei ole tõendanud vastupidist. Tõendamiskoormis on hagejatel, mitte kostjal.
    Kostja leiab, et hagiavalduses esitatud väide, et kostjal puudub hagejate vastu tsiviilhagist
    tulenev nõue, kuna nõue väheneb AS-ilt ZUBR1 sisse nõutava 246 571,47 euro võrra, on
    ebaõige. Nimetatud summat ei arestitud ega saadud reaalselt kätte AS-ilt ZUBR, seetõttu
    oli tegemist lihtsalt rahalise nõudega, mida oli õiguskaitseasutusel õigus AS-ilt ZUBR
    sisse nõuda. AS-il ZUBR puudus vara, nõuet ei saadud realiseerida. AS ZUBR on
    käesolevaks hetkeks registrist kustutatud ja enne oli pankrotis. Mingeid summasid ei ole
    kostja saanud seoses AS-iga ZUBR ning arvestades, et sellist äriühingut enam ei
    eksisteeri, ei saagi, mistõttu ei ole nimetatud osas kostja tsiviilhagist tulenev nõue
    vähenenud.
15. Samuti on kostja hinnangul ebaõige hagejate väide, et kostja tsiviilhagist tulenev nõue on
    vähenenud 62 831,76 euro võrra, mis on konfiskeeritud AS-lt ja SZ-lt. Neid summasid on
    käsitletud kriminaalasjas tehtud otsuse punktides 94 ja 96. Punktis 96 nimetatud 61 643
    eurot ei ole SZ-lt kätte saadud ning seega seda summat ei ole ka kostjale üle kantud.
    Kostja leiab, et kohtuotsuse punkti 94 osas on tsiviilhagist tulenev nõue vähenenud
    1188,76 euro võrra, kuid kohtuotsuse punkti 96 osas ei ole tsiviilhagist tulenev nõue
    vähenenud 61 643 euro võrra. Kostja on välja toonud, et oluline on ka arvesse võtta, et
    kriminaalasjas tehtud otsuse punktist 84 tulenev kostja nõue hagejate vastu on koheselt


                                                                                           4(12)
                                                                    Tsiviilasi nr: 2-13-6559

    sissenõutav. Seda, et kostja nõuet ei ole õnnestunud rahuldada konfiskeerimisele
    kuuluvate summade arvelt, on kinnitanud ka kohtutäitur Katrin Vellet, kellele kostja
    andis 02.12.2011 kriminaalasjas nr 1-09-21739 tehtud Harju Maakohtu otsuse täies
    ulatuses täitmiseks.
16. Kostja on 11.01.2014 esitatud täiendava seisukoha menetlusdokumendis avaldanud, et
    võttes arvesse kõiki kostjale kütusevargusega tekitatud kahju hüvitamiseks erinevatest
    allikates laekunud summasid, sealhulgas 31.12.2013 laekunud makset (Tallinna
    Halduskohtu 27.12.2013 määruse alusel haldusasjas nr 3-13-1652 summas 213 402,90
    eurot), on käesoleval hetkel viidatud kriminaalasjas tehtud kohtuotsuse punktist 84
    tulenev kostja nõue hagejate vastu rahuldamata summas 222 755,61 eurot. Kostja nõude
    suuruse osas ei saa esineda enam mistahes ebaselgusi. 31.12.2013 laekunud maksest
    arvestas kostja 93 232,14 eurot sellise kahju hüvitamiseks, mis tulenes kütusevarguse
    tagajärjel kostjale ja hagejatele solidaarselt tekkinud maksekohustusest, mille kostja pidi
    täies ulatuses ise hagejate asemel riigile tasuma ettemaksukonto kaudu ning ülejäänud
    120 170,76 eurot selle kohustuse täitmiseks, mis tuleneb kriminaalasjas nr 1-09-21739
    tehtud 02.12.2011 otsuse punktist 84. Mõlemas osas kahju tekitamise eest vastutavad
    hagejad ja on kohustatud selle kostjale hüvitama.
17. Kostja on 07.08.2015 menetlusdokumendis avaldanud, et vaidlusalustes täitemenetlustes
    ei arvestata ja kostja loobub maksuvõlaga seotud argumendist käesolevas asjas ning
    hageja VK suhtes on täitemenetluse järgne võla jääk 122 810,19 eurot. Kostja palub
    hageja VK 26.08.2015 menetlusdokumendi jätta tervikuna tähelepanuta, sest leiab selle
    olevat esitatud hilinenult.

Esimese astme kohtu otsus
18. Harju Maakohus jättis 07.10.2015 otsusega SO hagiavalduse AS-i Vopak E.O.S. vastu
    sundtäitmise täiteasjas nr 031/2012/492 lubamatuks tunnistamise nõudes läbi vaatamata;
    rahuldas VK hagiavalduse osaliselt; tunnistas lubamatuks sundtäitmine täiteasjas nr
    031/2012/490 selliselt, et AS-il Vopak E.O.S. on õigus nõuda täitemenetluses VK-lt kuni
    122 810,19 euro tasumist; tühistas Harju Maakohtu 09.09.2013 kohtumäärusega
    kohaldatud hagi tagamine tsiviilasjas nr 2-13-6559; jättis AS-i Vopak E.O.S.
    menetluskulud SO kanda; määras AS-i Vopak E.O.S. menetluskulude suuruse kindlaks
    pärast kohtuotsuse jõustumist TsMS § 177 lõikes 2 sätestatud korras; jättis VK
    menetluskulud tema enda kanda ning tema menetluskulude rahalise suuruse kindlaks
    määramata.
19. Täitemenetluse seadustiku (TMS) § 221 lg 1 sätestab, et võlgnik võib esitada sissenõudja
    vastu hagi täitedokumendi alusel sundtäitmise lubamatuks tunnistamiseks, eelkõige
    põhjusel, et nõue on rahuldatud, ajatatud või tasaarvestatud. Hagi rahuldamine ei mõjuta
    täitedokumendi kehtivust ega õigusjõudu.
20. Pooled ei vaidle järgmiste asjaolude üle: Harju Maakohtu 02.12.2011 otsusega
    kriminaalasjas nr 1-09-21739 (p 84) mõisteti hagejatelt solidaarselt teiste isikutega kostja
    kasuks tsiviilhagi katteks 406 857 eurot ja õigusabikulude katteks 6000 eurot (kokku
    412 857 eurot); Harju Maakohtu 02.12.2011 otsuse alusel kriminaalasjas nr 1-09-21739
    on algatatud kostja avalduse alusel hageja SO (pankrotis) suhtes Tallinna kohtutäitur
    Katrin Vellet täiteasja nr 031/2012/492 ja hageja VK suhtes täiteasja nr 031/2012/490.
21. TMS § 51 lg 1 sätestab, et täitemenetlus lõpeb võlgniku pankroti väljakuulutamisega.
    Hageja SO pankrot kuulutati välja 16.12.2013, mille tõttu lõppes täitemenetlus täiteasjas
    nr 031/2012/492 seaduse alusel.
22. Kohtu hinnangul ei nähtu antud asja menetlusdokumentidest, et hageja VK suhtes tuleb
    tunnistada sundtäitmine täiteasjas nr 031/2012/490 lubamatuks, sest nõue on rahuldatud,
    ajatatud või tasaarvestatud TMS § 221 lg 1 järgi.


                                                                                          5(12)
                                                                  Tsiviilasi nr: 2-13-6559

23. Hagejate hinnangul ei tohi kostja nõuda täitemenetluses hagejatelt nõude täitmist selles
    ulatuses, milles konfiskeeritud vara arvelt saadud summad tuli kanda tsiviilhagi katteks.
    Hagejate arvates kostja nõue hagejate vastu konfiskeeritud vara ulatuses väheneb.
    Konfiskeerimine tähendab riigi nõudeõigust eseme omaniku (s.t kelle suhtes
    konfiskeerimine läbi viiakse) vastu. Kolmas isik (antud juhul kostja) on selle
    nõudeõiguse suhtes pandipidaja ning tal on pandi arvel õigus täita oma nõue
    tsiviilkostjate vastu. Kui nõue on täidetud, lõpeb ka pandiõigus. Käesolevas asjas on
    kostjal pandiõigus konfiskeerimise nõudeõiguse suhtes. Asjaolu, et täiteasja nr
    031/2012/490 aluseks oleva Harju Maakohtu 02.12.2011 kriminaalasja nr 1-09-21739
    otsuses on märgitud konfiskeerimise tulemi kandmine kostja tsiviilhagi katteks, ei muuda
    konfiskeerimise õiguslikku olemust. See tähendab, et konfiskeerimine ei too endaga
    kaasa automaatselt kostja nõude lõppemist konfiskeeritud summa ulatuses. Kostja
    nõudeõigus lõpeb konfiskeeritud summa ulatuses alles siis, kui nimetatud summad on
    kostjale laekunud, mida hagejad ei ole tõendanud. Lisaks eeltoodule ei tulene Harju
    Maakohtu 02.12.2011 kriminaalasja nr 1-09-21739 otsusest tsiviilhagist tuleneva nõude
    täitmise korda (s.h seda, et nõuete sundtäitmine on lubatud alles pärast konfiskeerimise
    läbiviimist). Selline käsitlus ühtib Riigikohtu 11.04.2011 kohtumääruses kriminaalasjas
    nr 3-1-1-97-10 väljendatud seisukohtadega, mida kohtu hinnangul saab antud asjas
    kohaldada.
24. Kohus loeb Tallinna kohtutäitur Katrin Velleti 10.01.2013 teate alusel täiteasjas nr
    031/2012/490 tõendatuks, et seisuga 10.01.2013 oli täiteasjas nr 031/2012/490 kokku
    nõuded summas 370 076,08 eurot. Kohus loeb kostja esitatud tabeli, milles kajastuvad
    täiteasja nr 031/2012/490 aluseks oleva Harju Maakohtu 02.12.2011 kriminaalasja nr 1-
    09-21739 otsuse täitmiseks kostjale laekunud summad, alusel tõendatuks järgneva.
    Kostjale on Harju Maakohtu 02.11.2011 kohtuotsuse täitmiseks kriminaalasjas nr 1-09-
    21739 laekunud 17.04.2013 116,56 eurot, 22.11.2013 4660 eurot ja 22.11.2013 2051
    eurot.
25. Kohus tuvastab, et hageja sundtäitmisele esitatud nõue on vähenenud ka 31.12.2013
    Rahandusministeeriumi poolt kostjale täiendavalt üle kantud 213 402,90 euro võrra
    (Tallinna Halduskohtu 27.12.2013 määruse alusel haldusasjas nr 3-13-1652). Kohus
    tuvastab, et täitemenetluse järgne võla jääk on 122 810,19 eurot. Antud asjaolud tuvastab
    kohus kostja avaldatu põhjal. Hageja ei ole kostja väitele täitemenetluse võla jäägi kohta
    vastu vaielnud ega tõendanud nõude tervikuna või kostja avaldatust suuremas ulatuses
    rahuldamist.
26. Hageja taotles sundtäitmise lubamatuks tunnistamist täies ulatuses. Kohus on tuvastanud,
    et sundtäitmisele esitatud nõue on vähenenud võrreldes sundtäitmisele esitatud nõude
    summaga. See tähendab, et hageja väited sundtäitmise lubamatuse kohta nõuete
    rahuldamise tõttu, on osaliselt põhjendatud. Kohus rahuldab hagiavalduse osaliselt ning
    tunnistab sundtäitmise täiteasjas nr 031/2012/490 lubamatuks selliselt, et hagejalt on
    õigus täitemenetluses nõuda 122 810,19 euro tasumist.
27. Kostja on palunud hageja VK 26.08.2015 menetlusdokumendi jätta tervikuna
    tähelepanuta, sest leiab selle olevat esitatud hilinenult. Kohus on 16.06.2015
    kohtuistungil määranud, et pooled esitavad seisukohad ja menetluskulude nimekirja
    hiljemalt 07.08.2015 ja pooled saavad esitada lõplikud seisukohad 28.08.2015.
    Eeltoodust tulenevalt kohus jätab tähelepanuta hageja VK 26.08.2015
    menetlusdokumendi esitatud menetluskulude nimekirja osas.
28. TsMS § 386 lg 4 sätestab, et kohus tühistab hagi tagamise kohtuotsusega, kui hagi jääb
    rahuldamata, ja määrusega, kui hagi jäetakse läbi vaatamata või kui asjas menetlus
    lõpetatakse. Kohus tühistab hagi tagamise ka siis, kui hagi tagamise on otsustanud teine
    kohus, kui seadusega ei ole sätestatud teisiti.


                                                                                        6(12)
                                                                   Tsiviilasi nr: 2-13-6559

29. 09.09.2013 kohtumäärusega rahuldas kohus hageja VK hagi tagamise avalduse ja määras
    hagi tagamise abinõuna peatada Tallinna kohtutäitur Katrin Velleti menetluses oleva
    täitemenetluse täiteasjas nr 031/2012/490. Kohus rahuldas hagiavalduse osaliselt. Hagi
    tagamise abinõu ei ole vajalik kohtuotsuse täitmise tagamiseks, sest käesolev kohtuotsus
    on aluseks täitemenetluse osalisele lõpetamisele. Kohus tühistab 09.09.2013
    kohtumäärusega kohaldatud hagi tagamise.
30. TsMS § 162 lg 1 sätestab, et hagimenetluse kulud kannab pool, kelle kahjuks otsus tehti.
    TsMS § 168 lg 2 kohaselt hageja kannab menetluskulud, kui hagi jäetakse läbi vaatamata
    või kui menetlus lõpetatakse määrusega ja käesoleva paragrahvi lõigetest 3–5 ei tulene
    teisiti. Kohus jätab hageja SO osas hagi läbi vaatamata. Seetõttu jätab kohus kostja
    menetluskulud SO kanda.
31. TsMS § 163 lg 1 sätestab, et hagi osalise rahuldamise korral kannavad pooled
    menetluskulud võrdsetes osades, kui kohus ei jaota menetluskulusid võrdeliselt hagi
    rahuldamise ulatusega või ei jäta menetluskulusid täielikult või osaliselt poolte endi
    kanda. Kohus rahuldas hageja VK hagiavalduse osaliselt. Seetõttu esineb aluse
    menetluskulude poolte endi kanda jätmiseks. Kohus jätab hageja VK menetluskulud tema
    enda kanda ja kostja menetluskulud kostja enda kanda. Kohus ei määra eeltooduga
    seonduvalt kindlaks VK menetluskulude rahalist suurust.

Hageja apellatsioonkaebus
32. Hageja esitas maakohtu otsuse peale apellatsioonkaebuse, milles palub tühistada
    maakohtu otsuse hagejat puudutavas osas ja teha uus otsus, millega hagi rahuldada,
    menetluskulud jätta kostja kanda.
33. Apellant on seisukohal, et maakohtu otsus ei vasta TsMS § 442 lg 8. Apellandi arvamusel
    on maakohus jätnud tähelepanuta kõik hageja poolt esitatud tõendid ning ei ole veenvalt
    põhjendanud, miks ta ei nõustu hageja väidetega. Apellandile on jäänud selgusetuks,
    miks maakohus ei ole arvestanud Harju Maakohtu 19.11.2012 kohtumäärusega kr asjas nr
    1-09-21739 ning 21.06.2012 Riigi Prokuratuuri seisukohaga. Võla jääk on maakohtu
    poolt arvestatud valesti. Apellant on jätkuvalt seisukohal, et võla jäägi tuvastamisel tuli
    arvesse võtta 19.11.2012 kohtumäärust kr asjas nr 1-09-21739.
34. Vastavalt antud määrusele, AS-le Vopak E.O.S. on tsiviilhagi katteks välja makstud
    konfiskeeritud rahad summas 65 732,88 eurot ning millele lisandub 856,42 eurot.
    Nimetatud summad vastavad kohtuotsuses p.-des 85 ja 87-92 tsiviilhagi tagamiseks
    arestitud ja kannatanule väljamaksmisele kuuluvatele summadele. Kohtuotsuse
    resolutiivosa p. 94 ja 96 nähtub, et AS-lt ja SZ-lt konfiskeeritud ja ära võetud raha
    kogusummas 62 831,76 eurot, mis kuulub samuti kandmisele AS-le Vopak E.O.S.
    tsiviilhagi katteks. Kohtuotsuse resolutiivosa p.-des 85, 87-92 ja 94, 96 kohaselt on
    märgitud summad olemas ning kuuluvad seega väljamaksmisele tsiviilhagejale.
35. Ülaltoodu alusel ja vastavalt määrusele, kostja nõue hageja vastu pidi olema vähendatud
    ülaltoodud summade võrra (s.o. 65 732,88 + 856,42 + 62 831,76 = 129 421,06). Antud
    summale juurde tuli lisada ka summad, mis olid kostjale laekunud igasugustest riigi
    allikatest (sealhulgas 31.12.2013 laekunud makse (Tallinna Halduskohtu 27.12.2013
    määruse alusel haldusasjas nr 3-13-1652 summas 213 402,90 eurot)). See tähendab, et
    hageja suhtes tuli tunnistada sundtäitmine lubamatuks, sest ta ei ole kostja ees võlgu.
36. Apellant leiab, et tema vastutusest tuli vastavalt kohtuotsuse p-s 95 sätestatule muuhulgas
    maha arvata 246 571,47 eurot, mis vastavalt p-le 95 konfiskeeriti AS-ilt ZUBR AS
    Vopak E.O.S. tsiviilhagi katteks. Seda maakohus ei ole teinud.
37. Maakohtu seisukoht on vastuolus Tallinna Ringkonnakohtu kriminaalkolleegiumi
    seisukohaga, mis on avaldatud 11.07.2012 kohtumääruses kr.asjas nr 1-09-21739, mille
    p-s 10 on kohus märkinud, et kohtuotsuse resolutiivosa p-de 85, 87-92 ja 94 ja 96


                                                                                         7(12)
                                                                    Tsiviilasi nr: 2-13-6559

    kohaselt on märgitud summad olemas ning kuuluvad seega välja maksmisele
    tsiviilhagejale.
38. Maakohus on märkinud, et kohtu hinnangul ei nähtu antud asja menetlusdokumentidest,
    et hageja VK suhtes tuleb tunnistada sundtäitmine täiteasjas nr 031/2012/490 lubamatuks,
    sest nõue on rahuldatud, ajatatud või tasaarvestatud TMS § 221 lg 1 järgi. Apellant
    märgib, et TMS § 221 lg 1 ei ole ammendav. Võlgnik on antud juhul seisukohal, et ta ei
    pea vastutama võlausaldaja ees täies ulatuses, kuna asja asjaoludest (aga nimelt sellest, et
    oli teine kokkulepe riigivõimu ja võlgnike vahel) võlgniku kohustus ei lähtu.
39. Kohus rajas oma arvestused muuhulgas Tallinna Kohtutäituri Katrin Velleti 10.01.2013
    teatele, kuid teatest on möödunud kaks aastat, mille jooksul asjaolud on oluliselt
    muutunud.
40. Maakohus on kostja taotlusel jätnud tähelepanuta 26.08.2015 menetlusdokumendi, kus
    olid esitatud hageja seisukohad ja arvestused ning menetluskulude nimekiri. Apellandile
    on jäänud see arusaamatuks.

Vastustaja (kostja) vastus hageja apellatsioonkaebusele
41. Kostja leidis vastuses hageja apellatsioonkaebusele, et see tuleb jätta rahuldamata ning
    menetluskulud hageja kanda.

Kostja apellatsioonkaebus
42. Kostja esitas maakohtu otsusele apellatsioonkaebuse ja palus tühistada maakohtu otsuse
    osas, milles Harju Maakohus rahuldas VK hagi sundtäitmise lubamatuks tunnistamiseks
    täiteasjas nr 031/2012/490 ja teha asjas maakohtule uueks läbivaatamiseks saatmata uus
    otsus, millega jätta VK hagi täies ulatuses rahuldamata ning menetluskulud hageja kanda
    ja temalt välja mõista.
43. AS-i Vopak hinnangul on Harju Maakohus eksinud materiaalõiguse kohaldamisel ja
    menetlusõiguse normide vastu ning see on toonud kaasa vaidlustatud osas ebaõige
    kohtuotsuse. AS Vopak vaidlustab ka menetluskulude jaotuse.
44. Maakohtu otsus ja kohtuotsuse põhjendused on hagi rahuldamise osas vastuolulised,
    maakohus on ebaõigesti kohaldanud TsMS § 221 lg 1, mis on kaasa toonud sisuliselt
    ebaõige otsuse, kohtuotsus piirab täitedokumendist tuleneva võla sissenõudmist täies
    ulatuses.
45. Harju Maakohus on ühelt poolt õigesti leidnud, et puudub alus hagi rahuldamiseks, sest
    nõue ei ole rahuldatud, ajatatud või tasaarvestatud TMS § 221 lg 1 mõistes, kuid on
    seejärel vastuoluliselt hagi osaliselt rahuldanud. Hagi ei saa rahuldada (sh ka osaliselt),
    kui puudub alus hagi rahuldamiseks. Sundtäitmise lubamatuks tunnistamise hagi ei saa
    rahuldada põhjusel, et käimasoleva täitemenetluse ajal on olnud võimalik võlgnikelt
    võlgnetavaid summasid osaliselt sisse nõuda.
46. Harju Maakohus on jätnud tähelepanuta, et kogu võlgnetav summa oli täitemenetluse
    algatamise hetkel 412 857 eurot ning põhjus, miks praeguseks hetkeks on võla jääk
    vähenenud 122 810,19 euroni, on see, et täitemenetluse algatamise järgselt on olnud
    võimalik võlgnetavat summat sisse nõuda üksnes osaliselt. TMS § 221 lg 1 mõte seisneb
    selles, et sundtäitmist on võimalik lubamatuks tunnistada üksnes juhul, kui kohtutäituri
    vahendusel nõutakse summat, mis on juba rahuldatud. AS-i Vopak nõue on jätkuvalt
    rahuldamata, mis leidis kohtu poolt ka tuvastamist. Olukorras, kus nõue on rahuldamata,
    tuleb sundtäitmise lubamatuks tunnistamise hagi jätta täies ulatuses rahuldamata.
47. Maakohtu otsuse kohaselt on täiteasjas nr 031/2012/490 VK-lt võimalik nõuda kuni 122
    810,19 euro tasumist. Kohtuotsuse resolutsiooni sõnastus võimaldab otsusele anda
    tõlgenduse, mis piirab AS-il Vopak solidaarvõlgnikult täitedokumendist tuleneva võla
    sissenõudmist täies ulatuses. Resolutsiooni sõnastusest jääb ebaselgeks, kas olukorras,


                                                                                          8(12)
                                                                 Tsiviilasi nr: 2-13-6559

    kus käesolevaks hetkeks on solidaarvõlgnikelt ja kolmandatel isikutelt laekunud 412 857
    eurose võla katteks rohkem kui 122 810,19 eurot, saab hageja VK-lt enam võla täiendavat
    tasumist nõuda.
48. VK menetluskulud jättis kohus tema enda kanda. AS-i Vopak hinnangul ei olnud antud
    juhul põhjust kõrvale kalduda TsMS § 163 lg-s 1 sätestatud üldreeglist, mille kohaselt
    kannavad pooled menetluskulud võrdsetes osades. Kohus ei ole põhjendanud, miks antud
    juhul otsustati jätta menetluskulud poolte endi kanda. Ühtlasi tulnuks AS-i Vopak
    hinnangul solidaarvõlgnikest kaashagejate puhul jätta AS-i Vopak menetluskulud ühiselt
    SO (pankrotis) ja VK kanda nii, et nad vastutavad AS-i Vopak menetluskulude eest
    solidaarselt.
49. TsMS § 132 lg 5 kohaselt loetakse mittevaraliseks hagihinna tähenduses ka sundtäitmise
    lubamatuks tunnistamise nõuet. Kohus ei või määrata sellise nõudega hagi hinnaks enam
    kui 6000 eurot. TsMS § 137 lg 1 sätestab, et apellatsioonkaebuse esitamise puhul on
    tsiviilasja hind sama, mis esimeses kohtuastmes, arvestades kaebuse ulatust. Samuti võib
    kõrgema astme kohus asja hinda muuta, kui see on alama astme kohtus määratud
    ebaõigesti (TsMS § 137 lg 11). Eeltoodust tulenevalt palub apellant Tallinna
    Ringkonnakohtul muuta hagi hinda ning lugeda tsiviilasjas nr 2-13-6559 hagihinnaks
    6000 eurot.

Vastustaja (hageja) vastus kostja apellatsioonkaebusele
50. Hageja leidis vastuses kostja apellatsioonkaebusele, et see tuleb jätta rahuldamata ning
    menetluskulud kostja kanda.

Ringkonnakohtu seisukoht
51. Ringkonnakohus, tutvunud tsiviilasja materjalidega, leiab, et maakohtu otsus on seaduslik
    ja põhjendatud ning apellatsioonkaebuste väited ei anna alust selle tühistamiseks.
    Täiendada tuleb otsuse resolutsiooni. VK (edaspidi hageja) apellatsioonkaebus tuleb jätta
    rahuldamata. AS-i Vopak E.O.S. (edaspidi kostja) apellatsioonkaebus rahuldada osaliselt.
    Vastuseks apellatsioonkaebustele märgib ringkonnakohus järgmist.
52. Hageja heidab apellatsioonkaebuses maakohtule ette, et maakohus ei ole otsuse tegemisel
    arvestanud hageja esitatud tõenditega, täpsemalt 19.11.2012 kohtumäärusega
    kriminaalasjas nr 1-09-21739, 21.06.2012 Riigiprokuratuuri seisukohaga ja 11.07.2012
    kohtumäärusega kriminaalasjas nr 1-09-21739. Kuivõrd asja materjalide juurde ei ole
    tõendina 11.07.2012 kohtumäärust tsiviilasjas nr 1-09-21739 lisatud, siis ei saanud seda
    tõendit maakohus otsuses käsitleda. Õige on hageja väide, et maakohus pole otsuses
    19.11.2012 kohtumäärust kriminaalasjas nr 1-09-21739 ja 21.06.2012 Riigiprokuratuuri
    seisukohta hinnanud, millega rikkus TsMS § 442 lg 8 kolmandat lauset, mille järgi peab
    kohus otsuses kõiki tõendeid analüüsima. Hoolimata nimetatud menetlusnormi
    rikkumisest on ringkonnakohus seisukohal, et see rikkumine ei muuda maakohtu otsuse
    lõppjäreldust ebaõigeks. 19.11.2012 kohtumääruses kriminaalasjas nr 1-09-21739, milles
    arvestatakse ka 21.06.2012 Riigiprokuratuuri seisukohaga, leidis kohus resolutsioonis, et
    rahuldada tuleb VK kaitsja Leonid Olovjanitšikovi taotlus kaasabi osutamiseks Harju
    Maakohtu 02.12.2001.a kohtuotsuse nr 1-09-21739 resolutsiooni punkt 95 täitmisele.
    Selle määruse resolutsioonist ei nähtu kohustatud isik, kes peaks kaasabi osutama, samuti
    ei nähtu millisel viisil kaasabi osutama peab. Määruse põhjendavast osast nähtuvalt on
    tegemist kaebusega kohtutäituri otsusele täitemenetluse seadustiku § 11 lg 1 p 4 järgi,
    kuid millise kohtutäituri otsuse seaduspärasust kohus hindas, see nimetatud määrusest ei
    nähtu. Samuti ei osalenud kohtutäitur VK kaitsja Leonid Olovjanitšikovi taotluse
    menetlemisel. Kuna sundtäitmise lubamatuks tunnistamise hagi lahendamisel omab
    tähtsust see, kui palju on sissenõudjale nõude täitmise katteks tegelikult summasid


                                                                                       9(12)
                                                                      Tsiviilasi nr: 2-13-6559

      laekunud, siis hageja väited, et kostja nõuet on võimalik täita konfiskeerimiste arvelt, ei
      ole tõendatud ning neid väiteid ei tõenda ka maakohtu poolt käsitlemata jäänud tõendid.
      Kuigi kostja väited tuginevad 19.11.2012 kriminaalasjas nr 1-09-21739 tehtud määruse
      põhjendavas osas asutud seisukohale, et kostja nõue on võimalik täita konfiskeerimisest
      saadud summadest, ei ole käesolevas asjas tõendamist leidnud, et viidatud määruses
      loetletud kõik konfiskeerimisest saadud summad on kostjale nõude täitmiseks üle kantud.
      Lisaks on kostja oma 11.01.2014 menetlusdokumendis osutanud, viidates asja
      materjalidele lisatud 27.12.2013 Tallinna Halduskohtu määrusele (II kd, tlk 85-88), et mh
      02.12.2011 kohtuotsuses (I kd, tlk 13-20) märgitud konfiskeerimiste tulemusena saadud
      summa sisaldubki rahandusministeeriumilt ülekantud summas (213 402,90 eurot) ning
      mistahes muid konfiskeerimisega seotud summasid kostjal saada ei ole. Hageja sellele
      seisukohale vastuväiteid ei esitanud, jäädes selle juurde, et 02.12.2011 kohtuotsuses
      märgitud konfiskeerimise tulemusena on kostjal võimalik oma nõue täidetuks lugeda.
53.   Asja materjalidele lisatud Tallinna kohtutäitur Katrin Velleti 05.08.2015 teate kohaselt on
      teate koostamise kuupäeva seisuga kohtutäituri vahendusel rahuldatud kostja tsiviilhagi
      kokku 64 404,71 euro ulatuses. Kostja on õigeks võtnud, et Rahandusministeeriumi poolt
      on kostjale üle kantud 213 402,90 eurot ning koos kohtutäituri vahendusel täidetud
      nõudega (64 404,71 euro) veel 76 643,91 eurot. Seega on seisuga 05.08.2015 tõendatud,
      et hageja võlgnevuse jääk täitemenetluses nr 031/2012/490 on 122 810, 19 eurot.
54.   Hageja väited, et maakohus on valesti arvestanud Tallinna kohtutäitur Katrin Velleti
      10.01.2013 teatega (I kd, tlk 21), kuna tegemist on vananenud infot sisaldava teabega, ei
      ole ringkonnakohtu arvates põhjendatud. Selle tõendi alusel luges maakohus tuvastatuks,
      et seisuga 10.01.2013 oli täiteasjas nr 031/2012/490 kokku nõudeid summas 370 076,08
      eurot. Selle asjaolu tuvastamiseks oli tõend asjakohane.
55.   Ringkonnakohus leiab, et kostja apellatsioonkaebuse väited, mille kohaselt sisaldab
      maakohtu otsus vastuolulisi väiteid, on põhjendatud. Maakohus on otsuse punktis 9.2
      asunud seisukohale, et asja menetlusdokumentidest ei nähtu, et hageja nõue tuleb
      rahuldada, kuna nõue on rahuldatud, ajatatud või tasaarvestatud TMS § 221 lg 1 järgi.
      Samas leiab maakohus otsuse punktis 9.4, et hageja väited sundtäitmise lubamatuse kohta
      nõuete rahuldamise tõttu on osaliselt põhjendatud, sest kohus on tuvastanud, et
      sundtäitmisele esitatud nõue on vähenenud. Nimetatud vastuolu on ringkonnakohtu
      arvates tingitud sellest, et kuigi maakohus tuvastas, et hagi esitamise ajal puudus
      võimalus hageja nõuet osaliselt rahuldada, sest hagiavalduses esile toodud võlgnevust
      polnud täidetud, rahuldati menetluse jooksul võlgnevus sissenõudja ees osaliselt.
      Maakohtu mõningane eksimus sõnastuses ei muuda aga maakohtu otsuse lõppjäreldust
      ebaõigeks. Ringkonnakohus leiab, et kostja väited, mille kohaselt ei ole võimalik
      sundtäitmise lubamatuks tunnistamise hagi menetlemisel arvestada sellega, et
      käimasoleva täitemenetluse ajal on sundtäitmisel olevat nõuet täidetud, ei ole
      põhjendatud. Sundtäitmise lubamatuks tunnistamise hagi kui tulevikku suunatud
      kujundushagi lahendamisel saab põhimõtteliselt arvestada ka menetluse kestel toimunud
      muudatusi, mis hagi lahendamist mõjutavad, mh nõude rahuldamist kohtumenetluse
      kestel (Riigikohtu täiskogu otsus tsiviilasjas nr 3-2-1-60-11 p 21).
56.   Kostja väide, et juhul, kui nõuet täitemenetluses täidetakse, siis tekiks võlgnikul iga kord,
      kui ta nõuet täidab, võimalus esitada sundtäitmise lubamatuks tunnistamise hagi täidetu
      ulatuses (näiteks laekunud summa osas) on õige. Võlgnikul olekski õigus sellist hagi
      esitada, kuid sellise hagi esitamine oleks mõttetu, sest juhul, kui kostja võtab hagi kohe
      õigeks, kannab hageja menetluskulud ise, kui kostja ei ole oma käitumisega andnud
      põhjust hagi esitamiseks (TsMS § 168 lg 6).
57.   Ringkonnakohtu arvates on kostja apellatsioonkaebus põhjendatud osas, milles ta leiab, et
      maakohtu otsuse resolutsioon on ebaselge, sest kohtuotsuse resolutsiooni sõnastus


                                                                                            10(12)
                                                                     Tsiviilasi nr: 2-13-6559

    võimaldab otsusele anda tõlgenduse, mis piirab kostjal hagejalt kui solidaarvõlgnikult
    täitedokumendist tuleneva võla sissenõudmist täies ulatuses. Kuigi kohtuotsuse
    põhjendavast osast nähtub, et maakohus on otsust tehes arvestanud sundtäitmisele
    esitatud nõude suurusega ja selle osalise täitmisega menetluse jooksul, ei väljendu see
    kohtuotsuse resolutsioonis. Vastavalt TsMS § 442 lg-le 5 peab kohtulahendi resolutsioon
    olema selgelt arusaadav ja täidetav ka otsuse muu tekstita. Selle ebaselguse resolutsioonis
    saab ringkonnakohtu arvates kõrvaldada, täiendades maakohtu otsuse resolutsiooni p-is 3
    väljendatud otsustust kuupäevaga 05.08.2015. Nimetatud kuupäevaga on esitatud viimane
    tõend (kohtutäituri teade), millest koosmõjus varasemalt esitatud tõenditega saab
    tõendatuks lugeda hageja võlgnevuse suuruse.
58. Maakohus märkis kohtuotsuses, et hagi hinnaks on 7000 eurot. Esitatud nõuete kohaselt
    palus SO tunnistada tema osas sundtäitmine täitemenetluses nr 031/2012/492 lubamatuks
    ja VK palus tunnistatada tema osas sundtäitmine täitemenetluses nr 031/2012/490
    lubamatuks. Seega esitati asjas kaks hagi ühe kostja vastu. TsMS § 132 lg 1 kohaselt
    mittevaralise nõude puhul eeldatakse, et hagihind on 3 500 eurot, kui käesoleva
    paragrahvi lõikes 11 ei ole ette nähtud teisiti, lg 5 kohaselt loetakse mittevaraliseks
    hagihinna tähenduses ka sundtäitmise lubamatuks tunnistamise nõuet. Kohus ei või
    määrata sellise nõudega hagi hinnaks enam kui 6000 eurot. Kuna käesolevas asjas oli
    esitatud sisuliselt 2 hagi, st mõlema hagi hinnaks oli 3500 eurot, siis on maakohus
    kohtuotsusesse õigesti märkinud, et menetletud hagi(de) hind on 7000 eurot.
    Ringkonnakohus on seisukohal, et TsMS § 132 lg 5 teine lause kohaldub juhul, kui
    kooskõlas sama paragrahvi lg-ga 2 määrab kohus hagihinna erinevalt TsMS § 132 lg-s 1
    sätestatust.
59. Nii hageja kui kostja vaidlustasid apellatsioonkaebustes menetluskulude jaotuse. Hageja
    väidete kohaselt ei ole maakohus menetluskulude kindlaksmääramisega tegelenud.
    Hageja seisukoht ei ole ringkonnakohtu arvates põhjendatud. Maakohus määras otsuses
    kindlaks poolte menetluskulude jaotuse, märkides, et menetluskulude rahaline
    kindlaksmääramine toimub TsMS § 177 lõikes 2 sätestatud korras. Kohtuotsuse
    menetluskulude jaotuse resolutsiooni kohaselt jäid kostja menetluskulud SO kanda. Kuigi
    kohtuotsuse põhjendavast osast võib aru saada, et tegelikult soovis maakohus VK hagi
    menetlemisel kostja vastu jätta poolte menetluskulud poolte endi kanda, mis oleks olnud
    ka kooskõlas TsMS § 163 lg-s 1 sätestatuga, arvestades, et hagi rahuldati osaliselt ning
    SO hagis kostja vastu jätta kostja menetluskulud SO kanda, nähtub kohtuotsuse
    resolutsioonist, et kostja menetluskulud on jäetud SO kanda. SO kaebust menetluskulude
    jaotusele ei esitanud. Sellest tulenevalt on kostja apellatsioonkaebuse väited
    menetluskulude jaotuse kohta mõnevõrra arusaamatud, sest maakohtu otsuse
    resolutsiooni kohaselt on menetluskulude jaotus tehtud kostja kasuks. Kuna VK ja SO
    esitasid käesolevas tsiviilasjas sisuliselt eraldi hagid, siis on kostja käsitlus VKst ja SOst
    kui solidaarvõlgnikest käesolevas menetluses põhjendamatu.

Menetluskulude jaotus

60. Arvestades, et vaidluse asjaolusid, sh ka seda, et hageja apellatsioonkaebus tuleb jätta
    rahuldamata ning sisulises mõttes jääb rahuldamata ka kostja apellatsioonkaebus, sest
    täiendada tuleb vaid otsuse resolutsiooni selle mitmetimõistetavuse tõttu, tuleb kooskõlas
    TsMS § 171 lg-ga 1 poolte menetluskulud ringkonnakohtus jätta nende endi kanda.
61. Tallinna Ringkonnakohtu 30.11.2015 määrusega jätkati VK-le menetlusabi andmist ja
    loeti ta TsMS § 184 lg 4 alusel vabastatuks riigilõivu summas 300 euro tasumisest
    apellatsioonkaebuse esitamisel. TsMS § 190 lg 4 kohaselt, kui hageja sai menetlusabi
    menetluskulude kandmisel, mõistetakse temalt hagi rahuldamata jätmisel menetluskulud


                                                                                           11(12)
                                                                        Tsiviilasi nr: 2-13-6559

    riigituludesse täies ulatuses välja.     Käesoleval juhul jäeti rahuldamata hageja
    apellatsioonkaebus, mistõttu tuleb analoogia korras juhinduda samast sättest. Seega tuleb
    VK-lt Eesti Vabariigi kasuks välja mõista 300 eurot. TsMS § 179 lg 5 järgi kohtulahendi
    kohaselt raha riigituludesse tasumiseks kohustatud isik peab lahendi täitma jõustumisest
    alates 15 päeva jooksul, välja arvatud juhul, kui lahend kuulub viivitamatule täitmisele
    või kui lahend näeb ette teistsuguse tähtaja, lg 9 järgi tuleb nõude tasumisega
    viivitamisel tasuda viivist.



/allkirjastatud digitaalselt/   /allkirjastatud digitaalselt/   /allkirjastatud digitaalselt/
 Krista Kirspuu                  Tiit Kollom                       Ande Tänav
     kohtunik                      kohtunik                         kohtunik




                                                                                                12(12)

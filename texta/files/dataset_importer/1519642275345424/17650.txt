                         KOHTUMÄÄRUS
 Kohus                                Tartu Ringkonnakohus
 Määruse tegemise aeg ja koht         21. aprill 2016, Tartu (kirjalik menetlus)
 Kriminaalasja number                 1-16-254
 Kohtukoosseis                        Tiit Lõhmus, Mati Kartau, Maarika Kuusk
 Vaidlustatud kohtulahend             Viru Maakohtu (Narva kohtumaja) 19. veebruari 2016 otsus
 Kaebuse esitaja ja kaebuse liik      süüdistatav Aza Vishnyakova (isikukood 47911223713)
                                      lepinguline kaitsja Silvi Erro, apellatsioon

RESOLUTSIOON
    Jätta süüdistatav Aza Vishnyakova lepingulise kaitsja Silvi Erro apellatsioon Viru
    Maakohtu 19. veebruari 2016 otsuse peale läbi vaatamata.

Edasikaebamise kord
Määruse peale võib KrMS § 384 lg 2 alusel advokaadi vahendusel Tartu Ringkonnakohtu kaudu
esitada määruskaebuse Riigikohtule 15 päeva jooksul alates päevast, mil isik sai vaidlustatavast
kohtumäärusest teada või pidi teada saama.

Asjaolud ja menetluse käik
1. Viru Maakohtu 19.02.2016 otsusega lühimenetluses tunnistati Aza Vishnyakova süüdi KarS
§ 121 (alates 01.01.2015 KarS § 121 lg 1) järgi ja mõisteti karistuseks 3 kuud vangistust.
KrMS § 238 lg 2 alusel vähendati mõistetud karistust ühe kolmandiku võrra ja karistati
A. Vishnyakovat vangistusega 2 kuud.
KarS § 68 lg 1 alusel arvati karistusaja hulka vahi all viibitud aeg alates 27.08.2015 kuni
18.09.2015, s.o 23 päeva, ja mõisteti lõplikult ärakandmisele 1 kuu 7 päeva vangistust.
KarS § 65 lg 2 alusel suurendati mõistetud karistust Viru Maakohtu, Narva kohtumaja
23.09.2013 kohtuotsusega mõistetud karistuse täitmisele pööratud vangistuse osa (8 kuud 11
päeva vangistust) võrra ning mõisteti A. Vishnyakovale liitkaristuseks 9 kuud 18 päeva
vangistust. Arvati karistusest maha 23.09.2013 kohtuotsuse järgi kantud vangistus (07.11.2015
kuni 18.02.2016), s.o 3 kuud 12 päeva, ning mõisteti lõplikult ärakandmisele 6 kuud 6 päeva
vangistust.
Vangistuse kandmise alguseks loeti 19.02.2016.

Apellatsioon
2. Viru Maakohtu 19.02.2016 otsuse peale esitas apellatsiooni süüdistatav A. Vishnyakova
kaitsja, kes taotleb maakohtu otsuse tühistamist mõistetud karistuse osas ja karistuse
vähendamist või asendamist üldkasuliku tööga.
Apellatsioonis leitakse, et lähtudes asja faktilistest asjaoludes, puhtsüdamlikust süü
tunnistamisest ning puhtsüdamlikust kahetsusest, samuti võttes arvesse, et A. Vishnyakova
andis asjas tõesed ütlused, ei püüdnud vastutusest pääseda, elab väga üle lahusolekut oma pojast
R.V. ist (ik xxxxxx), mille tõttu tema kannatused ja füüsiline valu kutsuvad esile kroonilise
psoriaasi tüsistused, on talle võimalik määrata kergem karistus, mis võimaldab kohaldada KarS
§ 66 lg 1, st kanda karistus osade kaupa ühe aasta jooksul või asendada maakohtu poolt
määratud karistus ühiskondlik-kasulike töödega.

Ringkonnakohtu poolt tuvastatud asjaolud ja järeldused
3. Ringkonnakohus leiab, et A. Vishnyakova kaitsja apellatsioon tuleb KrMS § 326 lg 3 alusel
jätta läbi vaatamata, kuna apellatsioon on ilmselgelt põhjendamatu.
KrMS § 326 lg 3 alusel võib ringkonnakohus apellatsiooni määrusega jätta läbi vaatamata juhul,
kui kriminaalasja arutav kohtukoosseis üksmeelselt leiab, et apellatsioon on ilmselt
põhjendamatu. Apellatsiooni läbi vaatamata jätmine on võimalik eeskätt siis, kui maakohtu
otsus on kooskõlas kohtupraktikas selgelt ja üheselt kujunenud seisukohtadega (nt teo õigusliku
kvalifikatsiooni või karistuse osas) ning ringkonnakohus ei pea vajalikuks kohtupraktikat
muuta (RKKKm 3-1-1-49-10, p 5). Apellatsiooni läbi vaatamata jätmine on seega võimalik
reeglina vaid juhul, kui juba eelmenetluses selgub, et apellatsioonil puudub ilmselgelt edulootus
ehk tegemist on perspektiivitu apellatsiooniga. Ilmselt põhjendamatuks KrMS § 326 lg 3 mõttes
tuleb lugeda sellist apellatsiooni, mida on põhjust pidada perspektiivituks ehk mille rahuldamist
ei pea kolm ringkonnakohtu kohtunikku üksmeelselt võimalikuks. Tegemist on olukorraga, kus
kaebus jääb prognoositavalt rahuldamata.
4. Ringkonnakohus, tutvunud maakohtu otsuse ja esitatud apellatsiooniga, leiab, et mõistetud
karistus on kooskõlas seadusega ning on põhjendatud. Apellatsioonis väljatoodud asjaolud ei
anna alust teistsugusele seisukohale asumiseks, mõistetud karistuse vähendamiseks või
kergemaliiglise karistuse mõistmiseks.
5. Maakohus on karistuse mõistmisel arvestanud kõiki KarS § 56 sätestatud karistuse mõistmise
aluseid. Maakohus on põhjalikult analüüsinud, miks käesoleval hetkel tuleb mõista just selline
karistus vangistuse näol. Kaitsja poolt apellatsioonis väljatoodud asjaolud ei anna alust
maakohtuga mittenõustumiseks. Ringkonnakohus nõustub maakohtu põhistustega. Maakohus
on karistuse mõistmisel omistanud põhjalikku tähelepanu süüteo tehioludele ja raskusele ning
põhjendatult rõhutanud kehavigastuse tekitamist avalikus kohas. Tegemist on siiski mitmel
korral kriminaalkorras karistatud isikuga. Süüdistatavale varasemalt mõistetud
kergemaliigilised karistused ei ole ilmselgelt mõju avaldanud, mistõttu ei saa üldkasuliku töö
kohaldamine käesoleval ajal olla aktuaalne. Samuti ei esine asjaolusid, mis tingiksid mõistetud
karistuse vähendamise. Süüdistatava kaitsja apellatsioon jääb seega edutuks.
6. Eeltoodu alusel ning juhindudes KrMS § 326 lg-st 3 jätab ringkonnakohus süüdistatav
A. Vishnyakova kaitsja apellatsiooni läbi vaatamata.




       Tiit Lõhmus                   Maarika Kuusk                  Mati Kartau

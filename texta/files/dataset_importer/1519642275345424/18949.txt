                       KOHTUMÄÄRUS
Kohus                                Tallinna Ringkonnakohus

Kohtukoosseis                        Ulvi Loonurm, Imbi Sidok-Toomsalu, Indrek Soots

Määruse tegemise aeg ja koht         5.01.2015, Tallinn

Tsiviilasja number                   2-13-51057

Tsiviilasi                           JD hagi GD (pankrotis) pankrotihalduri Sirje Taela vastu
                                     ühisvara jagamiseks
Vaidlustatud kohtulahend             Harju Maakohtu 28.11.2014 vaheotsus lõppotsusena
Tsiviilasja hind                     3500 eurot
apellatsioonimenetluses
Kaebuse esitaja ja kaebuse liik      GD apellatsioonkaebus

Menetlusosalised ja nende            Hageja JD (ik XXXXXXXXXXX), lepinguline esindaja
esindajad                            Aleksander Nauts
                                     Kostja GD (ik XXXXXXXXXXX; pankrotis) pankrotihaldur
                                     Sirje Tael, lepinguline esindaja vandeadvokaat Toivo Viilup
                                     Iseseisva nõudeta kolmas isik kostja poolel GD (ik
                                     XXXXXXXXXX), lepingulised esindajad vandeadvokaadid
                                     Andres Aavik ja Yulia Klyukach


RESOLUTSIOON:
  1. Jätta GD apellatsioonkaebus menetlusse võtmata ja tagastada see kaebuse esitajale
     läbivaatamatult.
  2. Toimetada käesolev kohtumäärus kätte GD-le ja saata menetlusosalistele.
  3. Määruse peale võib kassatsiooni korras edasi kaevata, esitades kaebuse vahetult
     Riigikohtule 15 päeva jooksul määruse ärakirja kassaatorile kättetoimetamisest.
     Riigikohtus võib hagimenetluses menetlustoiminguid teha, sealhulgas avaldusi ja
     kaebusi esitada üksnes vandeadvokaadi vahendusel.


Asjaolud ja menetluse käik
   1. 29.10.2013 esitas JD (hageja) hagi GD (pankrotis) pankrotihalduri Sirje Taela (kostja) vastu
       ühisvara jagamiseks ja hageja vara välistamiseks pankrotivarast ning kinnistusraamatu
       kannete muutmiseks vajalike tahteavalduste andmiseks. 12.11.2013 esitas hageja täiendatud
       hagiavalduse. Kohus võttis hagi 13.11.2013 määrusega menetlusse ning kaasas iseseisva
       nõudeta kolmanda isikuna kostja poolel menetlusse GD (kolmas isik).
   2. 18.11.2014 tegi maakohus vaheotsuse lõppotsusena, jättes hagi varaühisuse lõpetamiseks
      läbivaatamata. Kohus jättis hagi rahuldamata järgmistes nõuetes: nõue ühisvara jagamiseks ja
      hageja osa välistamiseks GD (pankrotis) pankrotivarast; nõue ühisvara jagamiseks selliselt, et
      hageja kaasomandisse jääb ½ mõttelist osa Harju Maakohtu kinnistusosakonna registriossa nr
      XXXXXXXX kantud kinnisasjast; nõue kohustada kostjat andma nõusolek ühisomandis oleva
      kinnistu jagamiseks selliselt, et ½ mõttelist osa Harju Maakohtu kinnistusosakonna
      registriossa nr XXXXXXXX kantud kinnisasjast jääb hageja omandisse; nõue kohustada
      kostjat andma nõusolek hageja ½ mõttelises osas kaasomanikuna kinnistusraamatusse
      kandmiseks Harju Maakohtu kinnistusosakonna registriossa nr XXXXXXXX. Kohus jättis
      rahuldamata kostja taotluse aegumise kohaldamiseks ning hageja taotluse tunnistaja MP
      ülekuulamiseks. Kohus tühistas maakohtu 13.11.2013 määrusega kohaldatud hagi tagamise ja
      hagi tagamise abinõu hageja kasuks käsutuskeeldu nähtavaks tegeva keelumärke kandmise
      Harju Maakohtu kinnistusosakonna Harju jaoskonna registriosa nr XXXXXXXX
      kolmandasse jakku. Menetluskulud jäid hageja kanda.

   3. 29.12.2014 esitasid hageja ja kolmas isik Tallinna Ringkonnakohtule apellatsioonkaebused
      Harju Maakohtu 28.11.2014 otsuse peale. Kolmas isik palub tühistada maakohtu 28.11.2014
      otsuse ning teha uus otsus, millega hagi rahuldada ja jätta menetluskulud kostja kanda. Kolmas
      isik toetab hageja apellatsioonkaebust täies ulatuses ja ühineb sellega.

Ringkonnakohtu seisukoht
   4. Ringkonnakohus leiab, et GD apellatsioonkaebuse menetlusse võtmisest tuleb keelduda.

   5. Tsiviilkohtumenetluse seadustiku (TsMS) § 630 lg 1 I ja II lause kohaselt võivad esimese
      astme kohtu otsuse peale esitada apellatsioonkaebuse pool ja iseseisva nõudega kolmas isik
      ning iseseisva nõudeta kolmas isik võib esitada apellatsioonkaebuse käesoleva seadustiku
      § 214 lg-s 2 sätestatud tingimustel. TsMS § 214 lg 2 järgi võib iseseisva nõudeta kolmas isik
      teha kõiki menetlustoiminguid peale nende, mida saab teha üksnes hageja või kostja, muu
      hulgas saab ta asjas tehtud lahendi peale kaevata. Tema avaldusel, kaebusel või muul
      menetlustoimingul on menetluses õiguslik tähendus üksnes juhul, kui see ei ole vastuolus selle
      hageja või kostja avalduse, kaebuse või toiminguga, kelle poolel kolmas isik menetluses
      osaleb. Kaebuse esitamiseks või muu menetlustoimingu tegemiseks kehtib kolmanda isiku
      suhtes sama tähtaeg kui selle hageja või kostja suhtes, kelle poolel ta menetluses osaleb, kui
      seadusest ei tulene teisiti.

   6. Harju Maakohus on 13.11.2013 määrusega kaasanud GD menetlusse iseseisva nõudeta
      kolmanda isikuna kostja poolel. GD märgib aga oma kaebuses, et toetab hageja
      apellatsioonkaebust ning ühineb sellega. Tulenevalt TsMS § 630 lg-st 1 ja § 214 lg-st 2 ei ole
      GD apellatsioonkaebusel tsiviilkohtumenetluses õiguslikku tähendust. Apellatsioonkaebus
      tuleb jätta menetlusse võtmata ja tagastada see GD-le.

/allkirjastatud digitaalselt/   /allkirjastatud digitaalselt/       /allkirjastatud digitaalselt
      Ulvi Loonurm                  Imbi Sidok-Toomsalu                 Indrek Soots




                                                                                            2

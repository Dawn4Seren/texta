                           KOHTUMÄÄRUS
 Kohus                                 Tartu Ringkonnakohus
 Määruse tegemise aeg ja koht          25. august 2016, Tartu (kirjalik menetlus)
 Väärteoasja number                    4-16-4705
 Kohtukoosseis                         Maarika Kuusk
 Väärteoasi                            Sergei Karpušin süüdistuses liiklusseaduse § 227 lg 3 järgi

 Vaidlustatud kohtulahend              Viru Maakohtu (Jõhvi kohtumaja) 27. juuli 2016 otsus
 Kaebuse esitaja ja kaebuse liik       Menetlusalune isik Sergei Karpušin, apellatsioon

RESOLUTSIOON

Jätta menetlusaluse isiku Sergei Karpušini apellatsioon Viru Maakohtu 27. juuli 2016
kohtuotsusele läbi vaatamata ning tagastada apellatsioon.

Edasikaebamise kord: Määruskaebus ringkonnakohtu määruse peale esitatakse Riigikohtule.
Menetlusaluse isiku või süüdlase advokaadist kaitsja ja kohtuväline menetleja või tema
advokaadist esindaja võib esitada määruskaebuse 15 päeva jooksul alates päevast, millal ta sai
vaidlustatavast kohtumäärusest teada või pidi teada saama.

ASJAOLUD JA MENETLUSE KÄIK

1. Viru Maakohtu 27. juuli 2016 otsusega tunnistati Sergei Karpušin süüdi liiklusseaduse § 227 lg
3 järgi kvalifitseeritava väärteo toimepanemises, s.o selles, et tema 21. mail 2016 kell 10:56 Jõhvi-
Tartu-Valga mnt 5. kilomeetril juhtis mootorsõidukit BMW740D reg nr XXX asulavälisel teel
kiirusega 127( +/-8) km/h teelõigul, kus suurim lubatud sõidukiirus oli 70 km/h. S. Karpušin ületas
lubatud sõidukiirust mitte vähem kui 49 km/h.

2.    LS § 337 lg 3 järgi mõisteti S. Karpušinile karistuseks mootorsõiduki juhtimisõiguse
äravõtmine viieks kuuks kohtuotsuse jõustumise kuupäevast alates.

3.    Kohtuotsuse resolutiivosa kuulutati 27. juulil 2016. Kohus selgitas 27. juulil 2016 toimunud
istungil kohtuotsuse lõpposa ning teatas kohtuotsuse edasikaebamise korra ja tähtajad.

4.    11. augustil 2016 esitas S. Karpušin apellatsiooniteate ja 17. augustil 2016 apellatsiooni,
milles taotleb maakohtu otsuse tühistamist talle mõistetud karistuse osas. Lisakaristuse asemel
taotleb ta vabadusekaotuslikku karistust.

RINGKONNAKOHTU SEISUKOHT JA PÕHJENDUSED

5.    Ringkonnakohus leiab, et menetlusaluse isiku S. Karpušini apellatsioon tuleb VTMS § 142
lg 2 p-de 1 ja 31 alusel jätta läbi vaatamata ning tagastada see esitajale.
VTMS § 137 lg 1 kohaselt peab kohtumenetluse pool juhul kui ta soovib kasutada
apellatsiooniõigust, sellest kirjalikult teatama maakohtule seitsme päeva jooksul, alates
kohtuotsuse lõpposa kuulutamisest. Sellist võimalust selgitab VTMS § 113 lg 4 p 2 kohaselt kohus
pärast kohtuotsuse või selle lõpposa kuulutamist kohtumenetluse pooltele.

Ringkonnakohtunik jätab VTMS § 142 lg 31 alusel apellatsiooni läbi vaatamata ja tagastab selle,
kui apellant ei ole VTMS § 113 lg 4 p-s 3 ettenähtud tähtaja jooksul teatanud maakohtule kirjalikult
apellatsiooniõiguse kasutamise soovist.

6.     Käesoleva väärteoasja materjalidest nähtub, et S. Karpušini süüdistust arutati Viru
Maakohtus 27. juulil 2016 toimunud kohtuistungil. Kohtuotsus kuulutati samal päeval ja kohus
selgitas S. Karpušinile ka edasikaebekorda ning tähtaega. Kohtuotsuse resolutiivosa, kus samuti
oli selgitatud edasikaebekorda, sai S. Karpušin kätte allkirja vastu 27. juulil 2016. Kohtuotsuses
on kirjas, et kui isik soovib kasutada apellatsiooniõigust, peab ta sellest Viru Maakohtule
kirjalikult teatama 7 päeva jooksul alates kohtuotsuse või selle lõpposa kuulutamisest ehk hiljemalt
3. augustil 2016. Kuna S. Karpušin esitas apellatsiooniteate hilinenult, s.o 11. augustil 2016, siis
kohus tervikteksti ei koostanud ning edastas väärteoasja materjalid ja apellatsiooni
ringkonnakohtule.

6.1 Riigikohtu lahendis nr 3-1-1-35-05 on asutud seisukohale, et apellatsiooniõiguse kasutamise
soovist teatamise puhul on tegemist absoluutse nõudega ning Riigikohtu asjassepuutuva praktika
kohaselt tuleb juhtudel, kus nimetatud nõuet on rikutud, apellatsioon jätta läbi vaatamata.

6.2 Ringkonnakohus leiab, et kuna S. Karpušin ei ole seaduses sätestatud tähtaja jooksul
maakohtule apellatsiooniõiguse kasutamise soovist teatanud ega taotlenud apellatsiooniteate
esitamise tähtaja ennistamist, tuleb tema apellatsioon jätta läbi vaatamata ja tagastada.

7.   Eeltoodut arvestades ja juhindudes VTMS § 142 lg 2 p 31 jätta menetlusaluse isiku
S. Karpušini apellatsioon läbi vaatamata ning tagastada see apellatsiooni esitajale.


/allkiri/
Maarika Kuusk
Kohtunik

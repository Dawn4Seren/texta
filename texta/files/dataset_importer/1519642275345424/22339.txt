                           KOHTUOTSUS
                                EESTI VABARIIGI NIMEL
                                  TAGASELJAOTSUS

Kohus                           Tartu Maakohus
Kohtunik                        Marge Tamme
Otsuse tegemise aeg ja koht     01. märts 2016.a, Valga kohtumaja,
Tsiviilasja number              2-15-123881
Tsiviilasi                      OÜ Beetela hagiavaldus OÜ Kofikiir vastu võlgnevuse
                                nõudes
Tsiviilasja hind                1 425,24 eurot
Menetlusosalised ja nende       Hageja: Beetela OÜ (registrikood 10023605; asukoht: Viljandi
esindajad                       26, Tõrva linn, Valga maakond 68604; e-post:
                                beetela.oy@mail.ee)
                                Hageja lepinguline esindaja: vandeadvokaat Aare Kaldma
                                (Advokaadibüroo Valge & Uiga; telefon: 5062 066; e-post:
                                aare@valgejauiga.ee)
                                Kostja: Kofikiir OÜ (registrikood 12375113; asukoht: Piiri
                                küla, Hummuli vald, Valga maakond 68410; e-post:
                                nier20@hot.ee; telefon 58507 004)

RESOLUTSIOON
1. Välja mõista Kofikiir OÜ-lt Beetela OÜ kasuks üürilepingu järgi seisuga 30.09.2015.a
   võlgnevus:
   1.1. tagastamata põhivõlgnevus 841 (kaheksasada nelikümmend üks) eurot ja 35 senti;
   1.2. sissenõutavaks muutunud viivis 583 (viissada kaheksakümmend kolm) eurot ja 89
        senti;
2. Tunnistada otsus tagatiseta viivitamata täidetavaks.

3. Toimetada tagaseljaotsus hageja esindajale ja kostjale.

Menetluskulude jaotus ja kindlaksmääramine
4. Jätta menetluskulud Kofikiir OÜ kanda.
5. Määrata Beetela OÜ menetluskulude rahaliseks suuruseks 400 (nelisada) eurot.
6. Välja mõista Kofikiir OÜ-lt Beetela OÜ kasuks menetluskuluna 400 (nelisada) eurot ning
   viivis tasumata menetluskuludelt VÕS § 113 lg-s 1 sätestatud määras alates käesoleva otsuse
   jõustumisest kuni menetluskulude täieliku tasumiseni.
Apellatsioonkaebuse esitamine
7. Hageja võib kohtuotsuse peale esitada apellatsioonkaebuse Tartu Ringkonnakohtule 30 päeva
   jooksul alates otsuse apellandile kättetoimetamisest, kuid mitte hiljem kui viie kuu
   möödumisel       otsuse   avalikult    teatavakstegemisest.   Ringkonnakohus       menetleb
   apellatsioonkaebust üksnes juhul, kui maakohtu otsuses on antud luba edasikaebamiseks või
   kui maakohtu otsuse tegemisel on selgelt ebaõigesti kohaldatud materiaalõiguse normi või on
   selgelt rikutud menetlusõiguse normi või on selgelt ebaõigesti hinnatud tõendeid ja see võis
   oluliselt mõjutada lahendit. Käesoleval juhul kohus edasikaebamiseks luba ei anna.
8. Apellatsioonkaebuse esitamise soovi korral tuleb hagejal kümne päeva jooksul otsuse
   kuulutamisest arvates teatada kohtule soovist esitada otsuse peale apellatsioonkaebus, et
   kohus otsust puuduoleva osaga täiendaks. Otsuse täiendamise korral hakkab
   apellatsioonkaebuse esitamise tähtaeg uuesti kulgema täiendava otsuse kättetoimetamisest
   arvates. Kui hageja kümne päeva jooksul kirjeldava ja põhjendava osata tehtud otsuse
   kuulutamisest arvates ei teata apellatsioonkaebuse esitamise soovist, loetakse, et ta on
   apellatsioonkaebuse esitamise õigusest loobunud (TsMS § 448 lg 41 ja lg 42, § 632 lg 3).
Kaja esitamine
9. Kostja võib esitada Tartu Maakohtule tagaseljaotsuse peale kaja, kui tema tegevusetus, mis
   oli tagaseljaotsuse tegemise aluseks, oli tingitud mõjuvast põhjusest. Kaja võib esitada
   sõltumata mõjuva põhjuse olemasolust, kui hagile vastamata jätmise puhul oli hagi kostjale
   või tema esindajale kätte toimetatud muul viisil kui isiklikult allkirja vastu üleandmisega või
   elektrooniliselt või tagaseljaotsust ei võinud seaduse kohaselt teha. Kaja võib esitada
   tagaseljaotsuse kättetoimetamisest alates 30 päeva jooksul. Kui tagaseljaotsus toimetatakse
   kätte avalikult, võib kaja esitada 30 päeva jooksul alates päevast, kui kostja tagaseljaotsusest
   või selle täitmiseks algatatud täitemenetlusest teada sai. Kajalt tasutakse kautsjon.
   Kautsjonina tasutakse summa, mis vastab riigilõivule poolelt hagihinnalt, kuid mitte vähem
   kui 100 eurot ja mitte rohkem kui 1500 eurot. Kajale tuleb lisada kõik asja ettevalmistamise
   lõpuleviimiseks vajalik koos dokumentide ja nende lisade ärakirjadega vastavalt
   menetlusosaliste arvule (TsMS § 142 lg 2, § 415).

KIRJELDAV JA PÕHJENDAV OSA
10. TsMS § 444 lg 4 alusel jätab kohus käesolevast otsusest välja kirjeldava ja põhjendava osa.
11. 01.01.2011.a. sõlmiti poolte vahel äripinna üürileping, millega hageja andis kostjale üürile
    Valga maakonnas Xxxxxxx vallas Xxxxxkülas asuva Xxxxxxx tankla müügipaviljoni ruumid
    kasutamiseks jaekaubanduse otstarbel. Vastavalt üürilepingu pp-le 3 ja 4.3.2. oli kostja
    kohustatud maksma hagejale igakuiselt üüri ja tasuma kõrvalkulud vastavalt hageja esitatud
    arvetele. Alates 2015.a. maikuust pole kostja tasunud hageja poolt esitatud üüri- ja
    kõrvalkulude arveid ning seisuga 08.10.2015.a. moodustas üüri- ja kõrvalkulude võlgnevus
    841,35 eurot, millele lisandub viivis (üürilepingu p.3.6.) summas 583,89 eurot. Lisaks
    üürilepingust tulenevate maksekohustuste eriramisele selgus kontrollimisel, et kostja oli
    üüritud ruumidest ära viinud hagejale kuuluvaid seadmeid ja esemeid, jätnud täitmata ruumide
    jooksva remondi teostamise kohustuse ning hoone kindlustamise kohustuse, eiranud ruumides
    muudatuste tegemise kooskõlastamiskohustust ning oluliselt kahjustanud ruumide ja hoone
    seisundit. Eeltoodud põhjustel andis hageja 09.10.2015.a. vormistatud ülesütlemisavaldusega
    kostjale tähtaja võlgnevuse tasumiseks hiljemalt 20.10.2015.a. ning hoiatas, et selleks
    tärminiks võlgnevuse mittetasumisel ja lepingurikkumiste mittekõrvaldamisel loeb hageja
    üürilepingu üles öelduks alates 10.novembrist 2015.a. ning pöördub kohtusse lepingujärgse
    võlgnevuse ja kahju hüvitamise nõudega. Kostja pole oma kohustust täitnud.
12. Hageja esitas 04.11.2015.a Pärnu Maakohtu maksekäsuosakonna menetlusse maksekäsu
    kiirmenetluse avalduse, mille Pärnu Maakohtu maksekäsuosakond lõpetas 04.12.2015.a
    määrusega maksekäsu kiirmenetluse, kuna kostja esitas 16.11.2015.a vastuväite, ning Pärnu
    Maakohus andis asja üle Tartu Maakohtule menetluse jätkamiseks hagimenetluses.
    22.12.2015.a esitas hageja hagiavalduse Tartu Maakohtule ning 04.01.2016.a menetluskulude
    kindlaksmääramise taotluse. 28.12.2015.a määrusega võttis Tartu Maakohus avalduse
    menetlusse. Kostjale on kohtumaterjalid kätte toimetatud kohtu elektroonsesüsteemi kaudu
    13.01.2016.a. 13.01.2016.a saatis kosta e-kirja, milles märkis, et ta esitab dokumendid
    lähiajal. Käesolevaks ajaks ei ole kostja vastuväidet, ega tema poolt lubatud dokumente
    kohtule esitanud.

13. TsMS § 174 lg 1 ja menetluskulude jaotusest lähtudes tuleb mõista kostjalt hageja kasuks
    välja menetluskulu kokku 285 (kakssada kaheksakümmend viis) eurot järgmiselt:
   13.1. maksekäsu kiirmenetluse avalduselt tasutud riigilõiv summas 45 eurot;
   13.2. hagiavalduse esitamisel tasutud riigilõiv 155 eurot;
   13.3. hageja õigusabikulu 200 eurot.

/allkirjastatud digitaalselt/
Marge Tamme
Kohtunik

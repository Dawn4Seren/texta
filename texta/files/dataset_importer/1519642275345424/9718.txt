                         KOHTUMÄÄRUS
Kohus                                Tallinna Halduskohus
Kohtunik                             Janek Laidvee
Määruse tegemise aeg ja koht         9. august 2016. a, Tallinn
Haldusasja number                    3-16-958
Haldusasi                            A.K.a kaebus Tallinna Vangla tegevusega tekitatud
                                     kahju hüvitamiseks summas 15 000 eurot
Menetlusosalised                     Kaebaja – A.K.
Menetlustoiming                      Kaebuse tagastamine

RESOLUTSIOON
Tagastada kaebus läbivaatamatult.

EDASIKAEBAMISE KORD
Määruse peale võib esitada Tallinna Halduskohtu kaudu määruskaebuse Tallinna Ringkonnakohtule
15 päeva jooksul määruse kättesaamisest arvates,

ASJAOLUD JA KOHTU PÕHJENDUSED
1. A.K. esitas 17.05.2016 Tallinna Halduskohtule vaide vormil kaebuse, milles on vaidlustatava
haldusakti või toimingu sisu juures märkinud Tallinna Vangla sisekorraeeskirja (lk 6/29). Taotluselt
nähtub ka etteheide seoses toimikuga, mida kaebaja ootab alates 2016. a märtsikuust. Samuti taotleb
ta R.A.i töölt kõrvaldamist ja kahju hüvitamist summas 15 000 eurot riigivastutuse seaduse
(RVastS) alusel. Kaebaja soovib, et dokument saadetaks Mariann Tustile. Kaebaja soovib Tallinna
Vangla nimel nimevahetust.

2. Halduskohtumenetluse seadustiku (HKMS) § 120 lg 1 punktide 1, 3 ja 8 kohaselt selgitab
kaebuse saanud alluvusjärgne kohus välja vaidluse eseme, kontrollib, kas kaebuses on esitatud
selle eesmärgi saavutamiseks sobivad ja vajalikud nõuded ja taotlused ning ega ei esine aluseid
kaebuse tagastamiseks või käiguta jätmiseks. Kohus saab kaebuse menetlusse võtta alles siis, kui
selliseid aluseid ei esine (HKMS § 120 lg 2). Kohtu hinnangul tuleb kaebus tervikuna tagastada.

3. Kaebusest nähtub, et kaebaja ei ole rahul sellega, et ta ei ole saanud tutvuda isikliku toimikuga.
Kaebaja sõnul on ta seda oodanud alates 2016. aasta märtsikuust. HKMS § 2 lg 4 kohaselt
tõlgendab kohus menetlusosaliste avaldusi ja lähtub nende lahendamisel esitaja tegelikust tahtest.
Kohus tõlgendab kaebaja etteheidet toimikuga tutvumise võimatuse kohta soovina isikliku
toimikuga tutvuda. Selleks on otstarbekaim esitada kohtule kohustamisnõue.

Kohustamisnõude rahuldamiseks peab õigusaktis olema vastav volitus, s.o kohustamisnõude
täitmine peab haldusorgani jaoks olema õiguslikult võimalik. Kinnipeetava võimalus tutvuda
isikliku toimikuga tuleneb justiitsministri 30.11.2000 määruse nr 72 „Vangla sisekorraeeskiri“
(VSkE) §-ist 29. VSkE § 29 lg 2 kohaselt on kinnipeetaval õigus tutvuda isikliku toimikuga
                                                                                     3-16-958

põhjendatud taotluse ja vangla direktori või tema määratud isiku loa alusel. Seega on iseenesest
kohustamisnõude täitmine võimalik.

Tallinna Vangla vastusest kohtunõudele nähtub, et kaebaja esitas taotluse toimikuga tutvumiseks
11.04.2016 (tl 19) ja 26.02.2016 (tl 29). 26.02.2016 taotlus jäeti rahuldamata 07.03.2016 kirjaga
nr 5-8/16/5766-2 (tl 31), kuna kaebaja ei olnud täitnud oma põhjendamiskohustust. 20.06.2016
kirjast nr 1-11/16/15918-2 (tl 33) nähtub, et kaebaja isiklik toimik on kohtus seoses TEV
kohtuistungitega ning Tallinna Vanglas on see tagasi pärast kohtumääruse jõustumist.

Vangistusseaduse (VangS) § 11 lg 5 kohaselt tuleb kinnipeetaval vangla haldusakti
vaidlustamiseks halduskohtus eelnevalt läbida kohtueelne menetlus. Kohustamisnõude menetlusse
võtmiseks peab kaebaja olema seega läbinud kohtueelse menetluse. Kaebusest ja Tallinna Vangla
vastusest nähtub, et kaebaja on esitanud vanglale küll taotlused toimikuga tutvumiseks (tl-d 19 ja
29), ent ei nähtu, et kaebaja oleks vangla keeldumist vaidemenetluses vaidlustanud. Tallinna
Vangla on kaebaja 28.03.2016 selgituse (tl 32) registreerinud selgitustaotlusena (tl 33). Lisaks on
kaebaja sinna sõnaselgelt kirjutanud „mitte vaie“. Sellisena on kaebajal kohtueelne menetlus
läbimata ning nõue tuleb tagastada HKMS § 121 lg 1 p 4 alusel.

4. Halduskohtul ei ole pädevust vanglaametnikke karistada. Halduskohtusse saab kaebuse esitada
vaid haldusorgani peale, kelle nimel ametnik tegutseb. Kaebuses ei saa nõuda, et halduskohus
karistaks avaliku võimu kandja nimel tegutsevat ametnikku. Õigus viia vanglaametniku suhtes läbi
distsiplinaarmenetlust on vangistusseaduse § 120 ja § 148 kohaselt vanglaametnike ametisse
nimetamise õigust omaval isikul. Kohtul see õigus puudub. Kui kaebaja on seisukohal, et
vanglaametniku tegevus täidab kuriteokoossseisu, on tal õigus pöörduda uurimisasutuse, s.o
Politsei- ja Piirivalveameti, või prokuratuuri poole. Nõue tuleb seega tagastada HKMS § 121 lg 1 p
1 alusel.

5. Kaebaja nõuab kahju hüvitamist summas 15 000 eurot. Kaebaja pole täpsustanud, mis
asjaoludega seoses tema subjektiivset õigust rikuti, misjärel talle kahju tekkis.

VangS § 11 lg 8 kohaselt on kinnipeetaval või vahistatul õigus pöörduda vangla tekitatud kahju
hüvitamiseks halduskohtu poole tingimusel, et kinnipeetav või vahistatu on eelnevalt esitanud
riigivastutuse seaduses sätestatud korras kahju hüvitamise taotluse vanglale ning vangla on taotluse
tagastanud või rahuldamata või tähtaegselt läbi vaatamata jätnud. Asjaoludest ei nähtu, et kaebaja
oleks läbinud hüvitamisnõude osas kohustusliku kohtueelse menetluse. Kohus esitas Tallinna
Vanglale ka 10.06.2016 kohtunõude, selgitamaks välja, kas kaebajal on kohtueelne menetlus
läbitud. Tallinna Vangla 20.06.2016 vastusest nähtub, et kaebaja on nõudnud vanglalt 150 00 euro
hüvitamist seoses parema jala vigastusega ja 5000 eurot seoses intsidendiga kartserihoones.
Vastusest ei nähtu, et kaebaja oleks nõudnud vanglalt kahju hüvitamist asjaoludel, mida on
kirjeldatud kaebuses. Nõue tuleb seega tagastada HKMS § 121 lg 1 p 4 alusel.

6. 13.07.2016 määruses haldusasjas 3-16-935 selgitas kohus kaebajale, et nime muutmine toimub
nimeseaduse alusel ning selleks peab isik ise esitama avalduse perekonnaseisuasutusele. Mitte
ühestki õigusaktist ei tulene ühelegi asutusele või isikule kohustust kellegi nime muuta. Selle
nõude osas kaebajal kaebeõigus puudub ning nõue tuleb tagastada HKMS § 121 lg 2 p 1 alusel.

7. Kaebaja on soovinud, et tema kaebuse koopia edastataks Niguliste advokaadibüroo advokaadile
Mariann Tustile. Viidatud 13.07.2016 määruses selgitas kohus kaebajale, et menetlusdokumente
edastatakse üksnes esindajale. Asja materjalidest ei nähtu, et M. Tusti oleks kaebaja esindaja.
Kuna kaebuse on esitanud kaebajana A. K., mitte advokaadist esindaja, on kaebajal kohustus
edastada kohtule vastav volikiri. Kaebaja seda teinud ei ole. Kohtu hinnangul on kaebaja soovinud

                                                                                          2(3)
                                                                             3-16-958

ka meelevaldselt, et M. Tusti teda esindaks. Asjas 3-16-1084 esitas kaebaja sarnase soovi.
Viidatud asjas pöördus kohus kohtunõudega M. Tusti poole küsimusega, kas ta esindab asjas
kaebajat. Advokaat ei esindanud vastavas haldusasjas kaebajat. Seega võib eeldada, et ka
käesolevas asjas on kaebaja taotlus meelevaldne ning selle rahuldamiseks puudub alus.




(allkirjastatud digitaalselt)

Janek Laidvee
Kohtunik




                                                                                  3(3)

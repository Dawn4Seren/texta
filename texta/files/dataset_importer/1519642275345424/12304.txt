                        KOHTUMÄÄRUS
Kohus                             Harju Maakohus

Kohtunik                          Kaie Almere

Määruse tegemise aeg ja koht      17. juuni 2016 Tallinn, Kentmanni kohtumaja

Tsiviilasja number                2-15-19547

Tsiviilasi                        XXXOÜ hagi XXXAS vastu võlgnevuse nõudes
Menetlusosalised ja nende         Hageja XXXOÜ (registrikood XXX, asukoht XXX, e-post
esindajad                         XXX)
                                  Hageja lepinguline     esindaja   Kersti   XXX    (e-post
                                  menetlus@idr.ee)
                                  Kostja XXXAS (registrikood XXX, asukoht XXX, e-post
                                  XXX)
                                  Kostja lepinguline esindaja Erki XXX (e-post
                                  erki.XXX@triniti.ee)
Menetlustoimingu tegemise viis    Kirjalik menetlus

RESOLUTSIOON
1. Kinnitada XXXOÜ ja XXXAS sõlmitud kompromiss alljärgnevas:
1.1 Tsiviilkohtumenetluse seadustiku § 430 lg 1 sätestab, et pooled võivad menetluse kuni
    hagi kohta tehtud lahendi jõustumiseni lõpetada kompromissiga. Kohus kinnitab
    kompromissi määrusega, millega ühtlasi lõpetab asja menetluse. Kompromissi
    kinnitamise määruses märgitakse kompromissi tingimused. Vastavalt eeltoodule
    soovivad pooled lõpetada Harju Maakohtu Kentmanni kohtumaja menetluses oleva
    tsiviilasja nr 2-15-19547 kompromissiga.
1.2 Kostja kohustub tasuma 5000,00 (viis tuhat eurot ja 00 senti) hageja XXXOÜ
    arveldusarvele nr XXXXXXXXXXXXX seitsme tööpäeva jooksul arvates käesoleva
    kompromissi kinnitamise kohta tehtava kohtumääruse jõustumisest.
1.3 Hageja loeb oma nõude rahuldatuks kompromissi punktis 1.2 märgitud summa
    tasumisel.
1.4 Pooled kinnitavad, et neil puuduvad tsiviilasja nr 2-15-19547 aluseks olevate
    asjaoludega seonduvalt üksteise suhtes mistahes nõuded ja pretensioonid, va
    käesolevast kompromisslepingust tulenevad nõuded.
1.5 Eeltoodu alusel ja juhindudes TsMS §-st 430 lg 1 ja 2 ning §-st 428 lg 1 p-st 4 paluvad
    Pooled kohtul kinnitada käesolev kompromiss, kajastada määruse resolutsioonis
    kompromissi tingimused ning lõpetada tsiviilasja nr 2-15-19547 menetlus.
1.6 Pooled on TsMS §-i 64 lg 2 kohaselt kokku leppinud, et lühendavad kompromissi
    kinnitamise kohta tehtava kohtumääruse kaebetähtaega. Pooltel on õigus esitada
    määruskaebus kompromissi kinnitamise kohta tehtavale kohtumäärusele 3 (kolm)
    päeva jooksul nimetatud kohtumääruse kättetoimetamisest.
1.7 Pooled on kokku leppinud, et juhul kui kostja rikub käesoleva kompromisslepingu
    punktis 1.2 võetud kohustust, on hagejal õigus koheselt alustada täitemenetlust kogu
    kompromissisumma (5000,00 €) või selle tasumata jäänud osas.
1.8 Poolte menetluskulud jäävad kummagi poole enda kanda.
1.9 Hageja palub TsMS §-i 150 lg 2 p 1 alusel tagastada pool tsiviilasjas nr 2-15-19547
    menetluses tasutud riigilõivust summas 350,00 eurot hageja arveldusarvele nr
    XXXXXXXXXXXXX.
1.10 Pooled kinnitavad, et nad on teadlikud kompromissi kinnitamise ja tsiviilasja
    menetluse lõpetamise õiguslikest tagajärgedest, sealhulgas TsMS §-i 432 sisust, mille
    kohaselt menetluse lõpetamisel kompromissiga on samad materiaalõiguslikud ja
    protsessuaalsed tagajärjed nagu menetluse lõpetamisel kohtuotsusega, sealhulgas ei
    saa hageja uuesti pöörduda kohtusse hagiga sama kostja vastu vaidluses samal alusel
    ja sama hagieseme üle.
2. Lõpetada menetlus tsiviilasjas nr 2-15-19547 XXXOÜ hagis XXXAS vastu võlgnevuse
   nõudes.
3. Tagastada XXXOÜ arvelduskontole nr XXXXXXXXXXXXX 30.12.2015 tasutud
   riigilõivust pool, so 350 eurot.
Edasikaebamise kord
Tulenevalt poolte kokkuleppest ja tsiviilkohtumenetluse seadustiku (TsMS) § 661 lg-st 4 võib
kohtumäärusele esitada määruskaebuse Tallinna Ringkonnakohtule Harju Maakohtu
Kentmanni kohtumaja kaudu 3 päeva jooksul alates määruse kättetoimetamisest.
Asjaolud ja kohtumääruse põhjendused
Harju Maakohtu menetluses on XXXOÜ hagi XXXAS vastu võlgnevuse nõudes.
Pooled sõlmisid kompromissi ning esitasid selle 15.06.2016 kohtule kinnitamiseks. Pooled
paluvad kohtul kinnitada kompromiss ja lõpetada tsiviilasja nr 2-15-19547 menetlus. Hageja
palub TsMS §-i 150 lg 2 p 1 alusel tagastada pool tsiviilasjas nr 2-15-19547 tasutud
riigilõivust summas 350 eurot XXXOÜ arvelduskontole nr XXXXXXXXXXXXX.
TsMS § 428 lg 1 p 4 kohaselt lõpetab kohus menetluse otsust tegemata, kui pooled on
sõlminud kompromissi ja kohus kinnitab selle. TsMS § 430 lg 1 kohaselt võivad pooled
menetluse kuni hagi kohta tehtud lahendi jõustumiseni lõpetada kompromissiga. Kohus
kinnitab kompromissi määrusega, millega ühtlasi lõpetab asja menetluse. Kompromissi
kinnitamise määruses märgitakse kompromissi tingimused. TsMS § 430 lg 3 kohaselt kohus
ei kinnita kompromissi, kui see on vastuolus heade kommetega või seadusega või rikub olulist
avalikku huvi või kui kompromissi ei ole võimalik täita. Antud kompromiss ei ole vastuolus
heade kommete või seadusega ega riku avalikku huvi ja seda on võimalik täita. Kohus leiab,
et kompromiss tuleb kinnitada ja menetlus asjas lõpetada.
TsMS § 150 lg 2 p 1 kohaselt tagastatakse kompromissi korral pool riigilõivust. TsMS § 150
lg 4 kohaselt tagastab riigilõivu kohus, kelle menetluses asi viimati oli, üksnes selle
menetlusosalise avalduse alusel, kes riigilõivu tasus või kelle eest riigilõiv tasuti. Hageja on
taotlenud kohtult kompromissi sõlmimisega seoses poole riigilõivu tagastamist. Hageja on
tasunud hagiavalduse esitamisel 30.12.2015 riigilõivu summas 700 eurot. Kohus leiab, et
vastavalt hageja taotlusele tuleb seoses kompromissi sõlmimisega tagastada hagejale
menetluses tasutud riigilõivust pool, so 350 eurot.
TsMS § 661 lg 4 kohaselt võib poolte kokkuleppel määruskaebuse esitamise tähtaega
hagimenetluses lühendada või määruskaebuse esitamise õiguse välistada. Pooled on
lühendanud määruskaebuse esitamise aja 3 päevani.
TsMS § 173 lg 1 kohaselt märgib asja menetlenud kohus menetluskulude jaotuse
menetlusosaliste vahel kohtuotsuses või menetlust lõpetavas määruses. TsMS § 168 lg 3
kohaselt kompromissi sõlmimise korral kannavad pooled oma menetluskulud ise, kui nad ei
ole kokku leppinud teisiti. Pooled on kokku leppinud, et poolte menetluskulud jäävad poolte
endi kanda.



/allkirjastatud digitaalselt/
Kaie Almere
kohtunik

                           KOHTUMÄÄRUS
 Kohus                          Viru Maakohus

 Määruse aeg ja koht            11.02.2016, Rakvere kohtumajas

 Kohtuasja number               1-15-6913
 Kohtunik                       Anu Ammer

 Kohtuistungi sekretär          Kätlin Koidumäe

 Prokurör                       Enn Pustak

 Kaitsja                        Matti Reinsalu (määratud korras)

 Kohtuasi                       Viru Vangla materjalid Sander Veedi vangistusest
                                tingimisi enne tähtaega vabastamiseks

                                SANDER VEEDI, i.k. 39612130816, kannab karistust Viru
 Süüdimõistetu
                                Vanglas, elukoht vabanemisel: xxxx
                                Karistuse kandmise algus 26.04.2015 ja lõpp 20.04.2017.

 Kohtuasja läbivaatamise aeg 02.02.2016, videokohtuistungil
 Kohtumääruse õiguslik alus KarS § 76; KrMS § 426, § 383, § 384 ja § 387.

 RESOLUTSIOON

Jätta Sander Veedi vangistusest tingimisi enne tähtaega vabastamata.

Välja mõista Sander Veedilt menetluskuluna riigituludesse 134,64 eurot kaitsetasu
vandeadvokaadi Matti Reinsalu poolt õigusabi osutamise eest.

Menetluskulud tuleb tasuda 30 päeva jooksul käesoleva kohtumääruse jõustumisest
arvates Maksu- ja Tolliameti arveldusarvele nr EE351010052031000004 (SEB PANK),
nr EE502200221014193355 (SWEDBANK), nr EE401700017002872300 (NORDEA
PANK), nr EE873300333499990003 (DANSKE BANK) viitenumbriga 99915700075981,
selgitusse märkida: „1-15-6913, menetluskulu“.

Kui rahaline nõue pole täies ulatuses tähtaegselt tasutud, suunatakse nõue kohtutäiturile
täitemenetlusse täitemenetluse seadustikus sätestatud korras.



                                             1
Välja mõista riigieelarve selleks otstarbeks eraldatud vahenditest Advokaadibüroo Matti
Reinsalu kasuks 134,64 eurot (sh käibemaks 20%) vandeadvokaadi Matti Reinsalu poolt
süüdimõistetu Sander Veedi kaitsjana riigi õigusabi korras osutatud õigusabi eest.

EDASIKAEBAMISE KORD
Kohtumäärusele on õigus esitada määruskaebus Viru Maakohtule 15 päeva jooksul alates
päevast, mil isik sai vaidlustatavast kohtumäärusest teada või pidi teada saama.

Kohtumääruse väljatrükk saata Viru Vanglale, prokurörile, Sander Veedile ja tema
kaitsjale ning kohtumääruse jõustumisel Riigi Tugiteenuste Keskusele.

Asjaolud

Viru Vangla esitas 22.12.2015 Viru Maakohtule materjalid kinnipeetava Sander Veedi
vangistusest tingimisi enne tähtaega vabastamiseks.

Sander Veedi on süüdi tunnistatud Viru Maakohtu 27.10.2015 otsusega kokkuleppemenetluse
korras KarS § 199 lg 2 p 7, 9 ja § 202 lg 2 p 2 järgi ning KarS § 64 lg 1 kohaldamisel mõistis
kohus talle liitkaristuseks 1 aasta vangistust. KarS § 65 lg 1 ja § 64 lg 1 alusel suurendas kohus
mõistetud karistust Tartu Maakohtu 11.06.2015 otsusega mõistetud karistuse ärakandmata osa,
s.o. 1 aasta 2 kuud ja 25 päeva vangistust, võrra ning mõistis Sander Veedile liitkaristuseks
üksikkaristustest raskeima suurendamise teel 1 aasta 11 kuud ja 25 päeva vangistust. Karistuse
kandmise aluseks luges kohus 26.04.2015.

Arvestades kinnipeetava ohtlikkuse taset ning uue kuriteo toimepanemise tõenäosust ei toeta
Viru Vangla kinnipeetava tingimisi ennetähtaegset vabastamist.

Kohtuistung

Sander Veedi taotleb enda tingimisi ennetähtaegset vabastamist ja avaldab, et tahab vabanedes
asuda elama ema juurde ja loodab leida tööd kodu lähedal olevas saeveskis, alkoholi tarbima
kindlasti ei hakka, kriminaalsete sõpradega enam ei suhtle, tahab õppida ehitaja eriala. Selgitab,
et osales noorte motivatsiooniprogrammis maksimaalse tulemusega ja sai kahel korral
kodukülastuse. Väidab, et endised sõbrad ja maksmata võlad teda vabaduses ei ohusta ja nende
tõttu ta end kuskil peitma ei pea. Kinnitab, et teab kõiki kriminaalhoolduse nõudeid ja on nõus
neid täitma. Tunnistab, et oli enne vanglat kergesti mõjutatav ja liikus ringi halvas seltskonnas,
kuid nüüd tänu sotsiaalsete oskuste treeningule oskab öelda ei ja keelduda tegemast asju, mida
tegelikult teha ei taha.

Prokurör asja arutamisest osa ei võtnud, kuid on esitanud kohtule kirjalikult oma seisukoha,
mille kohaselt prokuratuur kinnipeetava ennetähtaegset vabastamist ei toeta. Prokurör märgib,
et arvestades kinnipeetava korduvkaristatust, ei ole varasemad karistused Sander Veedile mõju
avaldanud ning rikkudes katseaja tingimusi ei ole ta õigustanud kohtu usaldust kanda karistust
vabaduses. Eeltoodu tõttu ei ole prokuratuuril veendumust, et kinnipeetav ennetähtaegsel
vabanemisel suudaks elada seaduskuulekat elu. Lisaks juhib prokurör kohtu tähelepanu
asjaolule, et Sander Veedi on kõrgohtlik avalikkusele ning kriminaalhooldusega kaasnevad
piirangud ei ole piisavad kinnipeetava õiguskuuleka käitumise tagamiseks.

Kaitsja palub kohtul kaaluda Sander Veedi tingimisi ennetähtaegset vabastamist, kuna tegu on
noore inimesega, kes reeglina ei olnud kuritegude organisaator, vaid kaasajooksik ja kahetseb

                                                2
oma tegusid. Kaitsja on seisukohal, et vangla iseloomustuses märgitud ning kohtule esitatud
asjaolud tema positiivse arengu kohta võimaldavad eeldada, et Sander Veedi on oma järeldused
elus edasiminekuks teinud.
Kohtumääruse põhjendused

Kohus, tutvunud asja materjalide ja prokuröri seisukohaga ning ära kuulanud kinnipeetava ja
tema kaitsja leidis, et taotlus ei ole põhjendatud ega kuulu rahuldamisele.

Vastavalt KarS § 76 lg 4 tingimisi enne tähtaega vangistusest vabastamise otsustamisel arvestab
kohus kuriteo toimepanemise asjaolusid, süüdlase isikut, varasemat elukäiku ning käitumist
karistuse kandmise ajal, samuti tema elutingimusi ja neid tagajärgi, mida võib süüdlasele kaasa
tuua tingimisi enne tähtaega karistusest vabastamine.

Sander Veedi käitumine vanglas on olnud seaduskuulekas: kehtivad distsiplinaarkaristused
puuduvad. Vastavalt Riigikohtu kriminaalkolleegiumi 02.11.2006 määrusele kohtuasjas nr
3-1-1-91-06 on vangistusest ennetähtaegse vabastamise oluliseks tingimuseks vangistatu
õiguspärane käitumine. Käesoleval juhul on see tingimus täidetud. Kohus leiab aga, et
eelnimetatu on küll oluliseks, kuid mitte otsustavaks tingimuseks kinnipeetava isikuomaduste
üle otsustamisel.

Kinnipeetav on kriminaalkorras karistatud neljal korral, seega ei ole uute kuritegude
toimepanemine olnud juhuslik ning arvestades kinnipeetava kriminaalset käitumist, ei ole tema
puhul tegemist õiguskuulekusele orienteeritud isikuga. Käesolevat karistust kannab varguse
eest, mis on toime pandud grupi poolt ja süstemaatiliselt ning majandusliku kasu saamise
eesmärgil. Kuritegude raskusaste pole muutunud. Soodusteguriks on tegevusetus ja grupi
mõju.

Kriminaalhooldusametniku arvamusest nähtub, et kinnipeetav asuks vabanemisjärgselt elama
ema juurde üürikorterisse Viljandis. Seega on isikul olemas elukoht, mis on kinnipeetava
ennetähtaegse vabastamise vältimatuks eelduseks.

Positiivseks loeb kohus ka asjaolu, et alates 30.06.2015 on kinnipeetav hõivatud vangla
majandustöödel, läbis sotsiaalprogrammi „Sotsiaalsete oskuste treening“, osales psühholoogiga
individuaalvestlustel suhetest ja elustiilist teemal „Isiku hoiakutest enda suhtes ning lähedase
isiku kaotusest“ ning „Grupi mõjust ning oma arvamusest“. Samuti osaleb Sander Veedi
noortele suunatud motivatsioonisüsteemis, hea käitumise eest on talle kahel korral võimaldatud
kodukülastus.

Positiivseks ja mitte vähetähtsaks peab kohus ka toetava lähedase olemasolu: kinnipeetavat
ootab vabaduses tema ema. Samas on Sander Veedi ema väga mures oma poja ohutuse pärast,
kuna poja endised vaenulikud tuttavad on ähvardanud Sander Veedi suhtes omakohut pidada.
Kinnipeetaval puudub võimalus elama asuda kuskile teise linna.

Kõik korrarikkumised on Sander Veedi toime pannud koos teiste kaasosalisetga, kellest
enamus on kriminaalkorras karistatud. Kohus leiab, et selline suhtlusring- ja sõpruskond ei
soodusta isiku taasühiskonnastumist juhul, kui ta jätkab kriminaalse taustaga isikutega
läbikäimist ja seda olukorras, kus ta on kergesti mõjutatav ning kaasaminev. Isik tunnistab ka
ise, et tema ei ole olnud korrarikkumiste algataja, kuid on teiste mõjutusel kaasa läinud.



                                               3
Kinnipeetaval puudub vabanedes töökoht. Kohus märgib, et olukorras, kus kinnipeetav on
varasemalt pannud kuritegusid toime majandusliku kasu saamise eesmärgil ei ole töökoha
puudumisel isiku vabastamine põhjendatud. Isikul on ka vähene haridus ja puudub eriala, aga
samuti puudub tal töökogemus ja -harjumus, seega on tema konkurentsivõime tööturul
problemaatiline ja seda olukorras, kus kinnipeetav on enne vangistust olnud peamiselt ema
ülalpidamisel, mis omakorda on mõjutanud tema iseseisva toimetuleku oskust. Kinnipeetav
küll alustas vangistuses õpinguid puidupingitöölise erialal, kuid loobus sellest, kuna eriala talle
ei sobivat.

Kuna kinnipeetavat on kuuel korral karistatud alkoholiseaduse alusel, siis on Sander Veedil
ilmselgelt probleeme alkoholi tarvitamisega, mida saab pidada uue kuriteo toimepanemise
riskifaktoriks.

Vangla hinnangul on üldise korduva kuriteo toimepanemise tõenäosus kahe aasta jooksul 86%,
mida saab lugeda korduva kuriteo toimepanemise keskmisest märkimisväärselt kõrgemaks
tõenäosuseks. Ohustatud on ühiskonnas kõik, kellel on vara, mida saab edasi müüa. Oht on
kõige tõenäolisem, kui isik jätkuvalt allub kaaslaste mõjutustele ja/või kui tal tekivad
majanduslikud raskused. Kohtu hinnangul on isiku majanduslike raskuste saabumine vabaduses
aga tõenäoline ja seda olukorras, kus isikul on maksmata saadud trahvid, iseseisev majandusliku
toimetuleku oskus on puudulik või puudub üldse (enne vangistust oli ema ülalpidamisel ja
saadud raha kasutas üksnes oma tarbeks, majapidamisest osa ei võtnud) ning kohusetunne on
minimaalne.

Vangla iseloomustuse kohaselt on kinnipeetaval probleeme sotsiaalsete oskuste kasutamisega
igapäevaelus, tal puudub oskus ja soov oma käitumist analüüsida, ta ei pea kinni ühiskonnas
kehtestatud reeglitest ja motivatsioon seadusekuulekaks eluks on madal. Kinnipeetav on varem
rikkunud kriminaalhoolduse nõudeid, seega varasem tingimuslik karistus ei ole Sander Veedile
mõju avaldanud.

Eeltoodu alusel asub kohus seisukohale, et Sander Veedi puhul on tegemist kõrge
käitumiskontrollist kõrvalehoidumise riskiga, mistõttu ei ole kriminaalhoolduse ajal
võimalik tema ohtlikkust ühiskonnas alandada.

Kohus leiab, et süüdimõistetu võimalused vabanemisel (elukoha olemasolu ja lähedase toetus)
ning käitumine karistuse kandmise ajal (distsiplinaarkaristuste puudumine) ei kaalu üles tema
käitumist enne vangistusse sattumist ja isikul tuleb karistuse kandmist jätkata vangistuses.

Samuti on kohus seisukohal, et kontrollitud keskkonnas on kinnipeetava käitumine olnud küll
positiivne, kuid seda ei saa pidada piisavaks järeldamaks tema muutumist. Jätkates karistuse
kandmist vanglas on süüdimõistetul võimalik tõestada, et praegune käitumine on püsiv ja
tagasilangusi ei esine.

Kohus märgib täiendavalt, et isik, kes pani toime kuriteo, peab arvestama asjaoluga, et tal tuleb
ära kanda kogu temale mõistetud karistus ning riik ei loo tingimisi ennetähtaegselt vangistusest
vabastamise korra kehtestamisega isikutele õiguspositsioone, millele need hiljem võiksid
toetuda. Süüdimõistmisel ei ole ennetähtaega vabastamine isikule garanteeritud.

/allkirjastatud digitaalselt/
Anu Ammer
Kohtunik

                                                4
Viru Maakohtu 04.03.2016 vigade parandamise määruse RESOLUTSIOON:

Parandada kohtulahendis Sander Veedi isikukood, lugedes õigeks isikukoodiks 39605316038.

Muus osas jätta kohtumäärus muutmata.

/allkirjastatud digitaalselt/
Kai Rosar
referent




                                           5

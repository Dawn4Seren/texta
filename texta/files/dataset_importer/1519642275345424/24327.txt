                                TARTU HALDUSKOHUS
                                   Tartu kohtumaja
                            KOHTUOTSUS
                                EESTI VABARIIGI NIMEL

Kohtuasja number               3-15-1568
Otsuse kuupäev                 05. veebruar 2016
Kohtunik                       Eda Muts
Kohtuasi                       Ahto Järvela kaebus Tartu Ülikooli õppeprorektori
                               05.06.2015. a korralduse nr 1305P2 tühistamiseks.
Asja läbivaatamise vorm        Kohtuistung 07. jaanuar 2016
Menetlusosalised               Kaebaja – Ahto Järvela
                               Vastustaja – Tartu Ülikooli esindaja Martin Pärn
Resolutsioon
1. Rahuldada Ahto Järvela kaebus.
2. Tühistada Tartu Ülikooli õppeprorektori 05.06.2015.a korraldus nr 1305P2.
3. Mõista Tartu Ülikoolilt Ahto Järvela kasuks välja menetluskulud 37 eurot ja 60 senti.
4. Rahuldada kaebaja taotlus protokolli parandamiseks.

Edasikaebamise kord
Kohtuotsuse peale võib esitada apellatsioonkaebuse Tartu Ringkonnakohtule 30 päeva jooksul
kohtuotsuse avalikult teatavakstegemisest arvates. Apellatsioonkaebuse esitamise viimane päev
on 07. märts 2016. a. Apellatsioonkaebus võidakse lahendada kirjalikus menetluses, kui
kaebuses ei taotleta selle lahendamist istungil.


Asjaolud ja menetluse käik

1. 21.05.2015. a tegi Tartu Ülikooli õigusteaduskonna dekaani korraldusega moodustatud
akadeemilise petturluse juhu menetlemise komisjon õigusteaduskonna dekaanile ettepaneku
eksmatrikuleerida seoses vääritu käitumisega õigusteaduskonna üliõpilane Ahto Järvela (tlk.6-
7).
22.05.2015 esitas õigusteaduskonna dekaan õppeprorektorile esildise, mille tegi ettepaneku
eksmatrikuleerida vääritu käitumise tõttu akadeemiliste käitumistavade rikkumisel üliõpilane
Ahto Järvela (tlk.40 pöördel)
05.06.2015 Tartu Ülikooli õppeprorektori korraldusega nr 1305P2 eksmatrikuleeriti Ahto
Järvela magistriõppest vääritu käitumise tõttu (tlk.5).

2. Ahto Järvela esitas 18.06.2015 Tartu Halduskohtule kaebuse, milles palus:
   a) tühistada akadeemilise petturluse juhu menetlemiseks moodustatud komisjoni
      21.05.2015. a ettepanek Tartu Ülikooli õigusteaduskonna dekaanile;
   b) tühistada Tartu Ülikooli õigusteaduskonna dekaan professor Jaan Ginteri 22.05.2015. a
      eksmatrikuleerimisesildis nr 1;
   c) tühistada Tartu Ülikooli õppeprorektori 05.06.2015. a korraldus nr 1305P2.

3. 21.09.2015 määrusega võttis halduskohus menetlusse Ahto Järvela kaebuse Tartu Ülikooli
õppeprorektori 05.06.2015 korralduse nr 1305P2 tühistamiseks.

Kaebuse esitaja põhjendused

4. Kaebaja märgib kaebuses, et õppeprorektori korraldus nr 1305P2 tuleb täielikult tühistada,
kuna akadeemilise petturluse juhu menetlemine komisjoni poolt ei ole toimunud ausalt ja
erapooletult, mis on viinud valele järeldusele magistritöö plagiaadiks tunnistamise osas ning
kaebaja ebaõige eksmatrikuleerimiseni.
Akadeemilise petturluse juhu menetlemiseks moodustatu komisjoni (Komisjon) koosseisu
kuulus Mari Ann Simovart, isik, kelle doktoritöös ja artiklites kajastatud loome (sh ideede)
vargust kaebajale komisjoni ettepanekus ette heidetakse. Kaebajat süüdistati M. A. Simovardi
ideede loomevarguses, mida komisjoni hinnangul kajastab juba magistritöö eesmärk „uurida,
kuivõrd on lubatud hankelepingu tingimuste muutmine hankelepingu täitmise perioodil ja
millised on need asjaolud, mis seda õigustavad“. Väidetav loomevargus seisneb komisjoni
hinnangul selles, et sama küsimust juba uurinud oma doktoritöös M. A. Simovart ja
teadusartiklites mitmed teised välisautorid.
Ideede vargust aga ei märganud komisjoni liige M. A. Simovart, kui 2014. a. märtsis
kooskõlastas magistritöö juhendamise. Viimane andis nõusoleku juhendada kaebaja
magistritööd teemal „Hankelepingu täitmise perioodil rakenduv õiguslik regulatsioon.
Hankelepingu muutmine“, mis on praktiliselt sama teema ja idee, mille loomevargust kaebajale
ette heidetakse.

5. Kaebaja leiab, et komisjoni otsuses esitatud kaebaja väidetavad rikkumised on vastukäivad
ning selle koostanud komisjoni koosseis on ebaseaduslik. HMS § 10 lg 1 p 4 kohaselt ei või
isik haldusmenetlusest osa võtta, kui ta on isiklikult huvitatud asja lahendist või kui muud
asjaolud tekitavad kahtlust tema erapooletuses. Käesoleval juhul on akadeemilise petturluse
juhtumi uurimiseks moodustatud komisjoni liige M. A. Simovart huvitatud osapool, kelle
loome vargust kaebajale komisjoni ettepanekus ette heidetakse. M. A. Simovardi huvi oli tema
autoriõiguste rikkumine lõpetada, kuid selleks ei taandanud ta ennast haldusmenetlusest ja ei
kasutanud ka võimalust pöörduda magistritöö autori poole rikkumise lõpetamiseks, vaid asus
aktiivselt ära kasutama oma ametipositsiooni, olles samaaegselt nii ametiisikust otsuse tegija
kui ka otsusest mõjutatud isik.
Asja lahendist isiklikult huvitatud komisjoni koosseis ei saa olla erapooletu ning rikub
õigusteaduskonna nõukogu 15.10.2004 otsuse „Üliõpilastöödes leiduvate loomevarguse
juhtumite menetlemise eeskirja“ punkti 6 nõuet uurida kõiki akadeemilise petturluse juhtumiga
seotud asjaolusid igakülgselt ning objektiivselt.

6. Mõõdukas oleks anda magistritöö autorile võimalus töö parandamiseks (st üksikute viidete
lisamist või viitamata lausete magistritööst kustutamist). Komisjon on põhjendanud, et
igasugune eksimine viitamisel tähendab kogu töö plagiaadiks tunnistamist. Arvestades
viitamata lausete väikest mahtu ja sisulist mittevajalikkust kogu töö jaoks on ilmselgelt viidete


                                               2
puudumise puhul tegemist inimliku eksimusega ja üliõpilase eksmatrikuleerimine on
ebaproportsionaalne.

7. Kaebaja eksmatrikuleerimise ettepaneku tegemisel on arvestatud loomevarguse
korduvusega. Kaebaja kinnitab, et tema suhtes ei ole 2011. a. õigusteaduskonna nõukogu
otsusega 15.10.2004 vastu võetud „Üliõpilastöödes leiduvate loomevarguse juhtumite
menetlemise eeskirja“ kohast loomevarguse menetlust läbi viidud. Isegi kui selline menetlus
oleks toimunud, siis ei saaks see rikkumine olla aegumatu ja teises õppeastmes arvestatav
rikkumine rikkumise korduvusena. Kaebaja leiab, et tegemist on esmakordse rikkumisega,
mistõttu eksmatrikuleerimise kaalutlusena esitatud väide rikkumise korduvusest on vale.

8. Õigusteaduskonna nõukogu otsusega 15.10.2004 vastu võetud „Üliõpilastöödes leiduvate
loomevarguse juhtumite menetlemise eeskirja“ punkti 6 kohaselt antakse loomevarguses
kahtlustatavale üliõpilasele võimalus oma tegevuse selgitamiseks ja enda kaitsmiseks
komisjoni ees. Kindlasti ei olnud kaebajal võimalik ette näha ideede varguse süüdistust, kuna
magistritöö idee oli eelnevalt M. A. Simovardiga kooskõlastatud. Samuti ei saanud näha
kaebaja ette, et komisjon käsitleb riigihangete valdkonnas üldtuntud fakte ja tõdesid, millele
reeglina teadustöödes ei tule viidata, plagiaadina. Plagiaat ei ole vastavas valdkonnas üldistele
ja laialt tuntud teadmiste ilma viitamata kasutamine. Selliste aluste ja motiivide lisamine
haldusakti, mille osas ei olnud kaebajal küllaldast põhjust varasemas menetluses seisukohta
võtta, näitab vaid formaalse ärakuulamise läbiviimist.

9. Eksmatrikuleerimine on ebaproportsionaalne juba seetõttu, et kaebajale kaasnevad olulised
piirangud töökoha valikul, samuti majanduslikud raskused (kaebaja õppis nii bakalaureuse kui
magistriõppe tasulises õppes seitse aastat koos põhikohaga töötamisest tingitud lisa-aastatega
ning pidi õpingute finantseerimiseks võtma õppelaenu, mille tagasimakse suurus moodustab
intressidega 13 054 eurot.
Ebaproportsionaalne eksmatrikuleerimine rikub kaebaja põhiõigust haridusele (PS § 37), lisaks
on rikutud õigust haridustee jätkamiseks doktoriõppes, mille eelduseks on magistrikraadi
olemasolu. Magistrikraadita on raske leida juristil ka töökohta, kuna paljudel töökohtadel (nt
kohtujuristi töökoht, millele kandideerimisest on kaebaja huvitatud) nõutakse õigusteaduse
kõrghariduse teise astme hariduse olemasolu. Töökoha valiku õigus tuleneb PS paragrahvist
29. Rikutud on õigust ausale, erapooletule ja läbipaistvale haldusmenetlusele (PS § 14), kui
magistritöö akadeemilise petturluse tuvastamisel osales isiklikult lahendist huvitatud isik.

10. Komisjon on ekslikult jätnud tähelepanuta õigusteaduskonna nõukogu otsusega 15.10.2004
vastu võetud “Üliõpilastöödes leiduvate loomevarguse juhtumite menetlemise eeskirja“ punkti
2, mis nimetab loomevarguse eeldusena teiste autorite kirjutiste, nende osade või neis
sisalduvate lausete, mõtete või põhiideede esitamine oma kirjaliku tööna või selle osana, nii, et
teiste autorite mõtted on suures osas, ilma nõuetekohase akadeemilise viitamiseta omistatud töö
esitajale. Siia kuuluvad muuhulgas kõik kirjalikud tööd, mis kas täielikult või valdavas ning töö
sisu seisukohalt olulises osas ei ole töö autorina esineva isiku poolt koostatud.“.
Mittemõõduka reageeringu tulemusena on kaebaja ülikoolist eksmatrikuleeritud, kuigi
hinnangu andmine kogu töö akadeemiliseks petturluseks tunnistamiseks oleks tulnud anda
rikkumiste osakaalu ja lausete sisu järgi. Viitamata jäänud lausete väike maht näitab, et tegemist
on inimliku eksimusega, mitte aga kaebaja pahatahtliku käitumisega. Hinnates lausete sisu
nähtub, et viitamata vähesed laused ei oma töö jaoks mingisugust väärtust ja
eksmatrikuleerimise korralduse tühistamisel saaks kaebaja need laused ilma erilise vaevata
kustutada, kusjuures ei väheneks sugugi töö väärtus tervikuna ega selle maht alla ettenähtud

                                                3
mahu. Kuigi ka komisjon on eksmatrikuleerimise ettepanekus tunnistanud, et viitamata jäänud
lausete sisu tuleb hinnata, ei ole ta aga seda teinud. Kaebaja leiab, et mõne viite puudumist ei
saa lugeda suures osas teiste isikute mõtete ja lausete ära kasutamisena, ning viitamata üksikute
lausete ära kustutamine ei vähendaks sugugi ka töö sisulist kvaliteeti.

Vastustaja vastuväited

11. Vastustaja on seisukohal, et kaebus tuleb jätta rahuldamata. Kaebaja poolt toime pandud
akadeemilise petturluse juhu menetlemine selleks loodud komisjoni poolt toimus ausalt ja
erapooletult ja kaebaja eksmatrikuleerimine oli õiguspärane.

Väide, et Mari-Ann Simovart on andnud nõusoleku kaebaja magistritöö juhendamiseks, ei vasta
tõele. Nõusoleku kaebaja magistritöö koostamise juhendamiseks andis dotsent Margus
Kingisepp. Mari-Ann Simovart kaebajat magistritöö koostamisel ei juhendanud, vaid oli
magistritöö retsensent. Kooskõlas loomevarguse juhtumite menetlemise eeskirja punktiga 5
kuulus Mari-Ann Simovart komisjoni koosseisu kui loomevarguse avastaja.

12. Kaebaja väited Mari-Ann Simovarti poolt ametipositsiooni ärakasutamisest, isikliku
solvumise väljaelamiseks ja avaliku võimu kasu saamise eesmärgil kasutamisest on
paljasõnalised. Tuleb silmas pidada, et loomevarguse juhtumite menetlemise eeskiri selleks
näebki ette komisjoni moodustamise, et loomevarguse juhtumite menetlus oleks objektiivne
ning vaba subjektiivsetest arvamustest.
Kaebaja jätab täpsustamata, milline võis olla Mari-Ann Simovarti isiklik huvi. Kui pidada
isiklikuks huviks seda, et rahvusülikoolis saaks loomevarguse juhtumid igakülgselt ning
objektiivselt uuritud, siis siinkohal vastustaja nõustub kaebajaga ning leiab, et kogu
rahvusülikooli liikmeskonna huvides on see, et loomevargused saaks avastatud ja objektiivselt
uuritud.
Käesoleval juhul puuduvad tõendid selle kohta, et Mari-Ann Simovarti töö komisjoni liikmena
oleks olnud ebaobjektiivne. Kaebaja väide, et Mari-Ann Simovart on mõjutanud komisjoni
tunnistama kogu magistritöö akadeemiliseks petturluseks, on paljasõnaline. Kaebaja ei ole
näidanud, milline oli või võis olla Mari-Ann Simovarti väidetav isiklik kasu loomevarguse
tuvastamisest. Kaebaja ei ole esitanud ka ühtegi tõendit selle kohta, et akadeemilise petturluse
juhu menetlemine oleks komisjoni poolt toimunud ebaausalt või erapoolikult.

13. Vastustaja leiab, et praegusel juhul kuulub akadeemilise petturluse juhu uurimiseks loodud
komisjoni otsus pedagoogiliste hinnanguliste otsustuste hulka, millede sisuline kontroll on
piiratud. Seetõttu saab kohus kontrollida eelkõige seda, kas komisjon on viinud menetluse läbi
õiguspäraselt ja vigadeta.
Kuna tegemist oli magistritööga, siis oleks dekaan saanud õppeprorektorile
eksmatrikuleerimise ettepaneku tegemata jätta ainult siis, kui selleks oleks olnud mõjuvad
põhjused. Käesoleval juhul sellised mõjuvad põhjused puudusid, mille tuvastas ka juhu
menetlemiseks loodud komisjon.

14. Kaebajal ei olnud see esimene juhtum, mil üliõpilastöös olid puudu viited. 2010/2011.
õppeaasta kevadsemestril koostas kaebaja uurimistöö teemal „Asja parandamise ja asendamise
nõude esitamise piirangud“. Uurimistöö juhendaja Age Värv’i 26.04.2011 arvamuse järgi
kaldus kaebaja nimetatud töös oluliselt kõrvale akadeemilise viitamise nõuetest. Ilma allikale
viitamata oli üle võetud 13 lõiku teise üliõpilase magistritööst ning viitamata olid tekstilõigud,
mis pärinesid kohtujuristi ettepanekust kohtuasjas C-65/09.

                                                4
15. Komisjoni ettepanekus dekaanile on selgelt ja põhjalikult välja toodud konkreetsed laused
kaebaja magistritööst, mille tsiteerimisel ja refereerimisel on puudu viited (kokku 8 näidet).
Akadeemilise petturluse juhu vaatas läbi ka ülikooli üliõpilasesindus. Üliõpilasesinduse
seisukoht oli, et kaebaja eksmatrikuleerimine on põhjendatud.

Kohtu seisukoht

16. A. Järvela on antud haldusasjas vaidlustanud Tartu Ülikooli otsustused, soovides kaitsta
põhiseaduslikku õigust haridusele (PS § 37). Kaebaja on selle raames vaidlustanud Tartu
Ülikooli õppeprorektori 05.06.2015 korralduse, millega eksmatrikuleeriti kaebaja Tartu
Ülikooli senati 26.04.2013 määruse nr „Õppekorralduseeskiri“ punkti 150.11.1 alusel vääritu
käitumise tõttu akadeemiliste käitumistavade rikkumisel.        Õppeprorektori korralduse
vaidlustamise raames on kaebaja vaidlustanud ka korraldusele eelnevat menetlust ja eelnevaid
toiminguid – õigusteaduskonna dekaani 22.05.2015 esildist (tlk.40 pöördel) ning komisjoni
21.05.2015 ettepanekut dekaanile (tlk 6-7).

Riigikohtu halduskolleegiumi 4.03.2013 lahendis asjas nr 3-3-1-68-12 on kolleegium asunud
seisukohale, et halduskohtus on vaidlustatavad sellised haridusalased otsused, mis takistavad
isiku juurdepääsu hariduse omandamisele või tingivad haridustaseme omandamise lõpetamise,
mis omakorda piirab isiku valikuvõimalusi haridustee jätkamisel või soovitud erialal tööle
asumisel (p-d 15, 16).
Käesolevas asjas on kaebaja vaidlustanud vastustaja otsustused, mis on seotud tema
eksmatrikuleerimisega ning mille tõttu ei ole kaebaja siiani saanud lõpetada Tartu Ülikooli
õigusteaduskonna magistriõpet.

17. Esmalt käsitleb kohus kaebaja väiteid vastustaja poolt läbiviidud menetluse formaalse
õigusvastasuse osas ehk kaebaja väiteid seonduvalt menetlus- ja vorminõuete rikkumisega.
Menetlusnõuete rikkumise osas on kaebaja toonud välja järgmised asjaolud: 1) dekaani poolt
moodustatud komisjoni koosseis oli ebaseaduslik, 2) rikuti kaebaja ärakuulamisõigust.

18. Komisjon võimaliku loomevarguse hindamiseks on moodustatud õigusteaduskonna
dekaani poolt 14.05.2015 (tlk.21). Selle koosseisu on määratud prof. Paul Varul (esimees) ning
liikmed prof. Karin Sein ja dots. Mari Ann Simovart. Kaebaja on vaidlustanud dots. M. A.
Simovarti komisjoni määramise õiguspärasuse, leides, et M. A. Simovart oli asjast huvitatud
isik.
Komisjoni moodustamise aluseks on olnud õigusteaduskonna nõukogu otsus 15.oktoobrist
2004 „Üliõpilastöödes leiduvate loomevarguse juhtumite menetlemise eeskiri“ (eeskiri).
Eeskirja p 5 kohaselt moodustatakse loomevarguse juhtumi menetlemiseks dekaani
korraldusega komisjon koosseisus: võimaliku loomevarguse avastaja, õppetooli juhataja, kus
juhtum aset leidis ja õppeaine vastustav õppejõud. Vaidlust ei ole selles, et M. A. Simovart kui
kaebaja magistritöö retsensent oli võimaliku loomevarguse avastaja, seega oli tema komisjoni
koosseisu määramisel formaalselt eeskirja nõue täidetud. Samas on kaebaja õiguspäraselt
osundanud HMS § 10 lg 1 p-le 4, mille kohaselt haldusorgani nimel tegutsev isik ei või
haldusmenetlusest osa võtta, kui ta on muul viisil isiklikult huvitatud asja lahendist või kui
muud asjaolud tekitavad kahtlust tema erapooletuses. Antud juhul on kaebajat süüdistatud just
M. A. Simovardi loome varguses ja tema töödes toodud seisukohtade ärakasutamises ilma
magistritöös vastavaid viiteid tegemata. Millegagi aga ei ole tõendatud, et M. A. Simovart oli
komisjoni liikmena asjast huvitatud isik ning kasutas oma positsiooni kasu saamise eesmärgil

                                               5
või et komisjoni töös osalemisega mõjutas ta komisjoni tööd. Sellised tõendid puuduvad. Samas
aga haldusmenetlus ei pea mitte üksnes olema aus, vaid ka näima ausana, nagu on ka kaebaja
välja toonud. Antud juhul võib asjaolu, et komisjoni töös on osalenud isik, kelle loome
varguses on kaebajat peamiselt süüdistatud, ja kes komisjoni nimel kaebajaga kirjavahetust
pidas, ja kes juhtumi menetlusega sisuliselt tegeles, tekitada kahtlust komisjoni liikme
erapooletuses. Ei nähtu ka, et asjas oleks vajalikuks peetud saada erapooletu eksperdi arvamust.
Kohus on seisukohal, et erapoolikuse kahtluste kõrvaldamiseks oleks M. A. Simovardil tulnud
komisjoni koosseisust taanduda. Kas asjaolu, et M. A. Simovart andis 2014 aprillis nõusoleku
kaebaja magistritöö juhendamiseks, kuid kaebaja võttis magistritöö juhendajaks teise õppejõu,
sellest koheselt M. A. Simovarti teavitamata, võis mõjutada M. A. Simovarti suhtumist kaebaja
magistritöösse ja mõjutada komisjoni tegevust, on küsitav ja põhineb ainult kaebaja arvamusel.

19. 15.10.2014 eeskirja p 6 järgi antakse loomevarguses kahtlustatavale üliõpilasele võimalus
oma tegevuse selgitamiseks ja enda kaitsmiseks komisjoni ees.                     Loomevarguse
kindlakstegemisel peab komisjon kõiki juhtumiga seotud asjaolusid igakülgselt ning
objektiivselt uurima.
Antud juhul kaebajat komisjoni istungile, kui see ka toimus (tõendeid selle kohta esitatud ei
ole) ei kutsutud ja seega ei järgitud eeskirja punktis 6 toodud nõuet. Kaebajale on A. Simovart
saatnud 14.05.2015, see on samal päeval, kui komisjon moodustati, e-kirja, milles on kaebajat
teavitatud, et tema magistritöö sisaldab erinevates kohtades viitamata teksti, mis ei ole kaebaja
originaalideed. Kaebajat on kohustatud järgmiseks päevaks, so 15.maiks esitama selgitus
(tlk.56). Vastava selgituse on kaebaja esitanud (tlk.57). Oma selgituses on kaebaja nõustunud
ühe viite puudumises. Kaebaja on märkinud, et ta ei oska rohkem süüdistusi kommenteerida,
kuna konkreetseid asjaolusid pole välja toodud. Samuti on kaebaja märkinud, et talle tuleb anda
võimalus oma tegevuse selgitamiseks ja enda kaitsmiseks komisjoni ees. Nagu märgitud,
kaebajale võimalust komisjoni ees end kaitsta, ei antud, mis on oluline menetlusnõuete
rikkumine. Komisjoni 21.05.2015 ettepaneku järgi on kaebajal olnud veel kord võimalus
kirjalikult oma selgitus anda, kuid see ei asenda suulise ärakuulamise nõuet. Kuigi kumbki
pool ei ole pidanud vajalikuks kaebaja teistkordselt esitatud selgituse kohtule esitamist, oli
kaebaja kohtuistungil antud seletuse kohaselt see sarnane dekaanile 25.05.2015 esitatud
selgitusele (tlk. 11). Komisjoni poolt dekaanile esitatud ettepanekus ei ole aga kaebaja
konkreetseid vastuväiteid üldse analüüsitud ega selgitatud, miks komisjon nendega ei nõustu.

20. Lisaks peab kohus vajalikuks kaebaja ärakuulamisõiguse osas märkida järgmist.
Akadeemilise petturluse juhu menetlemiseks moodustatud komisjoni ettepanek kaebaja
eksmatrikuleerimiseks on allkirjastatud komisjoni liikmete poolt 21.05.2015 ja 22.05.2015.
Dekaani esildis kaebaja eksmatrikuleerimiseks on tehtud samuti 22.05.2015, seega andmata
üliõpilasele võimalust komisjoni ettepaneku suhtes selgituste andmiseks. Tartu Ülikooli
õppekorralduseeskirja (ÕKE) p 205 järgi on dekaanil kohustus kas teha üliõpilasele noomitus
või teha õppeprorektorile esildis üliõpilase eksmatrikuleerimiseks. Seega on esildise tegemine
kaalutlusotsustus, milles tuleb ka näidata, miks konkreetsel juhul tehti esildis üliõpilase
eksmatrikuleerimiseks, mitte aga ei kohaldatud üliõpilase õigusi vähem riivamat abinõud, so
noomitust. Dekaani esildis mingeid kaalutlusi ei sisalda. Kaebaja on esitanud kohtule dekaani
poolt 25. mail 2015 meili teel kaebajale saadetud kirja, kus dekaan on andnud selgituse, miks
ta pidas vajalikuks kaebaja eksmatrikuleerimiseks esildise esitamise (tlk.13). Kuigi dekaan on
kaebajale hilisemalt selgituse esitanud, ei saa seda lugeda, et esildises põhjendamiskohustus
on täidetud.

21. Lisaks on olulisi ebatäpsusi kaebaja eksmatrikuleerimise õiguslikus aluses.

                                               6
ÕKE p 150.11 näeb ette, et ülikooli algatusel toimub eksmatrikuleerimine õppeprorektori
korraldusega dekaani või finantsjuhi esildise või kraadi andnud nõukogu otsuse alusel:
150.11.1. akadeemilise petturluse korral punktides 203.1-203.5 toodud juhtudel. Komisjon on
oma ettepanekus märkinud, et antud juhul on toimunud loomevargus ÕKE punkti 203.2 mõttes.
ÕKE p 203.2 loeb akadeemiliseks petturluseks teadmiste lubamatut vahetamist (nt
etteütlemine, mahakirjutamine jms) üliõpilaste vahel, kelle õpiväljundeid hinnatakse.
Komisjoni otsustuse põhjendavas osas ei ole aga välja toodud selliseid asjaolusid, mis saaksid
olla aluseks ÕKE p 203.2 kohaldamisele.
 Õppeprorektori 05.06.2015 korralduses on märgitud, et A. Järvela eksmatrikuleeritakse ÕKE
p 150.11.1 alusel vääritu käitumise tõttu akadeemiliste käitumistavade rikkumisel. Samas
aga ÕKE p 150.11.1 annab võimaluse üliõpilane eksmatrikuleerida vääritu käitumise tõttu
akadeemilise petturluse juhtudel, mitte vääritu käitumise tõttu akadeemiliste käitumistavade
rikkumise korral.        Üliõpilase eksmatrikuleerimise aluseks vääritu käitumise tõttu
üldtunnustatud käitumisnormide või akadeemiliste tavade vastu olulisel määral eksimisel annab
ÕKE p 150.11.4, mitte p 150.11.1.
  ÕKE osas IX.10. on selgitatud, mis on akadeemiline petturlus (p 203) ja mis on vääritu
käitumine (p 204), kuigi ÕKE p-s 150.11 loetakse ka akadeemiline petturlus üldmõiste vääritu
käitumise alla. ÕKE p-de 203 ja 204 hindamisel koos p-ga 150.11, saab järeldada, et
akadeemilise petturluse korral on eksmatrikuleerimise aluseks ainult ÕKE p 150.11.1 ning
üldtunnustatud käitumisnormide või akadeemiliste tavade vastu olulisel määral eksimise,
dokumentide võltsimise ja tahtlikult toime pandud kuritegude puhul ÕKE p-d 150.11.2,
150.11.3 ja 150.11.4. Antud juhul on õppeprorektori korralduses kaebaja eksmatrikuleeritud
ÕKE p 150.11.1 alusel, kuid mitte akadeemilise petturluse vaid akadeemiliste käitumistavade
rikkumise eest. Seega on korralduse õiguslikus aluses vastuolu, mis on oluline viga. Seega ei
ole üheselt selge, millisel õiguslikul alusel kaebaja eksmatrikuleeriti, puudub nõutav faktilise
ja õigusliku motivatsiooni omavaheline sidumine.

22. Järgnevalt tuleb käsitlemisele kaebaja väited vaidlustatud otsustuste materiaalses
õigusvastasuses. Kuna õppeprorektori korralduses ja dekaani esildises sisulisi põhjendusi ei
ole toodud, ja kokkuvõttes on aluseks võetud akadeemilise petturluse juhu menetlemiseks
moodustatud komisjoni 21.mai 2015 seisukohad, siis tuleb kohtul ka selles toodust lähtuda.

Kaebaja on välja toonud otsustuste sisulisel hindamisel kolm asjaolu: idee varguse puudumine,
rikkumise korduvuse puudumine, rikkumise ulatuse mittearvestamine.

23. Komisjon on tuvastanud, et A. Järvela töös avaldub loomevargus kahel moel: teistes
allikates sisalduvate mõtete kasutamine ühena magistritöö peamistest ideedest ning teiseks,
tsiteerimine või refereerimine ilma originaalautorile viitamata. Idee varguse osas on märgitud,
et magistritöö eesmärgina toodud küsimust - kuivõrd on lubatud hankelepingu tingimuste
muutmine hankelepingu täitmise perioodil ja millised on need asjaolud, mis seda õigustavad,
on uurinud oma doktoritöös M. A. Simovart, samuti mitmed välisautorid. Rohkem sellele
asjaolule komisjon tähelepanu ei ole osutanud.
Kohus on seisukohal, et selgusetuks jääb, milles siiski kaebaja poolt idee loomevargus seisnes.
Kaebaja on esitanud materjalid, mille järgi M. A. Simovart on andnud nõusoleku juhendada
kaebaja magistritööd, mille teemana on märgitud „Hankelepingu täitmise perioodil rakenduv
õiguslik regulatsioon. Hankelepingu muutmine“ (tlk.9-10). Kaebaja ja M. A. Simovarti
kirjavahetuse järgi perioodil 29.03.2014 kuni 23.04.2014 (tlk.52-53) on M. A. Simovart
kokkuvõtvalt seisukohal, et antud teemal võib magistritööd kirjutada, kuid teemat tuleb
täpsustada. Kaebaja lõplik magistritöö teema oli „Hanketingimuste muutmise lubatavus

                                               7
hankelepingu täitmisel“ ehk põhimõtteliselt sama, mille juhendamiseks A. Simovart nõusoleku
andis. Kaebaja väite kohaselt ta valis magistritöö teema magistritöö valikteemade hulgast.
Seega ei saa väita, et kaebaja on valinud teadlikult magistritöö teema, mida ei oleks tohtinud ja
mida saaks lugeda idee loomevarguseks.

24. Kaebaja on seisukohal, et puudub              rikkumise korduvus, mistõttu tuleb tema
eksmatrikuleerimise otsus tühistada.
 Rikkumise korduvuse on välja toonud esmalt komisjon, kes on märkinud, et 2011 aastal
algatati sama autori suhtes Tartu Ülikooli õigusteaduskonnas loomevarguse kahtluse menetlus,
millest aga üliõpilane õigeid järeldusi ei teinud. Rikkumise korduvusele on osundanud ka
õigusteaduskonna dekaan oma 25.05.2015 kaebajale esitatud selgitustes, millest nähtub, et
dekaan pidas antud asjaolu esildise esitamisel määravaks.

Üliõpilase eksmatrikuleerimist sõltuvalt rikkumise korduvusest ülikooli õppekorralduseeskiri
sõltuvusse seadnud ei ole. Seega võimaldab ÕKE eksmatrikuleerida üliõpilast ka esmakordse
rikkumise korral. Seega pole oluline ka see, kui palju aega on möödunud eelmisest
loomevarguse juhtumist või kas eelmise juhtumi puhul oli menetlus lõpule viidud ja tõendamist
leidnud. Loomevarguse juhtumite menetlemise eeskirja p 9 kohaselt teeb dekaan magistritööde
puhul ilmnevate plagiaadijuhtumite korral loomevarguse juhtumi menetlemise komisjoni
otsuse alusel õppeprorektorile reeglina ettepaneku üliõpilase eksmatrikuleerimiseks seoses
vääritu käitumisega. Eeskirja p 9 kohaselt tuleb reeglina ka esmakordselt magistritöös ilmneva
plagiaadi korral dekaanil esitada ettepanek üliõpilase eksmatrikuleerimiseks. Rikkumise
korduvuse puudumine ei saa olla aluseks vaidlustatud korralduse tühistamiseks. Komisjoni
ettepaneku järgi on kaebaja varasemat loomevarguse kahtlust arvestatud, kuid ei saa järeldada,
et seda on peetud määravaks.

25. Kaebaja leiab, et tema magistritöö akadeemiliseks petturluseks tunnistamisel on tehtud
sisuline viga, kuna vastustaja ei ole arvestanud väidetavalt varastatud materjali osakaalu ja
sisulist loomust.
Kohus nõustub kaebaja seisukohaga. ÕKE p 203.4 järgi on akadeemiline petturlus kellegi teise
kirjaliku töö esitamine oma nime all või selle osade kasutamine nõuetekohase akadeemilise
viitamiseta. Selle järgi on petturluseks, kui töö on täielikult või osalisena ilma viideteta teise
tööst maha kirjutatud ja esitatud. Samas vastustaja poolt esitatud ja õigusteaduskonna nõukogu
15.10.2004 vastuvõetud ja kehtiva üliõpilastöödes leiduvate loomevarguste juhtumite
menetlemise eeskirja p 2 sätestab, et „Loomevargus (plagiaat) on teiste autorite kirjutiste, nende
osade või neis sisalduvate lausete, mõtete või põhiideede esitamine oma kirjaliku tööna või
selle osana, nii, et teiste autorite mõtted on suures osas, ilma nõuetekohase akadeemilise
viitamiseta omistatud töö esitajale. Siia kuuluvad muuhulgas kõik kirjalikud tööd, mis kas
täielikult või valdavas ning töö sisu seisukohalt olulises osas ei ole töö autorina esineva isiku
poolt koostatud“. Seega on kehtivas õigusaktis määratletud ka, et loomevarguse puhul tuleb
arvestada selle ulatusega. Komisjon ei ole loomevarguse ulatust analüüsinud, pidades kaebaja
sellekohaseid väiteid meelevaldseteks ning asudes kaebaja seisukohti ründama ja halvustama.
Kohus leiab, et eeskirja p-st 2 lähtuvalt oleks tulnud komisjonil hinnata loomevarguse ulatust,
analüüsides nii ideevarguse ulatust kui originaalautorile viitamata kasutatud tsitaatide ja
refereeringute ulatust. Komisjoni ettepanekus on välja toodud 8 erinevat juhtumit, kus kaebaja
on jätnud teistest töödest, (peamiselt M. A. Simovarti artiklid) kasutatud laused ja refereeringud
viitamata. Komisjoni poolt on tuvastatud, et tsiteerimata on 5 erinevat lauset ning 3
refereeringut. Kaebaja väitel ei olnud need laused töö sisu seisukohalt olulised. Kohus
viitamata lausete sisulist tähtsust ja osakaalu ei ole pädev hindama, samas ei selgu ei komisjoni

                                                8
ettepaneku põhjendustest ega vastustaja vastusest, miks loeti kaebaja loomevargust ulatuslikuks
või kas loomevarguse ulatust peeti üldse oluliseks. Seega ei ole vastustaja poolt toodud
faktilised asjaolud kooskõlas ülikooli siseste plagiaadi mõistet avavate aktidega.

26. Arvestades eeltoodut tuleb õppeprorektori 05.06.2015 korraldus nr 1305P2, millega Ahto
Järvela eksmatrikuleeriti magistriõppest, tühistada.         Vastustaja on rikkunud kaebaja
ärakuulamisõigust, vastuolu on kaebaja eksmatrikuleerimise õiguslikus aluses, komisjoni poolt
dekaanile esitatud ettepanekus ei ole järgitud üliõpilastöödes leiduvate loomevarguste
juhtumite menetlemise eeskirjas toodud põhimõtteid. Vastustaja poolt esitatud selgitused ja
vastustaja poolt läbiviidud menetluse alusel ei ole kohtul tekkinud veendumust, et vastustaja on
diskretsiooni kasutades arvestanud kõiki asjaolusid ja huve ning kas kaalumine on toimunud
ratsionaalselt.

27. Kuna kohus A. Järvela kaebuse rahuldab, on kaebajal HKMS § 108 lg 1 alusel õigus nõuda
menetluskulude hüvitamist vastustajalt. Kaebaja on taotlenud välja mõista vastustajalt riigilõiv
15,0 eurot, ja kohtuistungiga seotud sõidukulud 22,60 eurot, kokku seega 37,60 eurot.
Menetluskulude kandmine on tõendatud (tlk.14 ja 68). Kaebaja taotlus menetluskulude
väljamõistmiseks on põhjendatud ja kuulub rahuldamisele.
Vastustaja ei ole menetluskulude väljamõistmiseks taotlust esitanud.

28. Kaebaja on esitanud taotluse 07.01.2016 kohtuistungi protokolli parandamiseks (kaks
parandust, tlk.69). Vastustaja ei ole kaebaja taotluse suhtes vastust kohtule esitanud.
Kohus on seisukohal, et kaebaja taotlus protokolli parandamiseks kuulub rahuldamisele,
parandatud sõnastus kajastab kaebaja seisukohti täpsemalt.


/allkirjastatud digitaalselt/
Eda Muts
kohtunik




                                               9

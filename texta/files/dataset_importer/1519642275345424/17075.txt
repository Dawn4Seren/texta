                                KOHTUOTSUS
                                 EESTI VABARIIGI NIMEL

Kohus                                 Tartu Ringkonnakohus
Kohtukoosseis                         Tiina Pappel, Agu Timmi, Maili Lokk
Otsuse avalikult                      28.04.2016, Tartu
teatavakstegemise aeg ja koht
Haldusasja number                     3-15-1302
Haldusasi                             Roman Gorodivski kaebus Tartu Vangla 15.04.2015. a
                                      käskkirja nr 6-2/466 tühistamiseks
Vaidlustatud kohtulahend              Tartu Halduskohtu 24.09.2015. a otsus
Menetluse alus ringkonnakohtus        Roman Gorodivski apellatsioonkaebus
Asja läbivaatamine                    Kirjalik menetlus
Menetlusosalised                      Kaebaja Roman Gorodivski
                                      Vastustaja Tartu Vangla
RESOLUTSIOON
  1. Tagastada kaebajale apellatsioonkaebusele lisatud tõendid kolmel lehel.
  2. Jätta apellatsioonkaebus rahuldamata ja Tartu Halduskohtu 24.09.2015. a otsus
     muutmata.
  3. Jätta menetluskulud poolte endi kanda.
EDASIKAEBAMISE KORD
Otsuse peale võib esitada kassatsioonkaebuse otse Riigikohtule 30 päeva jooksul otsuse
avalikult teatavakstegemise päevast, s. o 28.04.2016, arvates (HKMS § 212 lg 1).
Kassatsioonkaebus võidakse lahendada kohtuistungit korraldamata kirjalikus menetluses, kui
kassaator või teised menetlusosalised ei ole HKMS § 213 lg 1 p 5 ja § 218 lg 2 p 5 kohaselt
avaldanud soovi kohtuistungist osa võtta.
ASJAOLUD JA MENETLUSE KÄIK
1. Tartu Vangla 15.04.2015. a käskkirjaga nr 6-2/466 karistati Roman Gorodivskit
distsiplinaarkorras Tartu Vangla kodukorra punktide 7.1.4 ja 7.1.56 süülise rikkumise eest
kartserisse paigutamisega viieks ööpäevaks. Distsipliinirikkumine seisnes selles, et
R. Gorodivski kambri nr 1029 WC prügikastist leiti 15.03.2015 isevalmistatud veekeetja, mis
oli valmistatud kahest rulli keeratud fooliumpaberi ribast, mis olid omavahel ühendatud kahe
pooliku žiletiteraga. Samuti leiti hulgaliselt osaliste põletusjälgedega vatti, mis oli peidetud
voodi otsas seina peal asuva toru vahele.
R. Gorodivski esitas 15.04.2015 Tartu Vanglale taotluse DNA-ekspertiisi tegemiseks. Tartu
Vangla jättis 23.04.2015. a taotluse rahuldamata.
2. R. Gorodivski esitas 27.04.2015 vaide Tartu Vangla 15.04.2015. a käskkirja nr 6-2/466
kehtetuks tunnistamiseks ja DNA-ekspertiisi tegemiseks.
Tartu Vangla jättis 13.05.2015. a vaideotsusega nr 1-11/228-2 R. Gorodivski vaide
rahuldamata.
3. R. Gorodivski esitas 19.05.2015 Tartu Halduskohtule kaebuse, milles palus Tartu Vangla
15.04.2015. a käskkirja nr 6-2/466 tühistamist. Kaebaja märkis kaebuses, et kambrist nr 1029

                                               1
leitud esemed ei ole tema omad. Ta ei nõustu Tartu Vangla seisukohaga, et kambrist leitud
keelatud esemed sai prügiämbrisse ja raudplaadi ning toru vahele panna tema, kuna ta viibis
kambris üksi. Kaebaja märkis, et ta ei viibinud läbiotsimise juures ega saa kinnitada, et
kontrolliti kõiki kambri nurki ja nurgataguseid.
Kaebaja osutas, et ta viibib kambris nr 1029 alates 20.02.2015 ja isiklikku kambri läbiotsimist
ta ei teosta. Kambrisse paigutati ta vangistusseaduse (VangS) § 69 lg 1 ja lg 2 p-de 1-5 alusel
ning tal keelati kambris isiklike asjade kasutamine, sh tee ja kohv. Hiljem viibis ta samas
kambris kartserirežiimil. Kambris viibimise aja jooksul ei ole talle tehtud ettekannet seoses
asjaoluga, et ta on kambris suitsetanud või kasutanud ebaseaduslikku keedupulka tee või
kohvi tegemiseks. Kaebaja märkis, et vanglas kasutatakse isevalmistatud keedupulkasid
üksnes tule saamiseks (suitsetamiseks) või kuuma joogi valmistamiseks. Seega on
arusaamatu, miks oleks tal vaja keedupulka ja vatti, kui ta neid ei kasuta.
Kambris nr 1029 asuva prügikastiga samasugune prügikast asub koridoris kambri nr 1029 ja
kambri nr 1028 uste vahel. Kuna kaebajale oli keelatud isiklike kööginõude kasutamine, siis
jagati toitu talle ühekordsetes nõudes, mis visati pärast söömist koridoris asuvasse prügikasti.
Kaebaja osutas kaebuses sellele, et igal esmaspäeval ja neljapäeval asetatakse loenduse ajal
kambris prügikastid koridori, et koristaja saaks need tühjendada, misjärel paigutatakse
prügikastid kinnipeetavate poolt kambrisse tagasi. Kaebaja prügikasti tõstab kambrisse tagasi
korrapidaja. Sellest tulenevalt oli kaebaja seisukohal, et korrapidaja võis ekslikult tõsta tema
kambrisse tagasi koridoris oleva prügikasti, mille prügikoti all oli isevalmistatud keedupulk.
Kaebaja selgitas, et prügikotte prügikastist välja ei võeta, vaid prügi üksnes kallatakse
prügikastist välja, ehk see, mis on koti all, see sinna ka jääb.
Lisaks sellele leidis kaebaja, et vanglal ei olnud õigust keelduda DNA-ekspertiisist
põhjendusel, et see ei ole antud asjas vajalik.
4. Tartu Halduskohus jättis 24.09.2015. a otsusega kaebuse rahuldamata. Halduskohtu
hinnangul on Tartu Vangla 15.04.2015. a käskkiri nr 5-2/466 õiguspärane ja selle
tühistamiseks alus puudub.
Halduskohus märkis, et Tartu Vangla kodukorra p 7.1.4 kohaselt on kinnipeetavatele keelatud
isevalmistatud esemed ning p 7.1.56 kohaselt vatt. Halduskohus leidis, et vangla kodukord on
kinnipeetavatele õigusi ja kohustusi panev õigusakt VangS § 63 lg 1 tähenduses ning vangla
kodukorra p-d 7.1.4 ja 7.1.56 on kehtestatud kooskõlas VangS § 15 lg-s 2 vanglateenistusele
antud volitustega ega kaldu kõrvale VangS § 15 lg 4 tingimustest ning seetõttu on vangla
kodukorra p-des 7.1.4 ja 7.1.56 sätestatud keelu rikkumise eest õigus kohaldada
distsiplinaarkaristust.
Halduskohus leidis, et vaidlust ei ole selles, et kaebaja viibis alates 20.02.2015 Tartu Vangla
kambris nr 1029, kuhu ta oli paigutatud üksinda. Tegemist oli lukustatud kambriga ning
vaidlusalusel ajal kohaldati kaebaja suhtes kartserirežiimi. Kambris 03.03.2015 toimunud
läbiotsimise käigus võeti kaebajalt ära värvipliiatsid ning 15.03.2015 toimunud läbiotsimisel
leiti kambrist isevalmistatud veekeetja ning vatti. Halduskohus leidis, et olukorras, kus
kaebaja viibis kambris üksinda, teistel kinnipeetavatel puudus võimalus kambrisse siseneda
ning kambrit oli pärast kaebaja kambrisse paigutamist juba läbi otsitud, asus vastustaja
distsiplinaarmenetluses põhjendatult seisukohale, et kambris leitud esemed olid kaebaja
valduses. Eluliselt usutavate alternatiivide puudumisel puudus vajadus asjade valdaja
selgitamiseks täiendavate tõendite kogumiseks vaatamata sellele, et kaebaja eitas seotust
leitud asjadega. Kaebajat oli nõuetekohaselt teavitatud distsiplinaarmenetluse alustamisest,
samuti oli talle tutvustatud distsiplinaarmenetluse protokolli. Seega oli kaebajale tagatud
võimalus oma seisukoha esitamiseks distsiplinaarmenetluses. Pärast vaidlustatud käskkirja
andmist tõendi kogumise taotlus ning selgitused eseme võimaliku päritolu kohta on esitatud
hilinenult ning halduskohtu arvates ei pidanud vastustaja nendega arvestama.


                                               2
Halduskohus märkis, et hiljem ilmnenud asjaolud, mis ei pidanud vastustajale
distsiplinaarkaristuse määramise ajal teada olema, ei mõjuta üldjuhul hinnangut käskkirja
õiguspärasusele. Sel põhjusel puudus kaebaja taotletud DNA-ekspertiisil ja valvekaamera
salvestisel tähendus ka kohtumenetluses. Halduskohus asus seisukohale, et DNA-ekspertiisi
määramine ja valvekaamera salvestise uurimine ei oleks asjas vajalikud ka juhul, kui nende
tõenditega saaks arvestada distsiplinaarmenetluse tulemuse kohtulikul kontrollil, sest pärast
veekeeduseadme leidmist on seda puudutanud palju isikud, samuti on võimalik, et kaebaja on
selle hoolikalt puhtaks pesnud. Prügikasti vahetusse mineku väite osas märkis halduskohus, et
kuna kaebaja väitel oli tema kambris olev prügikast mõranenud, siis kui kaebaja oli märganud
mõra, oleks ta märganud ka prügikastide vahetusse minekut. Kaebaja ei ole seda aga
kindlasõnaliselt väitnud. Kaebaja versiooni kontrollimiseks mitme päeva videosalvestise
uurimine oleks ebaproportsionaalne. Halduskohus märkis, et kaebaja ei ole selgitanud vati
sattumist tema kambrisse. Kaebaja väite osas, et enne keelatud esemete leidmist ei ole
tuvastatud nende kasutamist, asus halduskohus seisukohale, et kaebajat ei karistatud keelatud
esemete kasutamise eest, vaid valdamise eest. Karistuse liigi ja määra osas leidis halduskohus,
et kuigi kaebaja ei ole neid vaidlustanud, leiab halduskohus, et karistuse ebaproportsionaalsus
ei ole kohtule äratuntav.
MENETLUSOSALISTE SEISUKOHAD RINGKONNAKOHTUS
5. Kaebaja esitas 11.10.2015 Tartu Halduskohtu 24.09.2015. a otsuse peale
apellatsioonkaebuse, milles palub halduskohtu otsuse tühistada. Kaebaja leiab, et
halduskohus on ebaõigesti kohaldanud materiaalõigust ning ei ole arvestanud kaebaja
argumentide ja tõenditega, rikkudes seega oluliselt menetlusõiguse norme. Kaebaja on
seisukohal, et halduskohus võttis täielikult üle vastustaja positsiooni ning ei pidanud
vajalikuks teha kindlaks, kuidas need esemed kaebaja kambrisse said. Alates 20.02.2015
pandi kaebaja VangS § 69 ja 70 alusel videojälgimisega kambrisse nr 1029. Täiendavate
julgeolekuabinõude kohaldamise käskkirja kohaselt on kambrisse lubatud järgmised isiklikud
esemed: aluspesu ja sokid; jalanõud ilma paelteta; pühakiri; seep, teisi hügieenitarbeid
väljastatakse kuni kaks korda päevas; habemeajamise tarbeid väljastatakse kuni üks kord
nädalas protseduuride teostamise ajaks. Üksuse juhi käitumisjuhendi kohaselt võib kaebaja
liikuda väljaspool kambrit ainult korrapidaja loal, teda saadetakse kahe meesvalvuriga, samuti
sisenetakse ka kambrisse, ametniku sisenemisel peavad ametnikul olema ees kaitseprillid või
peas kaitsekiiver, ametniku sisenemisel peavad eelnevalt olema kinnipeetaval käed raudus
selja taga.

Kaebaja leiab, et halduskohus ei ole arvestanud sellega, kust võis kinnipeetav saada
käepäraseid vahendeid isevalmistatud veekeetja valmistamiseks, s. o fooliumit ja žilette.
Kaebaja liikumised vanglas toimuvad kahe valvuri saatel jala- ja käeraudades, käed selja taga.
Tagasi kambrisse toomisel otsitakse kinnipeetav põhjalikult läbi. Kaebaja on seisukohal, et
sellises ranges olukorras ja ööpäevaringse videojälgimise tingimustes ei olnud tal võimalik
neid esemeid hankida. Kaebaja ei nõustu halduskohtuga, et ta ei ole pidanud vajalikuks
selgitada antud asjade päritolu. Kaebaja väitel on ta võetuse aktis ja distsiplinaarmenetlusega
tutvustamise protokollis märkinud, et äravõetud asjad ei kuulu talle. Hiljem vaides märgitu,
kuidas antud seadeldis võis kaebaja prügikasti sattuda on üks kaebaja hüpoteesidest. Kui
halduskohus oleks kontrollinud kambri nr 1029 videosalvestist, siis oleks ta sealt näinud, et
voodipeatsis olevad torud on metallplaadiga kinni keevitatud, mis ei võimalda torudeni jõuda.
Kaebaja taotles                   DNA-ekspertiisi tegemist ka vatile, millelt ei saa jälgi maha
pesta. Kaebaja märgib, et ta paiknes kambris nr 1029 perioodil 20.02.2015 – 11.06.2015 ning
peale selle intsidendi tal muid intsidente ei olnud.



                                              3
Kaebaja lisas apellatsioonkaebusele Tartu Vangla 20.02.2015. a käskkirja nr 6-1/206, mille
kohaselt kohaldati tema suhtes täiendavaid julgeolekuabinõusid ning e-kirjavahetuse, millega
Tartu Vangla üksuse juht saatis kolmanda üksuse ametnikele kaebajat puudutava
käitumisjuhendi.

6. Vastustaja vaidleb vastuses apellatsioonkaebuse vastu ja on seisukohal, et
apellatsioonkaebuses esitatud põhjendused ei ole halduskohtu otsuse tühistamise aluseks.
Vastustaja nõustub halduskohtu otsuses toodud põhjendustega ning jääb oma varasemalt
esitatud seisukohtade juurde. Vastustaja vaidleb kaebaja apellatsioonkaebuses esitatud
tõenditele vastu ning märgib, et kaebajal oli võimalik esitada neid ka halduskohtus, kuid ta ei
teinud seda, samuti ei ole ta uute tõendite esitamist põhistanud. Lisaks sellele ei ole esitatud
tõendid ka asjakohased, kuna ei tõenda seda, et kambrist nr 1029 leitud esemed ei kuulunud
kaebajale. Kui kinnipeetavate suhtes täiendavate julgeolekuabinõude kohaldamine ning
käitumisjuhendi koostamine välistaksid keelatud esemete omamise kinnipeetavatel, ei oleks
läbiotsimiste teostamine üldsegi vajalik. Ka enne vaidlusalust sündmust 03.03.2015 toimunud
läbiotsimise käigus leiti hoolimata kaebaja suhtes täiendavate julgeolekuabinõude
kohaldamist tema kambrist padja seest neli värvilise pastapliiatsi tera. Kaebaja ei ole seda ka
eitanud. Vastustaja hinnangul on kaebaja valesti mõistnud kohtuotsuses märgitut. Kohtuotsuse
kohaselt ei esitanud kaebaja distsiplinaarmenetluses selgitust selle kohta, kuidas keelatud
esemed kambrisse võisid sattuda, mistõttu ei tõusnud distsiplinaarmenetluses vajadust kaebaja
versiooni kontrollimiseks tõendite kogumiseks. Vastustaja märgib, et kambris on voodi otsas
asuvad torud tõepoolest metallplaatidega kaetud, kuid keelatud esemeid ei peidetagi lihtsasti
ligipääsetavatesse ja kergesti avastatavatesse kohtadesse. Kuna valvuri 15.03.2015. a
ettekande kohaselt osaliste põlemisjälgedega vatt siiski voodi otsas seina peal toru vahelt leiti
ning läbiotsimise käigus ära võeti, siis pidi olema võimalik ka vati sinna eelnev paigutamine.
RINGKONNAKOHTU PÕHJENDUSED
7. Ringkonnakohus tagastab kaebajale apellatsioonkaebusele lisatud tõendid. HKMS § 62
lg 2 kohaselt võtab kohus vastu ainult sellise tõendi ja korraldab selliste tõendite kogumise
ning arvestab asja lahendamisel ainult sellist tõendit, millel on asjas tähtsust. Tõendil ei ole
asjas tähtsust muu hulgas juhul, kui asjaolu ei ole vaja tõendada või see on kohtu hinnangul
juba piisavalt tõendatud. Ringkonnakohtu hinnangul ei ole apellatsioonkaebusele lisatud Tartu
Vangla 20.02.2015. a käskkirjal nr 6-1/206, millega on kaebaja suhtes täiendavaid
julgeolekuabinõusid kohaldatud ning vanglaametnike vahelisel kaebajat puudutava
käitumisjuhise alasel e-kirjavahetusel käesolevas asjas tähtsust, kuna need ei tõenda kaebaja
väidet, et 15.03.2015 kambrist nr 1029 leitud esemed ei kuulunud kaebajale.
Apellatsioonkaebusele lisatud tõendite kohaselt kohaldati kaebaja suhtes täiendavaid
julgeolekuabinõusid, kuid nimetatud asjaolu ei ole käesolevas asjas vaidluse all.
Ringkonnakohus         nõustub     vastustajaga,    et  kinnipeetavate    suhtes    täiendavate
julgeolekuabinõude kohaldamine ja käitumisjuhise koostamine ei välista kinnipeetavatel
keelatud esemete omamist. Kaebaja on ka ise käesolevas asjas märkinud, et ta ei eita, et
03.03.2015 tema kambris toimunud läbiotsimisel leiti ja võeti ära värvilised pastakad. Kuna
kaebaja suhtes kohaldati täiendavaid julgeolekuabinõusid alates 20.02.2015, siis viitab
03.03.2015 kaebaja kambrist värviliste pastakate, mis on samuti keelatud esemed, leidmine
selgelt sellele, et täiendavate julgeolekuabinõude kohaldamine ei välista kinnipeetavatel
keelatud esemete omamist. Seega ei oma apellatsioonkaebusele lisatud tõendid käesolevas
asjas sisulist tähtsust ning tuleb kaebajale tagastada.

8. Ringkonnakohus leiab, et ükski kaebaja apellatsioonkaebuses esitatud väide ei anna alust
vaidlustatud halduskohtu otsuse tühistamiseks. Ringkonnakohus nõustub halduskohtu otsuse


                                               4
põhjendustega ning tuginedes HKMS § 201 lg-le 4 ei korda neid. Vastuseks
apellatsioonkaebuses esitatud väidetele märgib ringkonnakohus järgmist.

9. Kaebaja apellatsioonkaebuses esitatud väide, et halduskohus ei ole analüüsinud ja arvesse
võtnud kaebaja esitatud argumente ega tõendeid ning on sellega rikkunud oluliselt
kohtumenetluse normi, on ringkonnakohtu hinnangul jäänud paljasõnaliseks ning on
põhjendamatu. Halduskohus on kontrollinud vaidlustatud käskkirja, millega kaebajale määrati
distsiplinaarkaristus kambris keelatud esemete omamise eest, õiguspärasust ning leidnud, et
puudub alus selle tühistamiseks. Halduskohus on võtnud seisukoha kaebaja väite osas
15.03.2015 kaebaja kambrist leitud keelatud esemete talle mittekuulumise kohta ning leidnud,
et vastustaja on distsiplinaarmenetluses asunud põhjendatult seisukohale, et kambrist leitud
esemed olid kaebaja valduses. Samuti on halduskohus lükanud ümber kaebaja väite, et
vastustaja oleks pidanud läbi viima DNA-ekspertiisi.

10. Kaebaja etteheide halduskohtule, et halduskohus ei ole kindlaks teinud, kuidas keelatud
esemed kaebaja kambrisse said, on asjakohatu. Vaidlustatud käskkirjaga karistati kaebajat
keelatud esemete omamise eest. Vaidlust ei ole selles, et 15.03.2015 toimunud läbiotsimise
käigus leiti kaebaja kambrist vatti ja isevalmistatud veekeetja. Vangla kodukorra punktide
7.1.4 ja 7.1.56 kohaselt on need keelatud esemed. Ringkonnakohus nõustub halduskohtuga, et
olukorras, kus kaebaja viibis üksinda kambris, teistel kinnipeetavatel puudus võimalus
kambrisse siseneda ning kambrit oli pärast kaebaja kambrisse paigutamist ka juba läbi otsitud,
on vastustaja asunud distsiplinaarmenetluses põhjendatult seisukohale, et kambrist leitud
esemed olid kaebaja valduses. Seega ei oma tähendust, kuidas keelatud esemed kaebaja
kambrisse said või kas ta neid kasutas. Vangla kodukorra kohaselt leiti kaebaja valdusest
keelatud esemed ning VangS § 63 lg 1 kohaselt võib kinnipeetavale õigusaktide nõuete süülise
rikkumise eest kohaldada distsiplinaarkaristust.

11. Kaebaja apellatsioonkaebuses esitatud väide, et perioodil 20.02.2015 – 11.06.2015, mil ta
paiknes kambris nr 1029 peale selle intsidendi tal muid intsidente ei olnud, on ebaõige.
Käesoleva asja materjalide kohaselt leiti kaebaja kambrist nr 1029 keelatud esemeid ka
03.03.2015 toimunud läbiotsimise käigus ning kaebaja on seda kaebuses ka ise tunnistanud.
Ringkonnakohus leiab, et kuna kaebaja kambrist leiti keelatud esemeid ka 03.03.2015
toimunud läbiotsimise käigus, siis ei ole usutav ka kaebaja apellatsioonkaebuses esitatud
väide selle kohta, et tulenevalt tema suhtes kohaldatud täiendavate julgeolekuabinõude
rangusest ning ööpäevaringsest videojälgimisest ei oleks olnud tal võimalik 15.03.2015
toimunud läbiotsimise käigus leitud keelatud esemeid hankida.

12. Kaebaja leiab apellatsioonkaebuses, et vastavalt Eesti õigusaktidele on igaühel õigus
koguda ja esitada oma süütust tõendavaid tõendeid ja taotleda kohtult nende läbivaatamist.
Kuna kaebaja on vaidlustanud vangla käskkirja, millega talle määrati distsiplinaarkaristus, siis
on halduskohus vaidlustatud kohtuotsuses õigesti leidnud, et kohtumenetluses kontrollitakse
vaid seda, kas vaidlustatud käskkiri on õiguspärane selle andmise aja seisuga ning kas
distsiplinaarmenetlus on õiguspäraselt läbi viidud.

Distsipliinirikkumise asjaolud selgitatakse välja distsiplinaarmenetluses. Vastustaja on
kaebajale 13.04.2015. a distsiplinaarmenetluse algatamise teates selgitanud, et kaebajal on
õigus esitada enda kaitseks asjaolusid ja tõendeid või taotleda vangla poolt tõendi kogumist
või anda muid selgitusi juhtunu kohta. Kaebaja on sellele teatele vaid märkinud „See ei ole
minu oma“. Kaebaja ei ole taotlenud distsiplinaarmenetluses DNA-ekspertiisi läbiviimist ega
valvekaamera salvestise läbivaatamist. Seega oli kaebaja teadlik, et tal on

                                               5
distsiplinaarmenetluses võimalik taotleda vangla poolt tõendi kogumist, kuid vaatamata
sellele ei ole ta seda teinud. Kaebaja taotles DNA-ekspertiisi läbiviimist alles pärast
distsiplinaarmenetluse lõppu, kui talle tehti teatavaks käskkiri, millega talle oli määratud
distsiplinaarkaristus.

VangS § 63 lg 1 kohaselt viib distsiplinaarmenetluse läbi ning distsipliinirikkumise asjaolud
selgitab välja vanglateenistus. Kohtumenetluses saab kontrollida vaid seda, kas
vanglateenistus on distsiplinaarmenetluse õiguspäraselt läbi viinud. Kuna kaebaja
distsiplinaarmenetluses tõendite kogumist ei taotlenud ning kohtu hinnangul ei olnud
käesoleva asja asjaolusid arvestades kaebaja poolt taotletud tõendite kogumine ka
vanglateenistuse poolt vajalik ega proportsionaalne, siis ei anna kaebaja väide DNA-
ekspertiisi tegemata jätmise kohta alust leida, et vaidlustatud käskkiri on õigusvastane.
Halduskohus on ka täiendavalt selgitanud, miks           DNA-ekspertiisi läbiviimine ning
valvekaamera salvestiste läbivaatamine ei ole käesolevas asjas vajalik. Ringkonnakohus
nõustub halduskohtu seisukohaga ning ei pea vajalikuks seda korrata.

13. Eeltoodust tulenevalt jääb apellatsioonkaebus rahuldamata ja Tartu Halduskohtu
24.09.2015. a otsus muutmata.

14. HKMS § 108 lg 1 kohaselt kannab menetluskulud pool, kelle kahjuks otsus tehti. Kuna
vastustaja ei ole menetluskulude väljamõistmist taotlenud, jäävad menetluskulud poolte endi
kanda.




         Tiina Pappel                    Agu Timmi                        Maili Lokk
 /allkirjastatud digitaalselt/   /allkirjastatud digitaalselt/   /allkirjastatud digitaalselt/




                                                6

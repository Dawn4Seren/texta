                         KOHTUMÄÄRUS

 Kohus                            Tartu Maakohus

 Määruse tegemise aeg ja koht     18. augustil 2016 Tartu kohtumajas

 Kriminaalasja number             1-15-10762

 Kohtukoosseis                    Kohtunik Ingeri Tamm

 Kohtuistungi sekretär            Kristi Suvi

 Prokurör                         -

 Kriminaalasi                     Süüdimõistetu Risko Ernitsa tingimisi enne tähtaja
                                  lõppemist vangistusest vabastamise otsustamine


                                  Risko Ernits
 Süüdimõistetu
                                  isikukood: 39012112740; asukoht: Tartu Vangla; elukoht
                                  vabanemisel: XXXX; töökoht vabanemisel: XXXX
 Kaitsja                          -


RESOLUTSIOON
Juhindudes kriminaalmenetluse seadustiku (edaspidi KrMS) § 426 lg-st 1, § 432 lg-test 3,
32 ja 33, kohtunik määras:

Jätta Risko Ernits vabastamata temale Tartu Maakohtu 21.12.2015. a otsusega
kriminaalasjas nr 1-15-10762 mõistetud vangistuse kandmiselt tingimisi enne tähtaega.

Edasikaebamise kord
Käesoleva kohtumääruse peale on kohtumenetluse pooltel, samuti menetlusvälisel isikul, kui
kohtumäärusega on piiratud tema õigusi või seaduslikke huve, õigus esitada Tartu Maakohtule
kirjalik määruskaebus 15 päeva jooksul, alates päevast, mil isik sai vaidlustatavast
kohtumäärusest teada või pidi teda saama.

Menetluse käik ja asjaolud

Tartu Maakohus karistas Risko Ernitsat 21.12.2015. a otsusega KarS § 424 ja § 4231 järgi 9
kuu pikkuse vangistusega. KarS § 65 lg 2 alusel suurendas kohus mõistetud karistust Tartu


                                            1
Maakohtu 04.03.2015. a otsusega mõistetud karistuse ärakandmata osa 4 kuu 10 päeva võrra,
mõistes liitkaristuseks 1 aasta 1 kuu 10 päeva vangistust. Kohtuotsus jõustus 06.01.2016.

Tartu Maakohtu 04.03.2015. a otsusega karistas kohus Risko Ernitsat KarS § 4231 järgi 3 kuu
pikkuse vangistusega ja KarS § 4231 järgi 6 kuu pikkuse vangistusega. Risko Ernits kannab
veel karistust Tartu Maakohtu 27.01.2015. a otsuse alusel, millega kohus karistas teda KarS §
4231 järgi 1 kuu pikkuse vangistusega, ning Tartu Maakohtu 15.12.2014. a otsuse alusel,
millega kohust karistas teda KarS § 424 järgi 3 kuu pikkuse vangistusega.

Kinnipeetava karistusaeg algas 19.12.2015 ja lõppeb 29.01.2017. Risko Ernitsal avanes
ennetähtaegse vabanemise võimalus 09.07.2016, olles ära kandnud vähemalt poole mõistetud
karistusajast, kuid mitte vähem kui 4 kuud.

Tartu Vangla toetab Risko Ernitsa tingimisi ennetähtaegset vabastamist.

Kriminaalhooldaja ettekande järgi puudub Risko Ernitsal vabanemisel kindel elukoht. Tema
ema on nõus talle korteri üürima, samuti materiaalselt toetama. Suhted teiste lähedastega ei ole
head. Risko Ernitsal on olemas töökoht XXXX, mida kinnitas ettevõtte tootmisüksuse juht.

Kohtumenetluse poolte seisukohad

Abiprokurör Meelis Juursoo nõustub Risko Ernitsa ennetähtaegse vabastamisega.

Süüdimõistetu Risko Ernits selgitas, et tal on võimalus elada isa juures XXXX seni kuni saab
endale korteri üürida. Isaga suhtleb ta telefoni teel ja isa ootab teda koju. Ta on valmis loobuma
täielikult alkoholist ja pöörduma selleks A-kliinikusse, et saada ravi.

Kohtu seisukoht

Risko Ernits kannab karistust tahtlike teise astme kuritegude toimepanemise eest.

Kohus võib KarS § 76 lg 1 p 2 alusel teise astme kuriteos või ettevaatamatus esimese astme
kuriteos süüdlase katseajaga tingimisi enne tähtaega vangistusest vabastada, kui ta on tegelikult
ära kandnud vähemalt poole mõistetud karistusajast, kuid mitte vähem kui neli kuud. Risko
Ernits on mõistetud karistuse ajast ära kandnud vähemalt poole ning üle nelja kuu. Seega on
olemas KarS § 76 lg 1 p-st 2 tulenev formaalne alus tema vangistusest ennetähtaegseks
vabastamiseks.

Kohus arvestab KarS § 76 lg 4 alusel tingimisi enne tähtaega vangistusest vabastamise
otsustamisel kuriteo toimepanemise asjaolusid, süüdlase isikut, varasemat elukäiku ning
käitumist karistuse kandmise ajal, samuti tema elutingimusi ja neid tagajärgi, mida võib
süüdlasele kaasa tuua tingimisi enne tähtaega karistusest vabastamine.

Risko Ernitsat on kriminaalkorras karistatud viiel korral. Varasemalt on teda karistatud võõra
auto omavolilise kasutamise eest isikute grupis (karistus kustunud). Praegu kannab ta nelja
kohtuotsuse alusel karistust mootorsõiduki joobes juhtimise eest (kahel korral) ja sõiduki
süstemaatilise juhtimise eest omamata selleks juhtimisõigust (kolmel korral).

Uue kuriteo toimepanemise tõenäosuse riski hindab vangla keskmiseks – üldise korduva
kuriteo toimepanemise osas 42%. Vägivaldsed kuriteod puuduvad. Ohtlik on ta ühiskonnale
ning oht seisneb kaasliiklejate elu ja tervise ohtu seadmises.

                                                2
Kõik Risko Ernitsa kuriteod on seotud alkoholi tarvitamisega. Vangla iseloomustuse järgi saab
Risko Ernits aru, et tal on alkoholiga probleeme ning enne eelmist karistamist tarvitas alkoholi
pidevalt. Samas ei ole ta motiveeritud alkoholist täielikult loobuma, kuid saab aru, millist kahju
see tema elule teeb. Kohtus kinnitas Risko Ernits, et on valmis selle probleemiga tegelema ja
ravivõimalusi kasutama.

Positiivne on asjaolu, et vabanemisel on Risko Ernitsal olemas töökoht XXXX. Käesoleval ajal
ei ole kriminaalhooldust takistavaks asjaoluks ka elukoha puudumine, kuna isa on nõus Risko
Ernitsale andma võimaluse elada tema juures.

Vaatamata eeldustele, mis võimaldaksid Risko Ernitsal seaduskuulekalt vabaduses toime tulla,
ei pea kohus võimalikuks teda ennetähtaegselt karistuse kandmiselt vabastada. Risko Enitsa
varasem käitumine näitab, et ükski meede, mida on võimalik kasutada kriminaalhoolduse
käigus, ei suuda tagada tema õiguskuulekust.

Risko Ernits on korduvalt viibinud kriminaalhooldusel. Tartu Maakohus mõistis talle
15.12.2014. a otsusega tingimisi vangistuse ning kohustas teda katseajal täitma KarS § 75 lg-s
1 sätestatud kontrollnõudeid. Natuke rohkem kui ühe kuu pärast, s.o eelmise otsusega määratud
katseajal, pani Risko Ernits toime uue liiklusalase kuriteo ning Tartu Maakohus mõistis talle
27.01.2015. a otsusega liitkaristuseks vangistuse, mille asendas üldkasuliku tööga. 04.03.2015.
a otsusega karistas Tartu Maakohus Risko Ernitsat taas selle eest, et ta juhtis mootorsõidukit,
omamata selleks juhtimisõigust. Uue kuriteo pani Risko Ernits toime 01.02.2015, s.o 5 päeva
pärast 27.01.2015. a otsuse tegemist. Kohus mõistis talle reaalse vangistuse. Tartu Maakohtu
18.09.2015. a määrusega vabastas kohus Risko Ernitsa Tartu Maakohtu 04.03.2015. a otsusega
mõistetud vangistuse kandmiselt tingimisi enne tähtaega. Natuke üle kahe kuu pärast
vabanemist juhtis Risko Ernits uuesti mootorsõidukit omamata selleks juhtimisõigust, lisaks
oli ta kriminaalses joobes. Tartu Maakohtu 21.12.2015. a otsusega pööras kohus täitmisele
Tartu Maakohtu 04.03.2015. a otsusega mõistetud karistuse ärakandmata osa, kui mõistis
kohtuotsuse kogumis liitkaristuse.

Seega on Risko Ernitsale korduvalt antud võimalus näidata, et ta suudab vabaduses viibides
olla õiguskuulekas. Risko Ernits on jätnud kasutamata temale antud võimalused. Vaatamata
sellele, et kohus ei pidanud vajalikuks kahel esimesel korral mõista talle reaalset vangistust,
jätkas ta uute kuritegude toimepanemist. Ka ei avaldanud esimene reaalne vangistus talle
piisavat mõju, kuna pärast tingimisi enne tähtaega vabanemist, jätkas ta kuritegude
toimepanemist.

Kohtul puudub veendumus, et Risko Ernits on suuteline hoiduma seadusevastasest eluviisist
ning täitma kriminaalhooldusega kaasnevaid nõudeid ja kohustusi. Kriminaalhooldaja
arvamuse järgi ei õnnestunud 15.12.2014. a ja 27.01.2015. a otsuste alusel kriminaalhooldust
tema suhtes teostada, kuna ta ei reageerinud kutsetele ja pani toime uued kuriteod.

Kohtu kahtlusi kriminaalhoolduse positiivse kulu osas kinnitab asjaolu, et süüdimõistetu ei ole
isegi vangistuse kestel suutnud järgida kehtestatud reegleid. Tal on kolm kehtivat
distsiplinaarkaristust. Tartu Vangla karistas teda 02.02.2016. a käskkirjaga kartserisse
paigutamisega 2 ööpäevaks tingimisi 6-kuulise katseajaga, kuna ta hoidis enda juures sigaretti,
11.04.2016. a käskkirjaga kartserisse paigutamisega 3 ööpäevaks, kuna ta hoidis enda juures
sigarette ning 12.05.2016. a käskkirjaga kartserisse paigutamisega 4 ööpäevaks, kuna ta hoidis
enda juures sigarette.


                                                3
Sellise süstemaatiliselt õigusnorme ja karistusi ignoreeriva isiku ennetähtaegne karistuse
kandmiselt vabastamine riivaks kohtu hinnangul ka ühiskonna õiglustunnet.

Eeltoodu alusel jätab kohus Risko Ernitsa temale Tartu Maakohtu 21.12.2015. a otsusega
mõistetud vangistuse kandmisest tingimisi enne tähtaega vabastamata.


/allkirjastatud digitaalselt/

Ingeri Tamm
kohtunik




                                            4

                           KOHTUMÄÄRUS

Kohus                             Viru Maakohus

Määruse tegemise aega ja koht     29.09.2016, Rakvere kohtumaja

Kriminaalasja number              1-15-6661

Kohtunik                          Kristel Vedro

Kohtuistungisekretär              Raili Raja

Prokurör                          Elle Karm
Tõlk                              Svetlana Tarasova

Kaitsja                           vandeadvokaat Eduard Bulattšik

Kriminaalasi                      Viru Vangla materjalid Igor Geraskini elektroonilise valve
                                  kohaldamisega vangistusest tingimisi enne tähtaega
                                  vabastamiseks

Süüdimõistetu                     IGOR GERASKIN, isikukood 39309072531, viibimiskoht
                                  Viru Vangla
                                  Karistuse kandmise algus 14.08.2012 ja lõpp 14.12.2019

Kohtuasja läbivaatamise aeg       19.09.2016, videokohtuistung

Kohtumääruse õiguslik alus        KarS § 751; KrMS § 426, § 383, § 384 ja § 387

RESOLUTSIOON

Jätta IGOR GERASKIN elektroonilise valve kohaldamisega vangistusest tingimisi enne
tähtaega vabastamata.

Välja mõista Igor Geraskinilt menetluskuluna riigituludesse 115,20 (ükssada viisteist eurot
20 senti) eurot kaitsjatasu v.adv. Eduard Bulattšiku poolt õigusabi osutamise eest.

Menetluskulud tuleb tasuda 30 päeva jooksul alates kohtumääruse jõustumisest Maksu- ja
Tolliameti    arveldusarvele     nr    EE351010052031000004        (SEB     PANK),     nr
EE502200221014193355 (SWEDBANK), nr EE401700017002872300 (NORDEA PANK),
nr EE873300333499990003 (DANSKE BANK) viitenumbriga 99915700057543. Kui
rahalised nõuded pole täies ulatuses tähtaegselt tasutud, suunatakse nõuded kohtutäiturile
täitemenetlusse täitemenetluse seadustikus sätestatud korras.
Välja mõista riigieelarve selleks otstarbeks eraldatud vahenditest Advokaadibüroo
Bulattšik kasuks 115,20 eurot (sh käibemaks 20%) v.adv. Eduard Bulattšiku poolt
süüdimõistetu Igor Geraskini kaitsjana riigi õigusabi korras osutatud õigusabi eest.

Kohtumääruse peale on õigus esitada Viru Maakohtule määruskaebus 15 päeva jooksul,
alates päevast, mil isik sai vaidlustatavast kohtumäärusest teada või pidi teada saama.

Kohtumääruse ärakiri saata Viru Vanglale, Igor Geraskinile, kaitsjale ja prokurörile.

Asjaolud

Viru Vangla esitas 22.08.2016 Viru Maakohtule materjalid kinnipeetava Igor Geraskini
elektroonilise valve kohaldamisega vangistusest tingimisi enne tähtaega vabastamiseks.

Viru Maakohtu 03.09.2015 otsusega tunnistati Igor Geraskin süüdi KarS § 274 lg 1 järgi ning
karistuseks mõisteti talle 6 kuud vangistust. KrMS § 238 lg 2 alusel vähendati mõistetavat
karistust ühe kolmandiku võrra ning kandmisele kuulus 4 kuud vangistust. KarS § 65 lg 2 alusel
suurendati mõistetavat karistust Viru Maakohtu 18.07.2014 otsusega mõistetud ärakandmata
karistuse 7 aastat vangistuse võrra ning liitkaristuseks mõisteti 7 aastat 4 kuud vangistust.
Karistuse kandmise alguseks loeti 14.08.2012.

Viru Vangla, arvestades kinnipeetava ohtlikkuse taset ning uue kuriteo toimepanemise
tõenäosust, ei toeta kinnipeetava tingimisi enne tähtaega vabastamist elektroonilise valve
kohaldamisega.

Kohtuistung

Kinnipeetav soovib vabaneda enne tähtaega elektroonilise valve alla, kuna naine ootab last. On
vanglas esimest korda ning on aru saanud oma tegude tagajärgedest. Tahab vabaneda, et minna
tööle ja raha teenida. Vanglas on varguste ja röövimise eest, vanglas on olnud konflikt
võimuesindajatega, kuna ta ei suutnud ennast taltsutada hetkel, kui korrapidaja teda solvas. On
enda sõnul hakanud rohkem vabadust hindama. Arstid ei ole isikul ühtegi sõltuvust
diagnoosinud. Saab tööd teha kodus, hakkab võtma hotelli tellimusi vastu, mida saab teha kodus
arvuti ja telefoniga. Varem töötas ehitusel, kuid tuttav tegi ettepaneku hotelli tööle minna. Palka
saab algul 430 eurot. Hakkab elama sõbra korteris koos abikaasaga. Isikul on ka isiklik korter,
kuid praegu ei saa sinna elama minna, kuna on remont. Abikaasa elab praegu oma vanemate
juures.

Kaitsja on seisukohal, et kinnipeetav on teinud vajalikud järeldused ja on mõelnud, mida teeb,
kui ta vabastatakse. Lisaks saab ta isaks ja tal on olemas töökoht. Materjalidest nähtub, et teda
on karistatud 7 korda, kuid vanglas on esimest korda. Nüüdseks on vanglas olnud rohkem kui
4 aastat, mis on väga pikk aega ja ta on saanud teha järeldused oma tegudest. Kuigi tal on
15 kehtivat distsiplinaarkaristust, siiski vangla märgib, et käitumine on rahuldav. Isikul on toetav
pere, kes teda vabanedes toetab. Samuti, kui kohus leiab, et on võimalik vabastada tingimisi enne
tähtaega, siis kaitsja hinnangul on vangla poolt märgitud tingimused väga rasked.

Prokuröri seisukoht

Oma kirjalikus seisukohas ei toeta prokurör isiku ennetähtaega vabastamist, kuna leiab, et
kinnipeetava varasem elukäik ning toimepandud kuritegude iseloom viitavad tema ohtlikkusele.
Isikut on kriminaalkorras karistatud 7-l korral, viimane kuritegu on toime pandud vanglaasutuses,
isikul on ka 15 kehtivat distsiplinaarkaristust. Seega on tema puhul tegemist isikuga, kel on
väljakujunenud kriminaalsed hoiakud, kelle õiguskuulekust ei ole mõjutanud ei tingimisi ega
reaalselt kohaldatud vangistus ja prokuratuuril puudub veendumus, et tema ohtlikkust oleks
võimalik ühiskonnas alandada kriminaalhooldusega, sh käitumiskontrolli või elektroonilise
valve kohaldamisega. Karistuse üldpreventsiooni eesmärgiks on näidata ühiskonnale, et võõra
vallasasja äravõtmine selle ebaseadusliku omastamise eesmärgil, kui see on toimepandud
vägivallaga, ei ole tolereeritav ning toob endaga kaasa tugeva riigipoolse sanktsiooni, mis võib
väljenduda pikaajalises vangistuses ning eelduslikult selle täiel määral ära kandmises. Igor
Geraskini puhul ei esine selliseid erandlikke asjaolusid, mis õigustaks kirjeldatud kuriteo eest
mõistetud karistuse kandmiselt ennetähtaegse vabastamise. Vangla iseloomustuse kohaselt on
süüdimõistetu poolt uue kuriteo ja uue vägivaldse kuriteo toimepanemise tõenäosus järgmise 2
aasta jooksul 80% ja 68%, mis on kõrge risk. Seega on süüdimõistetu puhul olemas suur uue
kuriteo toimepanemise tõenäosus. Lähtudes eeltoodust on prokuratuur Igor Geraskini
vangistusest tingimisi ennetähtajalisele vabastamisele vastu.

Kohtumääruse põhjendused

KarS § 76 lg 4 kohaselt arvestab kohus katseajaga tingimisi enne tähtaega vangistusest
vabastamise otsustamisel kuriteo toimepanemise asjaolusid, süüdimõistetu isikut, varasemat
elukäiku ning käitumist karistuse kandmise ajal, samuti tema elutingimusi ja neid tagajärgi, mida
võib süüdimõistetule kaasa tuua tingimisi enne tähtaega karistusest vabastamine.

Kohus, tutvunud asja materjalidega ja ära kuulanud menetlusosalised, leiab, et süüdimõistetu ei
kuulu elektroonilise valve kohaldamisega vangistusest tingimisi enne tähtaega vabastamisele,
olenemata asjaolust, et isik viibib vanglas esimest korda, mistõttu peaks vangistuse mõju isiku
edaspidisele käitumisele olema potentsiaalselt suur. Kohtu hinnangul ei kaalu Igor Geraskini
positiivselt iseloomustavad asjaolud üles negatiivseid, millel kohus järgnevalt peatub ning
milliseid peab kohus kaalukamateks KarS § 76 lg-s 4 sätestatud asjaolude kogumis. Isikut on
kriminaalkorras karistatud 7-l korral, mistõttu ei ole isikule varasemalt mõistetud tingimuslikud
karistused vajalikku eripreventiivset mõju avaldanud ning isik on jätkanud kuritegude
toimepanemist. Kuriteod on enamasti toime pandud materiaalse kasu saamiseks, soodusteguriks
mõnuainete tarvitamine. Esinenud on vägivalda, sh röövimine. Viimane kuritegu on vägivald
võimuesindaja suhtes.

Riigikohus on oma lahendis nr 3-1-1-91-06 märkinud, et vangistatu õiguspärane käitumine on
vangistusest vabastamise oluliseks tingimuseks. Igor Geraskinil on 15 kehtivat
distsiplinaarkaristust, sh korrale allumatuse pärast ja vägivalla kasutamise eest ametnike suhtes,
mistõttu ei ole õiguspärase käitumise kriteerium kinnipeetava puhul täidetud ning ei ole kindel,
kas ta vabaduses olles suudaks õiguskuulekalt käituda, järgides etteantud nõudeid ja hoiduda uute
kuritegude toimepanemisest. Lisaks oli isiku suhtes kohaldatud täiendavaid julgeolekuabinõusid,
mis samuti näitab, et tegemist on isikuga, kes ei suuda range järelevalve all viibides
õiguskuulekalt käituda, kuna ta ei ole ka vanglas viibides suutnud alluda korraldustele, järgida
kehtestatud nõudeid ning hoiduda uute õigusrikkumiste toimepanemisest.

Positiivsena võib välja tuua, et kinnipeetav on vanglas tegelenud erinevate sotsialiseerivate
tegevustega, sh omandanud riigikeele A1-taseme, läbinud sotsiaalprogrammid Sotsiaalsete
oskuste treening ja Agressiivsuse asendamise treening ning osalenud MTÜ Teekond tegevuses.
Samuti on kinnipeetaval vabanemisel olemas kindel alaline elukoht oma sõbrale kuuluvas
korteris, mis vastab elektroonilise valve kohaldamise tingimistele ning sõber on andnud oma
nõusoleku isiku elama asumiseks korteris ja seal elektroonilise valve kohaldamiseks.
Kinnipeetav määrati ka tööle vangla majandustöödele, kuid ta keeldus töötamisest. Töökogemus
on minimaalne, töösse suhtub negatiivselt. Tasumata rahalisi nõudeid on isikul 5000 euro
ulatuses. Samas on tal vabanemisjärgselt garanteeritud töökoht xxxx xxxx. Juhataja sõnul saab
isik tööd teha oma kodus olles telefoni ja arvuti vahendusel, mistõttu saab tööd teha ka
elektroonilise valve kohaldamise ajal.

Kinnipeetava tutvusringkonnas on kriminaalkorras karistatud isikuid ning ta ei ole enda sõnul
huvitatud nendega suhtlemise katkestamisest, suheldakse ka vanglas. On kuritegusid toime
pannud alkoholijoobes, kuid enda sõnul probleem alkoholi kuritarvitamisega puudub. Enda süüd
toimepandud tegudes ei näe, pigem on süüdi tema noor vanus ja teiste poolne provokatsioon.
Seega võib eeldada, et isik ei ole varasematest tegudest ja nende tagajärgedest järeldusi teinud,
mistõttu on põhjust arvata, et isik võib jätkata kuritegude toimepanemist vabaduses, eriti
kaaslaste mõjutusel.

Vangla hindab uue üldise kuriteo toimepanemise tõenäosuseks järgneva kahe aasta jooksul 80%
ja uue vägivaldse kuriteo puhul 68%, milliste näol on tegemist väga kõrgete riskiga, mistõttu on
isiku ennetähtaegne vabastamine käesoleval hetkel ennatlik. Kohtu hinnangul ei suudaks isiku
kontrollnõuetele allutamine käesoleval juhul vähendada uue kuriteo toimepanemise riski, kuna
isik on varasemalt rikkunud kriminaalhoolduse nõudeid ning tingimisi mõistetud karistus pöörati
täitmisele. Kohus rõhutab, et reeglina tuleb süüdimõistetul ära kanda talle mõistetud karistus
tervikuna ning üksnes erandlikud asjaolud võimaldavad süüdimõistetu tingimisi ennetähtaegset
vabastamist. Kohus leiab, et Igor Geraskini puhul selliseid erandlikke asjaolusid käesoleval ajal
ei esine. Vangla ja prokuratuur ei toeta samuti isiku ennetähtaegset vabastamist elektroonilise
järelevalve alla.

Eeltoodust tulenevalt ei nõustu kohus süüdimõistetu Igor Geraskini vabastamisega enne tähtaega
elektroonilise järelevalve alla.

Kohus märgib täiendavalt, et isik, kes pani toime kuriteo, peab arvestama asjaoluga, et tal tuleb
ära kanda kogu temale mõistetud karistus ning riik ei loo tingimisi ennetähtaegselt vangistusest
vabastamise korra kehtestamisega isikutele õiguspositsioone, millele need hiljem võiksid
toetuda. Süüdimõistmisel ei ole ennetähtaega vabastamine isikule garanteeritud.


(allkirjastatud digitaalselt)

Kristel Vedro
kohtunik

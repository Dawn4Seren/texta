                          KOHTUMÄÄRUS

Kohus                           Viru Maakohus

Määruse tegemise aega ja koht   25.11.2016, Rakvere kohtumaja

Kriminaalasja number            1-15-2026

Kohtunik                        Kristel Vedro

Kohtuistungisekretär            Raili Raja

Tõlk                            Svetlana Tarasova

Prokurör                        Elle Karm
Kaitsja                         vandeadvokaat Matti Reinsalu määratud korras

Kriminaalasi                    Viru Vangla materjalid Dmitri Kuznetsovi vangistusest
                                tingimisi enne tähtaega vabastamiseks

Süüdimõistetu                   DMITRI KUZNETSOV, isikukood 38902272219,
                                viibimiskoht Viru Vangla, vabanemisjärgne elukoht xxxx
                                Karistuse kandmise algus 14.06.2016 ja lõpp 18.12.2016

Kohtuasja läbivaatamise aeg     18.11.2016, videokohtuistung

Kohtumääruse õiguslik alus      KarS § 76; KrMS § 426, § 383, § 384 ja § 387

RESOLUTSIOON

Jätta DMITRI KUZNETSOV vangistusest tingimisi enne tähtaega vabastamata.

Välja mõista Dmitri Kuznetsovilt menetluskuluna riigituludesse 103,32 (ükssada kolm
eurot 32 senti) eurot kaitsjatasu v.adv. Matti Reinsalu poolt õigusabi osutamise eest.

Menetluskulud tuleb tasuda 30 päeva jooksul alates kohtumääruse jõustumisest Maksu- ja
Tolliameti      arveldusarvele      nr     EE351010052031000004         (SEB  PANK),
nr EE502200221014193355 (SWEDBANK), nr EE401700017002872300 (NORDEA
PANK), nr EE873300333499990003 (DANSKE BANK) viitenumbriga 99915700033978.
Kui rahalised nõuded pole täies ulatuses tähtaegselt tasutud, suunatakse nõuded
kohtutäiturile täitemenetlusse täitemenetluse seadustikus sätestatud korras.
Välja mõista riigieelarve selleks otstarbeks eraldatud vahenditest Advokaadibüroo Matti
Reinsalu kasuks 103,32 eurot (sh käibemaks 20%) v.adv. Matti Reinsalu poolt
süüdimõistetu Dmitri Kuznetsovi kaitsjana riigi õigusabi korras osutatud õigusabi eest.
Kohtumääruse peale on õigus esitada Viru Maakohtule määruskaebus 15 päeva jooksul,
alates päevast, mil isik sai vaidlustatavast kohtumäärusest teada või pidi teada saama.

Kohtumääruse ärakiri saata Viru Vanglale, Dmitri Kuznetsovile, kaitsjale ja prokurörile.

Asjaolud
Viru Vangla esitas 19.10.2016 Viru Maakohtule materjalid kinnipeetava Dmitri Kuznetsovi
vangistusest tingimisi enne tähtaega vabastamiseks.

Viru Maakohtu 14.05.2015 otsusega tunnistati Dmitri Kuznetsov süüdi KarS § 183 lg 2 p 2 järgi
ning karistuseks mõisteti talle 6 kuud vangistust. KarS § 65 lg 1 ja § 64 lg 1 alusel, lugedes
mõistetud kergem karistus kaetuks Viru Maakohtu 13.06.2014 otsusega mõistetud raskema
karistusega ning liitkaristuseks mõisteti 6 kuud 26 päeva vangistust. KarS § 69 lg 1 alusel
asendati vangistus 412 tunni üldkasuliku tööga, mille tegemise ajaks määrati 1 aasta. Üldkasuliku
töö tegemise ajal kohustati Dmitri Kuznetsovi täitma KarS § 75 lg-s 1 sätestatud kontrollnõudeid
ning KarS § 75 lg 2 p 21 alusel mitte omama või tarvitama narkootilisi ja psühhotroopseid aineid.
Viru Maakohtu 24.03.2016 määrusega pöörati Dmitri Kuznetsovile Viru Maakohtu 14.05.2015
otsusega mõistetud karistus ärakandmata osas 6 kuud 4 päeva vangistust täitmisele. Karistuse
kandmise alguseks loeti 14.06.2016.

Viru Vangla, arvestades kinnipeetava ohtlikkuse taset ning uue kuriteo toimepanemise
tõenäosust, toetab kinnipeetava tingimisi enne tähtaega vabastamist.

Kohtuistung
Kinnipeetav soovib tingimisi enne tähtaega vabaneda, kui ta vabaneb vähemalt 2 nädalat enne
tähtaega. Tahab tööle minna ning on nõus täitma kontrollnõudeid. Kuid kui määruse jõustumise
ajaks jääb tal vaid mõni päev vabanemiseni, siis ta ei soovi enne tähtaega vabaneda. Tahab
karistuse lõpuni vanglas kanda. On nõus, et kohus jätab taotluse rahuldamata. Vabaneb karistuse
kandmisest 18.12.2016. Elama hakkab xxxx, kuid saaks elada ka xxxx tänaval. Eriala ei ole,
töötab ehitajana. Alkoholi ei tarvita, kuid kui ema suri, siis tarvitas narkootikume.

Prokuröri seisukoht
Oma kirjalikus seisukohas toetab prokurör Dmitri Kuznetsovi tingimisi ennetähtaegset
vabastamist, kuna antud juhul ei välista üksnes kuritegude tehiolud tema ennetähtaegset
vangistusest vabastamist. Kinnipeetav viibib vangistuses esimest korda ning on reaalselt ära
kandnud rohkem kui kaks kolmandikku temale mõistetud karistusest. Vangistuse ajal on
süüdimõistetu teinud jõupingutusi õiguskuuleka elu suunas, vabanemise korral on temal
stabiilseks sissetulekuks xxxx. Käitumiskontrolli aja jooksul saab isikul jätkuvalt maandada uute
kuritegude toimepanemise riski. Neil asjaoludel leiab prokuratuur, et kinnipeetav omab
motivatsiooni enda varasemat käitumist muuta ja edaspidi elada seaduskuulekalt. Oluline on
välja tuua, et tal jääks ennetähtaegse vabastamise korral kuus kuud katseaega ja see on isiku
taasühiskonnastamise põhimõttest lähtudes oluliselt distsiplineerivam kui see, et isik vabaneks
tähtaegselt pärast karistuse kandmist tingimuste ja kontrollnõueteta. Eeltoodu alusel toetab
prokuratuur Dmitri Kuznetsovi vangistusest ennetähtaegset vabastamist ja nõustub
iseloomustuses toodud arvamusega katseajaks kohustuste valiku ning katseaja ja
käitumiskontrolli kestuse kohta.
Kohtumääruse põhjendused

 KarS § 76 lg 4 kohaselt arvestab kohus katseajaga tingimisi enne tähtaega vangistusest
 vabastamise otsustamisel kuriteo toimepanemise asjaolusid, süüdimõistetu isikut, varasemat
 elukäiku ning käitumist karistuse kandmise ajal, samuti tema elutingimusi ja neid tagajärgi, mida
 võib süüdimõistetule kaasa tuua tingimisi enne tähtaega karistusest vabastamine.

 Kohus, tutvunud asja materjalidega ja ära kuulanud menetlusosalised, leiab, et süüdimõistetu ei
 kuulu vangistusest tingimisi enne tähtaega vabastamisele, olenemata asjaolust, et isik viibib
 vangistuses esimest korda, mistõttu peaks vangistuse mõju isiku edaspidisele käitumisele olema
 potentsiaalselt tugev. Isikut on kriminaalkorras karistatud 4-l korral, seega ei ole varasemad
 tingimuslikud karistused varalikku eripreventiivset mõju avaldanud ning isik jätkas kuritegude
 toimepanemist. Kuriteod on muutunud ühiskonnaohtlikumaks, soodusteguriks on materiaalse
 kasu saamise soov ja sõltuvusprobleemid.

 Positiivsena võib välja tuua, et kinnipeetaval on vabanemisel kindel alaline elukoht ning tal
 puuduvad kehtivad distsiplinaarkaristused. Samas puudub kinnipeetaval vabanemisel
 garanteeritud töökoht. Kuna isik on osaliselt xxxx, on tema sissetulekuks vabanemisel xxxx,
 millest varasemalt ei ole toime tulemiseks piisanud. Isik on sooritanud kuritegusid materiaalse
 kasu saamiseks. Isikul on tasumata võlanõudeid ligikaudu 6700 eurot. Suhtlusringkonnas on
 kriminaalse taustaga isikuid, kes võivad talle negatiivset mõju avaldada. Isikul on diagnoositud
 narkosõltuvus ning varasemalt kuritarvitas ka alkoholi. Enda sõnul on soov muutuda olemas,
 kuid selle realiseerumine on kohtu hinnangul ebakindel.

 Vangla hindab uue üldise kuriteo toimepanemise tõenäosuseks järgneva kahe aasta jooksul 38%,
 millise näol on tegemist arvestatava riskiga. Kohus leiab, et isiku ennetähtaegne vabastamine
 käesoleval hetkel ei ole põhjendatud, kuna isik on varem kriminaalhooldusele allutatuna
 rikkunud nii kontrollnõudeid kui ka lisakohustust ega ole suutnud kinni pidada ÜKT tegemise
 aegadest, mistõttu pöörati talle mõistetud tingimisi karistus täitmisele. Kohus rõhutab, et reeglina
 tuleb süüdimõistetul ära kanda talle mõistetud karistus tervikuna ning üksnes erandlikud asjaolud
 võimaldavad süüdimõistetu tingimisi ennetähtaegset vabastamist ning leiab, et Dmitri
 Kuznetsovi puhul selliseid erandlikke asjaolusid käesoleval ajal ei esine. Kuigi vangla ja
 prokuratuur toetavad isiku ennetähtaega vangistusest vabastamist ning kohus võtab seda arvesse,
 ei ole nende seisukohad kohtu jaoks siduvad.

 Eeltoodust tulenevalt ei nõustu kohus süüdimõistetu Dmitri Kuznetsovi vabastamisega enne
 tähtaega.

 Menetluskulud
 Käesolevas asjas on menetluskuludeks määratud kaitsja tasu. Vandeadvokaat Matti Reinsalu
 esitas tasutaotluse, milles taotleb tasu muuhulgas TEVi materjalidega tutvumise ja istungiks
 ettevalmistamise eest, ajakuluga 1,5 tundi, summas 60 eurot. Arvestades asja keerukust ja
 materjalide mahtu, on kohtu hinnangul põhjendatud ja vajalik ajakulu nimetatud toiminguteks
 2 pooltundi summas 40 eurot. Eeltoodust tulenevalt kuulub rahuldamisele kaitsjatasu
 põhjendatud ja vajalikud ulatuses kokku summas 103,32 eurot (sh käibemaks).


 Kohtunik                            (allkirjastatud digitaalselt)                    Kristel Vedro

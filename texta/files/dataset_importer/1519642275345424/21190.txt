                            KOHTUMÄÄRUS
 Kohus                                  Tartu Ringkonnakohus

 Määruse tegemise aeg ja koht           15. märts 2016 Tartu (kirjalik menetlus)

 Kriminaalasja number                   1-09-21260

 Kohtukoosseis                          Mati Kartau, Maarika Kuusk, Aarne Sarjas

 Vaidlustatud kohtulahend               Viru Maakohtu (Jõhvi kohtumaja) 12. veebruari 2016 määrus
                                        süüdimõistetu vangistusest tingimisi enne tähtaega
                                        vabastamata jätmise kohta
 Kaebuse esitaja ja kaebuse liik        Süüdimõistetu Margus Septer (isikukood 369901030242)
                                        kaitsja advokaat Valeriy Gimaev, määruskaebus


RESOLUTSIOON

1.     Viru Maakohtu 12. veebruari 2016 määrus jätta muutmata.
2.     Määruskaebus jätta rahuldamata.

Edasikaebamise kord

KrMS § 384 lg 2 ja § 387 lg 1 kohaselt võib määrusele esitada määruskaebuse Tartu
Ringkonnakohtule prokuratuur, advokaadist kaitsja või advokaadi vahendusel teised
kohtumenetluse pooled viieteistkümne päeva jooksul alates päevast, mil isik sai vaidlustatud
määrusest teada või pidi teada saama.

ASJAOLUD JA MENETLUSE KÄIK

1.      Margus Septer kannab Viru Vanglas temale Harju Maakohtu 26.02.2010 otsusega KarS § 114
p 1 ja § 424 järgi mõistetud 8 aasta 2 kuu pikkust vangistust. Tema karistusaeg algas 27.06.2009 ja
lõpeb 24.08.2017.

2.     Viru Vangla esitas 02.02.2016 Viru Maakohtule materjalid M. Septeri tingimisi enne tähtaega
vangistusest vabastamise otsustamiseks.

3.     Viru Maakohus 12.02.2016 määrusega jättis M. Septeri tingimisi enne tähtaega vangistusest
vabastamata. Kohtumääruse kesksed väited on järgmised.

Maakohus on M. Septeri puhul arvestanud positiivseid asjaolusid (kehtivate distsiplinaarkaristuste
puudumine, vanglas õpingutes osalemine, elu- ja töökoha olemasolu), kuid on leidnud, et eeltoodu ei
kaalu üle tema käitumist enne vangistusse sattumist ning toimepandud kuriteo asjaolusid. Kuriteo
raskus ja iseloom viitavad M. Septeri ohtlikkusele. Teda on kriminaalkorras karistatud 5 korda,
vangistuses viibib ta esimest korda. Kinnipeetav kannab pikaajalist vanglakaristust raske isikuvastase
kuriteo ja mootorsõiduki joobeseisundis juhtimise eest. Varem on teda karistatud varguse, tulirelva
käitlemise ja joobes juhtimise eest. Vaatamata varasemale karistusele ta paranemise teele ei asunud
ning pani taas toime uue kuriteo. Seega ei ole M. Septer eelnevast karistusest järeldusi teinud ega
suutnud tõestada, et ta on võimeline käituma seaduskuulekalt. Riskifaktorina nimetas kohus seejuures
ära, et enne vangistust tarvitas kinnipeetav alkoholi, pani kõik kuriteod toime joobeseisundis ning tal
võib olla tagasilanguse perioode. M. Septeri ennetähtaegsel vabanemisel saaks ühiskonna õiglustunne
oluliselt riivatud, samuti ei oleks see kooskõlas karistuse mõistmise üldiste eesmärkidega.

MÄÄRUSKAEBUS

4.    Kohtumääruse peale esitas kaebuse advokaat Valeriy Gimaev, taotledes lahendi tühistamist ja
oma kaitsealuse tingimisi enne tähtaega vangistusest vabastamist. Põhjendused on järgmised.

4.1    M. Septer on vanglas käitunud õiguspäraselt. Kuna tulenevalt RKKKm-st nr 3-1-1-91-06 on
vangistusest ennetähtaegse vabastamise oluliseks eelduseks vangistatu õiguspärane käitumine, siis
nimetatud tingimuse täidetusel peavad esinema niivõrd olulised asjaolud, mis kaaluvad õiguspärase
käitumise üle ning välistavad kinnipeetava vabastamise. M. Septeri puhul midagi sellist ei esine.

4.2     Vangistuses viibimise ajal on M. Septer suutnud ennast olulisel määral parandada selleks, et
enne vangistust toimunud sündmused ei korduks (sotsiaalprogrammid, õiguspärane käitumine,
ühiskonna väärtuste arusaamine). Talle saab määrata kohustuse mitte tarvitada alkoholi ja samuti
asub M. Septer tööle, äärmisel juhul võib võtta end töötukassas arvele. Koostöös
kriminaalhooldusega võib teda suunata osalema sotsiaalprogrammides, mille läbimisega on isikul
võimalik kinnistada ja omandada uusi teadmisi, mis võimaldavad maandada uute kuritegude riske.
Esmakordselt vanglas viibinud M. Septerile on pikk vangistus avaldanud piisavat mõju ja
motiveerinud teda kuritegelikust käitumisest hoiduma. Oluline on tagada M. Septeri tulemuslik
resotsialiseerumine. Seda võimaldab tema tingimisi ennetähtaegne vabastamine koos järelevalve
teostamisega.

4.3     M. Septeri vabastamine ei riivaks ühiskonna õiglustunnet.
Kinnipeetav on vangistuses viibinud rohkem kui 3/4 vangistuse ajast, mis võimaldab rääkida
karistuse eesmärgi saavutatusest. Ka riiklik süüdistaja on toetanud M. Septeri ennetähtaegset
vabastamist, ehk ka tema leiab, et vangistus on oma eesmärgi täitnud.
Karistusseadustik võimaldab tingimisi ennetähtaega vabastada isegi juhul, kui karistus on määratud
alammäära ulatuses. Ühiskond on teadlik, et ka alammääras karistuse mõistmisel tekib süüdimõistetul
võimalus ennetähtaega vabanemiseks.
Justiitsministeerium on pööranud tähelepanu asjaolule, et kuriteo toimepanemise korduvus on isikute
hulgas, keda on ennetähtaegselt vabastatud, oluliselt väiksem võrreldes isikutega, kes on kandnud
vangistuse lõpuni. Seda põhjusel, et ennetähtaegselt vabastatud isikud allutatakse kontrollnõutele.
Seega M. Septeri ennetähtaegselt vabastamisel ühiskonna õiglustunne tugevneb, kuna ühiskond on
teadlik, et pikalt vangistuses viibinud isik on pideva järelevalve all ja resotsialiseerub.

4.4       Kaitsja esitas 11.03.2016 veel täiendava selgituse, et vangla poolt antud iseloomustuses on
viga selles osas, et tegelikult sugulane T.K. , kelle korterisse M. Septer vabanedes saaks elama asuda,
ei ole allutatud käitumiskontrollile.

RINGKONNAKOHTU SEISUKOHT JA PÕHJENDUSED

5.     Tartu Ringkonnakohus leiab, et kaevatav kohtumäärus on seaduslik ja põhjendatud ning
määruskaebus jääb tagajärjetuks. Seejuures nõustub kriminaalkolleegium maakohtu
argumentatsiooniga, mida juhinduvalt KrMS § 342 lg 3 p-st 1 ei pea otstarbekaks kogumahus korrata
ning rõhutab seega kokkuvõtvalt vaid olulisimat ja vastab edasikaebuse argumentidele.


                                                  2
6.     Määruskaebus keskendub seisukohale, mille kohaselt on M. Septeri vanglakaristus tänaseks
oma eesmärgi juba täitnud. Ringkonnakohus kaitsja järeldusega ei nõustu, kuivõrd sellist positiivset
prognoosi ei saa teha vaid kinnipeetava vangistusaegsele käitumisele, kantud vangistuse pikkusele ja
vabanemisjärgsetele elutingimustele tuginedes (nagu seda teeb kaitsja). Süüdlase tingimisi enne
tähtaega vanglast vabastamine on alati kriminaalpoliitiline otsustus ja seetõttu peab seda iga kord
hindama ka õiguskorra kaitse seisukohalt tervikuna. Seda on maakohus käesoleval juhul ka teinud
ning keeldunud M. Septeri vabastamisest tuginedes tema kuritegude toimepanemise asjaoludele, tema
isikule ja tema varasemale elukäigule. Ringkonnakohus peab esimese kohtuastme sellist
toimimisviisi ka täielikult veatuks.

7.     Apellatsioonikohus leiabki sarnaselt maakohtuga, et arvestades eelkõige M. Septeri tapmisteo
vägivaldsust ja tagajärgede pöördumatust, tema süü suurust, aga samuti ka tema varasemat karistatust,
ei saa karistuse eesmärke praeguseks lugeda täidetuiks. Teisisõnu, kriminaalkolleegiumil puudub
veendumus, et süüdimõistetu kuritegelik käitumine enam ei kordu. Nimelt näitab M. Septeri elukäik
tema ilmselget kuritegelikku suunitlust. Samuti selgub Viru Vangla poolt koostatud kinnipeetava
iseloomustusest selle negatiivne alatoon ning hinnang, et M. Septer on kõrgohtlik avalikkusele. Ehk
siis, M. Septeri puhul kerkib negatiivne prognoos esile vaatamata tema vanglakaristuse
esmakordsusele ja sellest tänaseks suure osa ärakandmisele.

8.     Ringkonnakohus nõustub maakohtuga selleski, et M. Septeri praegune tingimisi enne tähtaega
vanglast vabastamine ei vastaks ka ühiskonna ootustele õiglasest karistusest. Ülekordavalt – tegemist
oli väga raske kuriteoga, M. Septeri süü selles oli suur ja vangla on ta hinnanud jätkuvalt
kõrgohtlikuks avalikkusele. Seega ei põhjenda kinnipeetava vabastamist prokuröril vastavate
vastuväidete puudumine (s.o kohtud ei ole seotud riikliku süüdistaja seisukohaga), tema üle
vabaduses kriminaalhoolduse teostamine ega KarS § 76 lg 2 p-st 2 tuleneva formaalse aluse täidetus.

9.      Eelnevast lähtuvalt ja juhindudes KrMS §-st 390 ja § 337 lg 1 p-st 1 jätab ringkonnakohus
vaidlustatud kohtumääruse muutmata ja määruskaebuse rahuldamata.


 /allkiri/                                     /allkiri/                                  /allkiri/

Mati Kartau                                 Maarika Kuusk                               Aarne Sarjas




                                                  3

                                                                            2-16-14401




                        KOHTUMÄÄRUS
Kohus                           Viru Maakohus
Kohtunik                        Tamara Šabarova
Kohtujurist                     Olga Dmitrijeva
Määruse teatavaks tegemise aeg 31. oktoober 2016,
ja koht                        Narva kohtumaja kantselei
Tsiviilasja number              2-16-14401
Tsiviilasi                      Narva linn Narva Linnavalitsuse kaudu avaldus V G
                                (G) pärandvara pankroti väljakuulutamiseks


Menetlustoiming                 Pankroti väljakuulutamine
Asja lahendamise viis           Kohtuistungil 21.10.2016
Menetlusosalised ja esindajad   Avaldaja/ võlgniku pärija:
                                Narva linn Narva Linnavalitsuse kaudu,
                                lepinguline esindaja Artjom Novikov

RESOLUTSIOON

   1. Välja kuulutada füüsilise isiku V G (isikukood XXX, surnud 25. jaanuaril 2015)
      pärandvara pankrot 31. oktoobril 2016 kell 16.00.
   2. Nimetada V G pärandvara pankrotimenetluses pankrotihalduriks Svetlana Pilden
      (pankrotihalduri tunnistus nr 174, Business Lawfirm OÜ, Liivalaia 21-17, Tallinn,
      tel XXX).
   3. Määrata võlausaldajate esimese üldkoosoleku toimumise ajaks 18. november 2016
      algusega kell 16.30 Tallinnas, Liivalaia tn 21 asuvas pankrotihalduri büroos
      Business Law Firm OÜ.
   4. Pankrotihalduril koostada võlausaldajate esimeseks üldkoosolekuks pankrotivara
      nimekiri.
   5. V G pärandvara võlausaldajad on kohustatud hiljemalt kahe kuu jooksul esimese
      pankrotiteate väljaandes Ametlikud Teadaanded ilmumise päevast arvates
      teatama haldurile kõigist oma enne pankroti väljakuulutamist tekkinud nõuetest V
      G pärandvara vastu, sõltumata nõude tekkimise alusest ja nõude täitmise
      tähtpäevast. Kui nõue on mõjuval põhjusel esitatud pärast nimetatud tähtaja
      möödumist, ennistab üldkoosolek võlausaldaja taotlusel nõude esitamise tähtaja.
      Nõuet ei saa esitada pärast seda, kui jaotusettepanek on esitatud kohtule
      kinnitamiseks. Nõude esitamise tähtaja ennistamine ei ole vajalik pandiga tagatud
      nõude puhul. Kui nõude esitamise tähtaega ei ole ennistatud, võetakse nõue
      kaitsmisele, kuid tunnustamise korral rahuldatakse pärast õigeaegselt esitatud
      tunnustatud nõuete rahuldamist.

                                                                                  1/7
                                                                                   2-16-14401

        Kuni nõuete kaitsmiseni määrab iga võlausaldaja häälte arvu haldur tema
        käsutuses olevate dokumentide alusel. Võlausaldaja peab tema häälte arvu
        määramise aluseks olevad dokumendid esitama haldurile hiljemalt kolm tööpäeva
        enne üldkoosolekut.
   6.   Avaldada viivitamatult pankrotimääruse kohta teadaanne väljaandes Ametlikud
        Teadaanded. Pankrotiteates märkida pankroti välja kuulutanud kohtu nimi,
        otsuse tegemise kuupäev ja kellaaeg, andmed võlgniku ja halduri kohta, ettepanek
        võlausaldajatele oma nõuete esitamiseks ja nõuete esitamise tähtaeg, nõude
        tähtaegselt esitamata jätmise tagajärjed ning võlausaldajate esimese üldkoosoleku
        toimumise aeg ja koht ja et võlgnikule võlgnevate kohustuste täitmist võib vastu
        võtta üksnes haldur.
   7.   Jätta kõik menetluskulud täies ulatuses V G pärandvara kanda.
   8.   Määrata ajutise halduri Svetlana Pildeni tasu suuruseks 320 eurot (lisandub
        käibemaks 64 eurot) ning ajutise halduri vajalike kulutuste suuruseks 32 eurot
        (lisandub käibemaks 6,40 eurot).
   9.   Välja mõista V G pärandvara pankrotivarast ajutise halduri tasu ja vajalike
        kulutuste katteks (koos käibemaksuga) 422,44 eurot haldurit teenindava büroo
        Business Law Firm OÜ (arveldusarve XXX SEB Pangas) kasuks.

Toimetada määrus kätte avaldajale ja pankrotihaldurile.

EDASIKAEBAMISE KORD

Pankrotimääruse peale võib võlgnik esitada määruskaebuse. Haldur ei või võlgniku nimel
määruskaebust esitada ega võlgnikku määruskaebuse läbivaatamisel esindada.
Ajutise halduri tasu ja kulutuste hüvitamise osas võivad määruskaebuse esitada võlgnik ja
ajutine haldur.
Määruskaebuse võib esitada Tartu Ringkonnakohtule Viru Maakohtu kaudu 15 päeva jooksul
pankrotiteate avaldamisest. Määruskaebust ei saa esitada peale viie kuu möödumist määruse
tegemisest arvates.

Menetlusabi taotlemise korral peab menetlusabi taotleja seaduses sätestatud tähtaja järgimiseks
tegema tähtaja kestel ka menetlustoimingu, mille tegemiseks ta menetlusabi taotleb, eelkõige
esitama kaebuse. Kaebuse põhjendamiseks või riigilõivu tasumiseks või kaebuses esineva
sellise puuduse kõrvaldamiseks, mis on seotud menetlusabi taotlemisega, annab kohus sellisel
juhul mõistliku tähtaja pärast menetlusabi andmise taotluse lahendamist, kui nimetatud taotlus
ei olnud esitatud põhjendamatult või tähtaja pikendamise eesmärgil. See ei välista
menetlustähtaja ennistamist.

ASJAOLUD

Võlgniku pärija on esitanud kohtule avalduse füüsilise isiku pärandvara pankroti
väljakuulutamiseks.

Avalduse kohaselt avaldaja on surnud V G pärija. Pärandvara inventuurist selgus, et võlgniku
kohustused ületavad pärandvara väärtuse. Võlgnikul on õigusi kokku 1228,96 eurot (Swedbank
pansionifond K1 osakud) ja kohustusi on summas 1896,74 eurot. Võlgniku pärandvara arvel ei
ole võimalik katta inventuuri tegemise kulusid, pärija kulutusi ega rahuldada kõiki
võlausaldajate nõudeid. Avaldaja palub kuulutada välja võlgniku pärandvara pankrot.



                                                                                          2/7
                                                                                   2-16-14401

Viru Maakohus 29.09.2016 määrusega võttis pankrotiavalduse menetlusse ja nimetas ajutiseks
halduriks Svetlana Pildeni. Ajutine haldur esitas 19.10.2016 kohtule aruande.

Ajutise pankrotihalduri aruanne:

I. Võlgniku üldiseloomustus

V G on sündinud XXX. V G oli alates 29.12.1974 kuni 24.08.1977 abielus L G, ik XXX ning
alates 13.10.1978 kuni 07.12.2010 oli ta abielus L G, ik XXX. Viimasest abielust on sündinud
kaks last: A G, ik XXX ning S L, ik XXX. Pensioniikka jõudnud pärandaja viimaseks
sissetulekuks oli pension, summas 275,33 eurot/kuus.

V G on surnud 25.01.2015. Sugulustastest seadusjärgsed pärijad loobusid pärandist, mistõttu
27.07.2015 Narva notari Sergei Nikonovi poolt oli välja antud pärimisõiguse tunnistus, mille
kohaselt on võlgniku pärijaks Narva linn.

27.10.2015 inventuuri läbiviimise käigus ilmnes, et pärandaja kohustused, kokku summas 1
751,68 eurot ületavad tema vara, hinnangulises väärtuses kokku summas 1 228,96 eurot,
mistõttu esitas pärija pankrotiavalduse.

II. Andmed võlgniku varade ning kohustuste kohta. Hinnang pankrotimenetluse kulude
    võlgniku varaga kattuvuse kohta

VARA:

Registreerimisele kuuluv vara puudub.

Raha ja väärtpaberid: Järelepärimiste tulemusena selgus, et V G nimele on avatud kontod
Swedbank AS, mille saldo jääk 29,76, mis on broneeritud pangakaardi kuutasudest). Swedbank
AS kogumispensionikontol on 1466,141 osakuid, hetkeväärtusega 1228,48 eurot.

Kogumispensionide seaduse § 28 lg 1 osakuomaniku surma korral lähevad osakud üle pärijale.
Sama paragrahvi lg 2 kohaselt on pärijalõigus kanda päritud osakud oma pensionikontole või
võtta tagasi käesolevas seaduses sätestatud tingimustel ja korras. Pankroti väljakuulutamise
korral on pankrotihalduril õigus kohustusliku kogumispensioni osakud rahas välja võtta.

Maanteeameti vastuse kohaselt ei ole liiklusregistris pärandaja nimele ega vastutava kasutajana
sõidukeid ja väikelaevu, alla 12-meetrise kogupikkusega laevu ja jette registreeritud ja
viimasel 5 aastal ei ole olnud.

Äriregistri teabesüsteemi andmetel puudub võlgnikul osalus äriühingutes.

Debitoorsed võlgnevused ei olnud tuvastatud. Vara tagasivõitmise alused ei olnud tuvastatud.



KOHUSTUSED

Inventuuri käigus ning ajutise halduri poolt on tuvastatud järgmised kohustused:

                                  Nõude suurus,
Võlausaldajad                     EUR                 Alus

                                                                                          3/7
                                                                                 2-16-14401

                                                      22.02.2007.a.
 BIGBANK AS                        1380,47            tarbijakrediidileping
                                                      Täitekulud täiteasajs nr
 KT Andrei Krek                    341,21             066/2011/906*
                                                      Viivis, võlgnevus summas
 Swedbank AS                       0,40               30 eurot oli maha kantud
                                                      Pärandvara valitsemise
 Narva linn Narva LV kaudu         173,14             kulud
 Kokku                             1895,22

*Täitemenetlus on peatatud

Muid kohustusi ajutine haldur ei tuvastanud.

Ajutise halduri aruande koostamise käigus on seega tuvastatud võlgniku vara
hinnangulises väärtuses 1228,48 eurot ning rahalisi kohustusi kokku 1895,22 eurot.

III. Ajutise halduri arvamus võlgniku maksejõuetuse olemasolu, iseloomu ja põhjuste kohta.
     Arvamus kuriteo tunnustega teo või raske juhtimisvea olemasolu kohta

Eespooltoodud andmete alusel on ajutine haldur seisukohal, et pärandvara ei kata
olemasolevaid kohustusi. Pärimisseaduse § 142 lg 6 kohaselt on pärija kohustatud esitama
avalduse pärandvara pankroti väljakuulutamiseks siis, kui pärandvarast ei jätku kõigi nõuete
rahuldamiseks. Ajutise halduri aruandes kajastatud andmete alusel on võimalik teha järelduse,
et pärandvarast ei jätku tuvastatud nõuete rahuldamiseks. Seega on tekkinud pankrotiolukord,
mis ei ole ajutise iseloomuga. Ajutise pankrotimenetluse läbiviimisel ei olnud tuvastatud
kuriteo tunnustega teod, maksejõuetuse põhjuseks võib olla üle jõu käiv kohustus, mis tuleneb
tarbijakrediidilepingust, s.o. muu asjaolu pankrotiseaduse mõttes.

IV. Ajutise halduri töö aruanne ning tasu arvestuse käik:

Vastavalt määrusele täitis ajutine pankrotihaldur järgnevaid ülesandeid:
   1. Võlgniku vara ja võlgade väljaselgitamiseks ning varanduslikule seisule hinnangu
   andmiseks:
   - Tegi järelepärimisi pärijatele– 0,5 tund;
   - Teostas järelepärimisi erinevatesse registrisse ja krediidiasutustesse võlgniku vara ja
       kohustuste kohta, vastuste analüüs – 1 tund;
   2. Koostas ajutise pankrotihalduri aruande, ning arvamuse maksejõuetuse tekkimise kohta-
   2 tundi.
   3. Võttis osa toimuvast kohtuistungist – 0,5 tundi.

Muud kulud: Bürookulud (üürikulud, sidevahendid, paber, muud kontoritarbed) kasutamise
kulud – kokku 32 eurot.
Ülaltoodud ülesannete täitmiseks kulutas ajutine pankrotihaldur 4 tundi. Juhindudes PankrS §
23 palub haldur kohtul määrata ajutise halduri tasuks 320 EUR (tund – 80 eurot), millele
lisandub käibemaks 64 eurot ning vajalike kulude katteks 32 eurot, millele lisandub käibemaks
6,40 eurot.

Võlgniku pankroti väljakuulutamise korral on pankrotimenetluse prognoositavate kulude
suurus järgmine:
1. Bürookulud (kuus 32eurot x ca 6)
   Side, post, dokumentide hoidmine      230,40 eurot
                                                                                 4/7
                                                                                    2-16-14401

2. Ajutise pankrotihalduri tasu ja kulutused 422,40 eurot
3. Pankrotihalduri (alus vara ca 1228 eurot) 294,72 eurot
Kokku: 945,52 eurot

PankrS § 150 kohaselt on pankrotimenetluse kuludeks: kohtukulud, ajutise halduri tasu, halduri
tasu, pankrotitoimkonna liikmete tasu, ajutise halduri ja halduri tehtud vajalikud kulutused oma
ülesannete täitmiseks. Vastavalt käesoleva aruande alljaotises IV toodud ajutise halduri töö
aruandele moodustavad pankrotimenetluse prognoositavad kulud kokku ca 945,52 eurot.
Ülaltoodu alusel on nähtav, et võlgniku vara katab pankrotimenetluse kulusid.

Ülaltoodu alusel palub ajutine pankrotihaldur:
1. Kuulutada välja V G (surnud 25.01.2015, isikukood XXX), pärandvara pankrot.
2. Nimetada pankrotihalduriks Svetlana Pilden.
3. Määrata võlausaldajate esimese üldkoosoleku toimumise aeg ja koht.
4. Määrata ajutise pankrotihalduri Svetlana Pilden tasu 320 eurot, millele lisandub käibemaks
46 eurot ja vajalike kulutuste katteks 32 eurot, millele lisandub käibemaks 6,40 eurot,
väljamaksmisega haldurit teenindava büroo Business Law Firm OÜ arveldusarvele XXX SEB
Pangas.

Kohtuistung

Kohtuistungil jäi avaldaja oma avalduse juurde. Kinnitab, et ajutise halduri aruandega on
tutvunud ja on sellega nõus.

Ajutine pankrotihaldur jäi oma arvamuse juurde. Kuna pärandava väärtus ei kata pärandvara
kohustusi, palub kuulutada pärandvara pankrot. Ajutine pankrotihaldur tegi kohtule ettepaneku
määrata võlausaldajate 1 üldkoosoleku toimimise kohaks halduri büroos Tallinnas. Praktika
näitab, et sellistes asjades ühtegi võlausaldajat üldkoosolekule ei ilmu.

KOHTUMÄÄRUSE PÕHJENDUSED

Kohus, tutvunud pankrotiavaldusega, ajutise halduri aruandega ja tsiviilasja toimiku teiste
materjalidega, kuulanud ära menetlusosalisi, leiab, et füüsilise isiku pärandvara pankrot tuleb
välja kuulutada.

Pankrotiseaduse (edaspidi lühend PankrS) § 31 lg 1 ja lg 4 kohaselt, kohus kuulutab pankroti
välja, kui võlgnik on maksejõuetu. Kui pankrotiavalduse on esitanud võlgnik, siis eeldatakse, et
ta on maksejõuetu.

PankrS § 9 lg 2 kohaselt kohaldatakse pärandvara suhtes tehtud pankrotiavaldusele võlgniku
pankrotiavalduse kohta sätestatut.

Lähtuvalt PankrS § 1 lg 2, võlgnik on maksejõuetu, kui ta ei suuda rahuldada võlausaldaja
nõudeid ja see suutmatus ei ole võlgniku majanduslikust olukorrast tulenevalt ajutine.

Pankrotiavalduse on esitanud võlgniku pärandvara pärijad ning seega tuleb eeldada, et võlgniku
pärandvara on maksejõuetu. Võlgniku pärandvara maksejõuetust kinnitab ka ajutise halduri
aruanne, mille kohaselt on võlgniku pärandvaras on vara kokku hinnanguliselt ulatuses 1228,48
eurot. Teadaolevad kohustused on summas 1895,22 eurot.

Seega võlgniku kohustused ületavad võlgniku varasid ja võlgnik on kestvalt maksejõuetu.
Võlgniku pärija ajutise halduri aruandele vastuväiteid ei esitanud.
                                                                                           5/7
                                                                                      2-16-14401


Kohus leiab, et kogutud ja avaldatud tõenditega on kindlaks tehtud, et võlgniku pärandvara
püsiv maksejõuetus on välja kujunenud ja see ei ole ajutise iseloomuga. Kogutud andmete
kohaselt puuduvad võlgniku pärandvaras piisavad rahalised vahendid ja muu vara kohustuste
täitmiseks.

Kohus leiab, et tuleb kuulutada välja võlgniku pärandvara pankrot.

Vastavalt PankrS § 31 lg 5 ja lg 6, pankroti kuulutab kohus välja määrusega (pankrotimäärus).
Pankrotimääruses tuleb märkida pankroti väljakuulutamise kellaaeg. Pankroti
väljakuulutamisega algab pankrotimenetlus. Pankroti väljakuulutamisel otsustab kohus
võlausaldajate esimese üldkoosoleku toimumise aja ja koha, pankrotihalduri (haldur)
nimetamise ning hagi tagamise abinõude kohaldamise. Kui hagi tagamise abinõusid oli
kohaldatud enne pankroti väljakuulutamist, jäävad need kehtima, kui kohus ei otsusta teisiti.

Kohus kuulutab välja võlgniku pärandvara pankroti. Võlgniku pankrotihalduriks nimetab kohus
ajutine haldurina tegutsenud Svetlana Pilden. Pankrotihaldur Svetlana Pilden on esitanud
kohtule sellekohase nõusoleku ja on kinnitanud seda ka kohtuistungil. Võlausaldajate esimese
üldkoosoleku ajaks määrab kohus 18.11.2016 kell 16.30 ajutise halduri büroos Business Law
Firm OÜ asukohaga Liivalaia tn 21, Tallinn.

PankrS § 85 lg 1 kohaselt võlgnik peab kohtule, haldurile ja pankrotitoimkonnale andma teavet,
mida nad vajavad seoses pankrotimenetlusega, eelkõige oma vara, sealhulgas kohustuste ning
majandus- või kutsetegevuse kohta.

Menetluskulud

Lähtuvalt PankrS § 150 lg 1 p 2 ja p 5 ning lg 2 pankrotimenetluse kulud on ajutise halduri
tasu, ajutise halduri tehtud vajalikud kulutused oma ülesannete täitmiseks. Kui pankrotiavaldus
rahuldatakse tasutakse pankrotimenetluse kulud pankrotivarast.

Kõik menetluskulud tuleb täies ulatuses jätta võlgniku pärandvara kanda.

Ajutine haldur esitas kohtule taotluse ajutise halduri tasu saamiseks ja oma ülesannete
täitmiseks tehtud vajalike kulutuste hüvitamiseks vastavalt aruandele lisatud ajutise halduri tasu
ja kulutuste arvestusele.

PankrS § 23 lg 1, lg 2 ja lg 3 kohaselt, ajutisel halduril on õigus saada oma ülesannete täitmise
eest tasu, mille suuruse määrab kohus, samuti nõuda oma ülesannete täitmiseks tehtud vajalike
kulutuste hüvitamist. Tasu suuruse määramisel arvestab kohus ajutise halduri ülesannete mahtu
ja keerukust ning ajutise halduri kutseoskusi. Kohus kontrollib ajutise halduri ülesannete
täitmiseks tehtud kulutuste põhjendatust ja kinnitab vajalike ning põhjendatud kulutuste
suuruse. Tasu suuruse arvestamise aluseks on ülesannete täitmisele kuluv aeg. Ajutine haldur
esitab kohtule tööaja arvestuse andmed ja taotluse kulutuste hüvitamiseks koos käesoleva
seaduse § 22 lõikes 5 nimetatud aruandega. Kulutuste hüvitamise taotluses märgib haldur
kulutuse suuruse, tekkimise põhjuse või aluse ja tekkimise aja. Ajutise halduri tunnitasu
ülemmäär on 96 eurot. Ajutise halduri tasule maksude lisamisel lähtutakse käesoleva seaduse §
65 lõikes 11 sätestatust.

Vastavalt ajutise halduri aruandele kulutas ajutine pankrotihaldur oma ülesannete täitmiseks 4
tundi ja nimetas tunnitasu määraks 80 eurot. Kokku on ajutise halduri tasuks 320 eurot. Tasu
taotleb ajutine haldur mõista välja büroole, mille kaudu haldur tegutseb, seega lisandub tasule
                                                                                             6/7
                                                                                      2-16-14401

käibemaks 20%. Ajutise halduri vajalikud kulutused on summas 32 eurot, millele lisandub
käibemaks.

Avaldaja ei esitanud vastuväiteid ajutise halduri tasu ja kulutuste osas.

Kohus, arvestades ajutise halduri ülesannete mahtu ja keerukust ning ajutise halduri
kutseoskusi, leiab, et halduri tasu suurus on põhjendatud. Ajutise halduri nimetatud tunnitasu
määr on seaduses sätestatud tunnitasu ülemmäärast väiksem. Halduri tasu suuruseks tuleb
kinnitada 4 töötunni eest 320 eurot. Kinnitada tuleb ajutise halduri vajalike kulutuste suuruseks
32 eurot.

Ajutise halduri tasu ja kulude hüvitis tuleb ajutine halduri taotlusel välja mõista büroo Business
Law Firm OÜ kasuks. Business Law Firm OÜ on käibemaksukohustuslane, seega lisandub
halduri tasule ja vajalike kulutuste summale käibemaks (PankrS § 65 lg 11).

Viivitamatu täitmine

PankrS § 31 lg 7 kohaselt, pankrotimäärus kuulub viivitamatule täitmisele. Pankrotimääruse
täitmist ei saa peatada ega ajatada, samuti ei saa muuta pankrotimääruse seaduses sätestatud
täitmise viisi ja korda.

Teate avaldamine

Vastavalt PankrS § 33 lg 1-3, pankrotimääruse kohta avaldab kohus viivitamata teate
väljaandes Ametlikud Teadaanded (pankrotiteade). Vajaduse korral teadet korratakse.
Kordusteates märgitakse esimese teate avaldamise kuupäev. Pankrotiteates märgitakse pankroti
välja kuulutanud kohtu nimi, otsuse tegemise kuupäev ja kellaaeg, andmed võlgniku ja halduri
kohta, ettepanek võlausaldajatele oma nõuete esitamiseks ja nõuete esitamise tähtaeg ning
võlausaldajate esimese üldkoosoleku toimumise aeg ja koht. Pankrotiteates tuleb märkida
nõude tähtaegselt esitamata jätmise tagajärjed. Pankrotiteates märgitakse, et võlgnikule
võlgnevate kohustuste täitmist võib vastu võtta üksnes haldur.


/allkirjastatud digitaalselt/

Tamara Šabarova
kohtunik




                                                                                             7/7

                          KOHTUOTSUS
                                EESTI VABARIIGI NIMEL

Kohus                                Tartu Ringkonnakohus
Kohtukoosseis                        Maili Lokk, Einar Vene, Tiina Pappel
Otsuse avalikult                     09.06.2016, Tartu
teatavakstegemise aeg ja koht
Haldusasja number                    3-14-51526
Haldusasi                            Taivo Pärna kaebus Politsei- ja Piirivalveameti vastu
                                     kahju hüvitamise nõudes seoses ebainimlike
                                     tingimustega Viljandi arestimajas
Vaidlustatud kohtulahend             Tartu Halduskohtu 17.08.2015. a otsus
Menetluse alus ringkonnakohtus       Taivo Pärna apellatsioonkaebus
Asja läbivaatamine                   Kirjalik menetlus
Menetlusosalised                     Kaebaja Taivo Pärn
                                     Vastustaja Politsei- ja Piirivalveamet
RESOLUTSIOON
1. Võtta asja materjalide juurde Politsei- ja Piirivalveameti 15.04.2016. a vastus koos
   lisaga ja 11.05.2016. a seisukoht ning Taivo Pärna 03.05.2016. a vastus.
2. Jätta Taivo Pärna taotlused põhiseaduslikku järelevalve menetluse algatamiseks ja
   Euroopa Kohtult eelotsuse küsimiseks rahuldamata.
3. Jätta Taivo Pärna apellatsioonkaebus rahuldamata.
4. Tühistada Tartu Halduskohtu 17.08.2015. a otsus osas, milles halduskohus lahendas
   Taivo Pärna kaebuse Politsei- ja Piirivalveametilt Viljandi arestimajas
   18.02.-21.04.2011 viibitud aja eest kahju hüvitamise nõudes. Jätta Taivo Pärna kaebus
   kahju hüvitamiseks perioodi 18.02.-21.04.2011 (k.a) osas läbi vaatamata. Muus osas
   jätta Tartu Halduskohtu otsus muutmata.
5. Politsei- ja Piirivalveametil kanda halduskohtu poolt kaebaja kasuks väljamõistetud
   kahjuhüvitis L.P. kontole nr XXXXXXXXXXXXXXXXXXXX .
6. Jätta kaebaja menetluskulud (riigilõiv) apellatsiooniastmes Eesti Vabariigi kanda.
7. Jätta Taivo Pärna taotlus 03.05.2016. a vastusest koopia saamiseks rahuldamata.

EDASIKAEBAMISE KORD
Otsuse peale võib esitada kassatsioonkaebuse otse Riigikohtule 30 päeva jooksul otsuse
avalikult teatavakstegemise päevast arvates, s.o kuni 11.07.2016 (k.a) (HKMS § 212 lg 1).
Kassatsioonkaebus võidakse lahendada kohtuistungit korraldamata kirjalikus menetluses, kui
kassaator või teised menetlusosalised ei ole HKMS § 213 lg 1 p 5 ja § 218 lg 2 p 5 kohaselt
avaldanud soovi kohtuistungist osa võtta.
ASJAOLUD JA MENETLUSE KÄIK

1. Politsei- ja Piirivalveamet (PPA) registreeris 24.04.2014 T. Pärna kahju hüvitamise
taotluse (pealkirjastatud kompromissavaldusena), milles ta palus PPA-lt välja mõista
mittevaralise kahju hüvitamiseks 9 eurot iga päeva eest perioodidel 18.02.-20.05.2011 ja
28.10.-25.11.2011 ning perioodil 17.-20.05.2011, mil ta viibis kambris nr 17, välja mõista
14 eurot iga päeva eest. T. Pärna väitel viibis ta 18.02.-20.05.2011 ja 28.10.-25.11.2011
Viljandi arestimajas inimväärikust alandavates tingimustes, mis olid järgmised: riideid tuli
pesta ja kuivatada kambris, mistõttu oli seal pidevalt niiske ja rõske; ei võimaldatud tegeleda
kehakultuuriga; 28.10.-25.11.2011 ei võimaldatud 1-tunnist jalutuskäiku värskes õhus; puudus
eraldatud WC; valgustus oli nõrk; ventilatsioonisüsteem oli amortiseerunud; kambris puudusid
laud ja toolid; duši all võimaldati käia vaid kord nädalas ja duširuum oli ebahügieeniline; ei
võimaldatud lugeda päevalehti; voodiriided olid halvas seisukorras; kambris nr 17 oli vaba
pinda liikumiseks vaid 2 m²; niiskusest olid putukad.

2. PPA jättis 20.06.2014. a vastusega nr 2.1-3/70032-2 T. Pärna taotluse rahuldamata.

3. T. Pärn esitas 20.07.2014 Tartu Halduskohtule kaebuse ja 22.07.2014 kaebuse täienduse.
Kaebaja palus PPA-lt välja mõista hüvitisena 10 eurot iga ööpäeva eest, mil ta viibis Viljandi
arestimajas. Kaebaja põhjendused:
1) Tartu Halduskohtu otsuses nr 3-14-64 on tuvastatud Viljandi arestimajas inimväärikust
alandavad tingimused. Kaebaja viibis Viljandi arestimajas 18.02-20.05.2011 ja
28.10-25.11.2011 ebainimlikes tingimustes. Kambri põrandapinna suuruse arvestamisel tuleb
põrandapinnast maha arvata WC ja mööbli alla jääv pind. Kambris nr 17 oli vaba pinda
liikumiseks vaid ca 1,8 m². Eesti seaduste kohaselt oli ette nähtud vähemalt 2,5 m².
2) Kinnipidamistingimustes esines ka muid puudusi. Riideid tuli pesta ja kuivatada kambris,
mistõttu oli seal pidevalt niiske ja rõske. Ventilatsioonisüsteem oli amortiseerunud. Voodiriided
olid halvas seisukorras. 28.10.-25.11.2011 ei võimaldatud 1-tunnist jalutuskäiku värskes õhus.
Ei võimaldatud tegeleda kehakultuuriga. Puudus eraldatud WC. Kambri valgustus oli nõrk.
Kambris puudusid laud ja toolid. Duši all võimaldati käia vaid kord nädalas ja duširuum oli
ebahügieeniline. Ei võimaldatud lugeda päevalehti. Ajalehti ja ajakirju võimaldati harva ja need
olid 2-3 kuud vanad. Kambris olid niiskusest putukad.

4. Tartu Halduskohus rahuldas 17.08.2015. a otsusega kaebuse osaliselt ja mõistis PPA-lt
T. Pärna kasuks välja mittevaralise kahju hüvitisena 52 eurot ning jättis menetluskulud
menetlusosaliste endi kanda. Otsuse põhjendused:
1) Kaebus ei ole perioodi 18.02.-23.04.2011 osas esitatud kaebetähtaega ületades. Kaebaja on
kahju lõplikust ulatusest teada saanud 20.05.2011, mistõttu on 18.02.-20.05.2011 perioodi osas
kahjunõue PPA-le esitatud tähtaegselt.
2) Kambri pindalast ei tule maha arvata mööbliga kaetud põrandapinda, tuginevalt Euroopa
Inimõiguste Kohtu (EIK) lahenditele asjades Tunis vs Eesti ja Jevšnik vs Sloveenia. Kaebaja
viibis üksinda kambris nr 17 pindalaga 6,1 m². Kuni 23.10.2011 kehtinud redaktsioonis sätestas
arestimaja sisekorraeeskirja (ASkE) § 9 lg 3, et kinnipeetule on kambris ette nähtud vähemalt
2,5 m² põrandapinda. Kuna siseriiklik õigus ei näinud arestikambris kinnipidamisel otsesõnu
ette vabaks liikumiseks kasutatava ruumi nõuet ja arvestades EIK praktikat kinnipeetava
isikliku ruumi osas, oli kaebaja kinnipidamisel kambris nr 17 tagatud isikliku ruumi nõue. Ka
kambris asuva tualeti kasutamiseks vajaliku ruumi kambri pindalast mahaarvamisel on
minimaalse isikliku ruumi nõue täidetud, lähtudes sellest, et tualett ei hõlma rohkem kui 2 m²
põrandapinnast, millisel juhul oleks isiku arvestusliku isikliku ruumi suuruseks 4,1 m².
3) Õiguskantsleri 2010. a ja 2013. a kontrollkäikude raportites märgitu kinnitab, et ventilatsioon
oli töökorras. Riiete pesemine ja kuivatamine kambris võib tekitada niiskust ja rõskust, kuid

                                                2
kaebajal oli võimalus saata riided pesemiseks koju. Kaebaja kinnitab, et kui ta viitas putukatele
kambris, vahetati tema vooditarbed ja väljastati pesuvahendeid. Kaebaja ilmajätmine värskes
õhus jalutamise võimalusest 28.10.-25.11.2011 oli õigusvastane. ASkE-st ei tulene kinnipeetule
õigust ega arestimajale kohustust võimaldada isikutel kehakultuuriga tegeleda. Tualeti kambrist
eraldamata jätmist ei saa pidada kaebaja õigusi ebaproportsionaalselt piiravaks ja kaebajale
kahju ei tekkinud. Kahjuhüvitise nõuet seoses ebarahuldava valgustusega tuleb pidada
põhjendamatuks. Laua ja tooli puudumine esimesel perioodil riivab kaebaja õigusi, kuid nende
puudumisega kaasnev võimalik ebamugavus eraldivõetuna ei ole niisuguse raskusega õiguste
rikkumine, mille eest oleks vajalik rahalise hüvitise väljamõistmine. Kaebaja viibis 43 päeval
1-kohalises kambris ja 29 päeval 3-kohalises kambris üksinda, mistõttu oli võimalus kasutada
vaba nari. Kaebaja väidetest ebahügieenilisuse kohta ei saa järeldada, et pesemisvõimalus
puudus või duširuumi eesmärgipärane kasutamine olnuks takistatud, seega kaebajale kahju ei
tekkinud. Kaebaja kinnitusel vooditarbeid vahetati ja võimalusel tehti seda tema avalduse alusel
ka tihedamini, seega kaebajale kahju ei tekkinud. Kuna kaebaja etteheide, et arestikambrisse
saabunud päevalehed üldse temani ei jõudnud või jõudsid 2-3 kuu hilinemisega, ei ole eluliselt
usutav, siis ei ole võimalik kaebaja õiguste rikkumist tuvastada.
4) Arvestades arestikambri tingimusi kogumis, eelkõige kaebajale vabas õhus viibimise
mittevõimaldamist ja pidades silmas asjaolu, katkematu kinnipidamise kestus ulatus 29 päevani
(v.a 3 päeva, mil kaebaja oli toimetatud kohtusse ja viimane päev, mil ta paigutati ümber
vanglasse), ületasid kaebajale kinnipidamisega põhjustatud kannatused kinnipidamisega
paratamatult kaasneva kannatuste taseme, s.t kaebaja inimväärikust on alandatud. Ei ilmne, et
kaebaja oleks taotluste esitamisega või muul moel saanud mõjutada kinnipidamistingimusi.
Seega on kaebajal õigus rahalisele hüvitisele talle inimväärikuse alandamisega tekitatud
mittevaralise kahju hüvitamiseks. Kuna puuduvad tõendid, et kaebajale oleks
kinnipidamistingimuste tõttu tekkinud tervisekahjustus, mida ei saa ka eeldada, siis ei ole
tekitatud kaebajale tervisekahju, mis iseseisvalt õigustaks täiendava rahalise hüvitise
väljamõistmist. Hüvitise suuruse määramisel tuleb arvestada siseriiklikku kohtupraktikat
sarnastes asjades ning asjaoluga, et kinnipidamistingimusi Viljandi arestimajas on hinnatud
rahuldavaks ja kaebaja õiguste rikkumine on eelkõige seotud värskes õhus jalutamise
võimalusest ilmajätmisega, aga kumulatiivset mõju on avaldanud vähene möbleeritus. Seetõttu
on kohaseks hüvitiseks 2 eurot päevas (29-3=26 päeva), s.o 52 eurot.

MENETLUSOSALISTE PÕHJENDUSED RINGKONNAKOHTUS

5. T. Pärn esitas 13.09.2015 apellatsioonkaebuse, milles ta palub tühistada Tartu Halduskohtu
17.08.2015. a otsus osas, millega jäeti välja mõistmata hüvitis seoses kambris nr 17 ebapiisava
pinnaga ja rõivaste pesemise ja kuivatamisega ning teha asjas uus otsus, millega mõista
vastustajalt kaebaja kasuks välja mittevaralise kahju hüvitis summas 1263 eurot ning kanda
hüvitis L.P. arvelduskontole. Apellatsioonkaebuse põhjendused:
1) Kaebaja nõustub halduskohtu otsusega osas, milles kaebaja kasuks mõisteti välja hüvitis 52
eurot. Kohus on jätnud tähelepanuta kaebuses viidatud lahendi asjas nr 3-14-64. Kinnipeetava
isikliku ruumi arvutamisel tuleb kambri põrandapinnast maha arvata mööbli alla jääva ala
pindala (kraanikauss, voodi, tualett), mida kinnitavad ka arvukad EIK lahendid. Kaebaja viibis
43 päeva kambris nr 17, kus oli vabaks liikumiseks põrandapinda ainult ligi 1,8 m², mis oli
väärikust alandav ja õigusvastane. Piinamise ja Ebainimliku või Alandava Kohtlemise või
Karistamise Tõkestamise Euroopa Komitee (CPT) standardite kohaselt, millele toetub ka EIK,
on igal kinnipeetaval õigus oma isiklikule ruumile, milleks on 4 m².
2) Kaebaja lähedased elasid Türi linnas ja nende majanduslik olukord ei võimaldanud neil igal
nädalal kaebajat arestimajas külastada, seega puudus kaebajal võimalus oma rõivaid
pesemiseks välja saata, mistõttu ta oli sunnitud pesema riideid kambris. Arestimaja poolt
põhjustatud olukord, kus kaebaja oli sunnitud kambris 119 päeva vältel pesema ja kuivatama

                                               3
riideid, põhjustas talle rohkem kannatusi ja ebameeldivusi, kui need, mis paratamatult
kaasnevad kinnipidamisega arestimaja kambrites. Seega on alus mittevaralise kahju
hüvitamiseks.
3) Kuna arestimaja kinnipidamistingimused ei vastanud nõuetele ja arvestades
kinnipidamistingimuste kumulatiivset mõju, kaasnesid kaebajale vähemalt samaväärsed
tagajärjed, kui vabaduse täiendava piiramisega nõuetekohases kambris (nt kartseris). Seega ei
saa kaebajale mõistetav kahjuhüvitis jääda alla 6,39 euro iga kambris nr 17 viibitud päeva eest.
Lähtudes siseriiklikust praktikast on siseriiklikke olusid arvestades peetud põhjendatuks välja
mõista 7 eurot päevas lühemate perioodide eest ja 14 eurot päevas pikemate perioodide eest
(69 päeva). Ka ei ole otsust tehtud kiiresti ja vastustaja vaidleb kaebusele vastu.

6. PPA esitas 07.10.2015 vastuse apellatsioonkaebusele, milles ta palub jätta
apellatsioonkaebus rahuldamata ja Tartu Halduskohtu 17.08.2015. a otsus muutmata ning
menetluskulud kaebaja kanda. Vastuse põhjendused:
1) Täpsustatud mõõtmiste tulemuste kohaselt on kambri nr 17 suurus 6,1 m², WC alla jääv ala
ca 0,6 m², magamisase 1,52 m² ja valamu 0,18 m². Kokku sisustuselementide alla jääv pind
12,3 m². Kaebaja viibis kambris nr 17 kogu aeg üksinda. Isegi kogu sisustuse alla jäävat pinda
kambri üldpinnast maha arvestades oli kaebaja käsutuses 3,8 m² isiklikku ruumi, mis on
ligilähedaselt samapalju, kui kaebaja mitmetele EIK lahenditele viidates nõutav leiab olevat,
s.o 4 m².
2) Riiete pesemine ja kuivatamine väljaspool kambrit ei kuulu kinnipeetu õiguste ega arestimaja
kohustuste hulka. Riideesemeid on võimalik kinnipeetutel omaste kaudu koju saata ja
puhtakspestuna tagasi saada. Kui isikul isiklikud riided puuduvad või ta ei soovi neid kanda
(näiteks riiete pesemise võimaluse puudumise tõttu), antakse isikule tulenevalt
vangistusseaduse (VangS) § 93 lg-st 1 arestimaja poolt tasuta riietus. Kaebuses ega
apellatsioonkaebuses pole kaebaja väitnud, et ta on arestimajalt puhtaid riideid soovinud ja et
nende võimaldamisest keelduti.
3) Menetlus I astmes kestis ligikaudu 1 aasta, mis ei ole halduskohtuasjade statistikat arvestades
pikk aeg. Vastustaja poolt kaebusele vastuväidete esitamine ja oma seisukohtade põhjendamine
on üks õiglase kohtupidamise põhitingimusi (halduskohtumenetluse seadustiku (HKMS) § 2
lg 6) ning selle ärajäämisel ei ole võimalik haldusasja õige ja aus lahendamine.

7. T. Pärn esitas 03.05.2016 vastuse, milles ta leiab, viidates halduskohtu otsusele, et tema
kinnipidamistingimuste ebakohasus Euroopa inimõiguste ja põhivabaduste kaitse
konventsiooni (EIÕK) art 3 tähenduses on tuvastatud ning käesolevaga on päevakorral õiglase
hüvitise asjaolu. Kaebaja peab põhjendamatuks seisukohta kaebetähtaja ületamise ja
ennistamise vajaduse kohta ning leiab, et on kahju hüvitamise taotluse esitanud õigeaegselt
riigivastutuse seaduse (RVastS) § 17 lg 3 tähenduses. Kaebaja märgib, et
kinnipidamistingimused avaldasid talle kohest ja otsest mõju, kuid ebakohastest
kinnipidamistingimustest tulenevate kannatuste tajumine ei tähenda, et isik pidi koheselt aru
saama ja teadma, et sellega rikutakse tema õigusi ning kui esialgselt pidas kaebaja tingimusi
õiguspäraseks, siis aja möödudes avaldasid tingimused kumulatiivse mõju tõttu järjest
intensiivsemat mõju, mis pani otsima olukorrale tõlgendust ja väljapääsu. Kaebaja arvates saab
lugeda, et kahju tekitamise või kahjuga seonduvad asjaolud sai ta teada alates 20.05.2011, mil
ta paigutati Tartu Vanglasse ja ta sai teada võimalusest esitada endale tekitatud kahju osas
kahjunõue kohtule. Kaebaja leiab, et EIÕK mõistes on art 3 kohased rikkumised aegumatud
ning RVastS-i normid ei ole prevalentsed ja nende normide ebaproportsionaalselt kitsa
tõlgenduse läbi piirab riik EIÕK art-tes 3 ja 13 tagatud põhiõiguste realiseerimist. Kaebaja
leiab, et tõlgendus, et tema suhtes toime pandud rikkumine ei olnud jätkuv toiming ja ei mahu
kaebetähtaja piiresse ning RVastS § 17 lg-st 3 tulenev kahjunõude esitamise tähtaeg on otseses
vastuolus EIÕK ja seda tõlgendava Euroopa Inimõiguste Kohtu (EIK) praktikaga (Shishanov

                                                4
vs Moldova lahend nr 11353/06). T. Pärn taotleb põhiseaduslikkuse järelevalve menetluse
alustamist, et tunnistada PS §-dega 3, 10 ja 123 ning konventsiooni art-tega 3 ja 13 vastuolus
olevaks RVastS § 17 lg 3 ja tõlgendus, et RVastS § 17 lg 3 ei seo kahjunõude esitamise tähtaega
kahju tekitanud jätkuva toiminguga, s.t jätkuva toiminguga põhjustatud kahju hüvitamist ei
võimaldata osas, mis jääb tagasiulatuvalt välja 3 aasta arvestusest. Veel taotleb T. Pärn Euroopa
Kohtult eelotsuse küsimist seoses tõhusa õiguskaitsevahendi puudumisega EIK praktika pinnalt
art-te 6 ja 13 alusel, paludes esitada Euroopa Kohtule küsimus, kas RVastS § 17 lg 3 kitsendab
ebaproportsionaalselt EIÕK art-tes 3 ja 13 tagatud õigust tõhusale õiguskaitsevahendile
ebainimlike kinnipidamistingimuste kohta; kas ühenduse õigusega on kooskõlas siseriiklik
regulatsioon, mis kitsendab EIÕK art 3 tähenduses ebakohaste kinnipidamistingimuste eest
hüvitise saamist 3-aastase tähtajaga arvates päevast, millal kannatanu kahjust ja selle
põhjustanud isikust teada sai või pidi teada saama; kas Eesti Vabariik on vastavalt EIK lahendile
Kochetkov vs Eesti (nr 41653/05) viinud ellu seadusemuudatused ühenduse õigusega
kooskõlastamiseks. Kaebaja palub vastusest koopiat.

8. PPA esitas 11.05.2016 seisukoha kaebaja 03.05.2016. a vastusele, milles ta on seisukohal,
et kaebaja toodud põhjendused kaebetähtaja möödalaskmise põhjuste kohta ei ole sedavõrd
mõjuvad, et need saaksid kaasa tuua kaebetähtaja ennistamise. Vastustaja jääb seisukohale, et
kaebus perioodi 18.02-23.04.2011 osas oli aegunud.

RINGKONNAKOHTU PÕHJENDUSED

9. Ringkonnakohus leiab, et apellatsioonkaebus tuleb jätta rahuldamata.

10. Esmalt teeb ringkonnakohus kindlaks, millises osas kuulub T. Pärna apellatsioonkaebus
ringkonnakohtus läbivaatamisele (I); annab seejärel hinnangu kaebaja kahjuhüvitise nõude
põhjendatusele seonduvalt kambri nr 17 põrandapinna väiksusega ning kambris riiete pesemise
ja kuivatamisega (II); viimaks lahendab menetlusosaliste taotlused ja jagab menetluskulud (III).

                                               I

11. Apellatsiooniastmes on vaidlus kaebajal väidetava kahju tekkimise üle seonduvalt Viljandi
arestimaja kambri nr 17 ebapiisava põrandapinnaga ning kambris riiete pesemise ja
kuivatamisega. Samas leiab ringkonnakohus, et kaebaja apellatsioonkaebuses märgitud
kinnipidamistingimuste õiguspärasust on võimalik hinnata üksnes perioodide 22.04-20.05.2011
ja 28.10.-25.11.2011 osas. Perioodi 18.02.-21.04.2011 osas tuleb halduskohtu otsus kaebaja
põhjendustest olenemata tühistada ning kaebus läbi vaatamata jätta, kuna kaebaja ei järginud
nõude kohtueelseks lahendamiseks ettenähtud korda. Ringkonnakohus põhjendab oma
seisukohta järgnevalt.

12. RVastS § 17 lg 1 sätestab, et kahju hüvitamiseks võib esitada taotluse kahju tekitanud
haldusorganile või kaebuse halduskohtule. Seega saab isik valida, kas pöörduda kohe
kaebusega halduskohtusse või läbida kohtueelne menetlus. Viimasel juhul allutab isik end ka
vastava menetluse reeglitele. Enne halduskohtusse pöördumist kasutas kaebaja RVastS-is
sätestatud võimalust nõuda esmalt kahju hüvitamist haldusorganilt. Olukorras, kus isik otsustab
omal vabal tahtel kasutada RVastS-is sätestatud kohtueelset menetlust, ei saa ta seejärel
RVastS-is sätestatud menetlust järgides halduskohtusse pöördudes nõuda haldusorganilt kahju
väljamõistmist suuremas ulatuses kui ta seda haldusorganilt taotles. Ka juhul, kui taotlus on
esitatud hilinemisega, pole kaebaja nõuetekohast kohtueelset menetlust läbinud (Riigikohtu
28.04.2014. a määrus nr 3-3-1-78-13, p 19). Ringkonnakohus leiab, et kahju hüvitamise taotlus
PPA-le perioodi 18.02.-21.04.2011 eest on esitatud hilinemisega.

                                               5
13. RVastS § 17 lg 3 sätestab, et kahju hüvitamise taotlus või kaebus tuleb esitada kolme aasta
jooksul, arvates päevast, millal kannatanu kahjust ja selle põhjustanud isikust teada sai või pidi
teada saama, sõltumata teada saamisest aga 10 aasta jooksul kahju tekitamisest või selle
põhjustanud sündmusest arvates.

14. Kaebaja märgib 03.05.2016. a vastuses ringkonnakohtule, et ühe kinnipidamisperioodi näol
on tegemist jätkuva toiminguga ning ta sai teada kahju tekitamisest alates 20.05.2011, mil ta
paigutati Tartu Vanglasse ja ta sai teada võimalusest esitada endale tekitatud kahju osas kahju
hüvitamise nõue kohtule. Riigikohus on selgitanud, et RVastS § 17 lg 3 ei seo kahjunõude
esitamise tähtaega sellega, milline oli väidetavalt kahju tekitanud tegevuse iseloom – kas
tegemist oli ühekordse, korduva või jätkuva toiminguga varem. Jätkuvalt kahju tekitavates
tingimustes viibimise korral tuleb hinnata, kas ja millisel hetkel pidi isikul olema piisavalt
informatsiooni kahjunõuet õigustavatest asjaoludest. Kui on ilmne, et isik pidi kahjust ja kahju
tekitajast teada saama varem, kui lõppes jätkuv toiming, hakkab ka kahjunõude esitamise
tähtaeg kulgema enne jätkuva toimingu lõppemist. Määrav on, et kannatanul oleksid teada
kahjunõuet õigustavad asjaolud sellisel määral, et koostada piisava edulootusega kaebus.
Kaebuse esitamise tähtaeg võib erandina hakata kulgema enne jätkuva toimingu lõppemist, kui
on ilmne, et isik sai või pidi saama kahju lõplikust ulatusest teada varem (06.03.2014. a otsus
nr 3-3-1-93-13, p-d 13 ja 14).

15. Seega algab jätkuva toimingu puhul kahjunõude esitamise tähtaja kulgemine ajast, millal
kannatanu sai või pidi teada saama kahjust ja seda tekitanud isikust. Eelnevat arvestades ei
tähenda asjaolu, et kaebajat hoiti arestimajas 18.02.-20.05.2011 vältel, et kahjunõude esitamise
tähtaja kulgemist saab arvestada üksnes alates arestimajas kinnipidamise lõppemisest.
Riigikohus on sedastanud, et nõude esitamise tähtaja kulgemise algus on määratletud päevaga,
mil kannatanu sai kahjust ja selle põhjustanud isikust teada. Sealjuures pole oluline, et
kannatanu teaks kõiki kahju tekitamise või kahjuga seonduvaid asjaolusid. Kui isikut hoitakse
pikaajaliselt kinnipidamiskohas väidetavalt ebainimlikes tingimustes, võib eeldada, et ta adub
tingimuste inimväärikust rikkuvat iseloomu mõistliku aja jooksul, sõltumata kahjustava
tegevuse jätkumisest. Kui mittevaralise kahju nõude aluseks olevad asjaolud on isikule teada,
ei takista miski piisava edulootusega kahjunõude koostamist, sest kahju põhjustanud isikus
kaebajal kahtlust olla ei saanud (15.06.2015. a määrus nr 3-3-1-20-15, p-d 11, 12 ja 15).

16. Ringkonnakohus on seisukohal, et arvestades kaebaja kirjeldatud kannatuste iseloomu,
pidid need talle mõju avaldama hakkama suhteliselt koheselt PPA Viljandi arestimaja
kambrisse paigutamisest arvates, kuid kaebaja on kahju hüvitamise nõude esitanud alles aprillis
2014. a. Kaebaja on ka 03.05.2016. a vastuses ise kinnitanud, et kinnipidamistingimused
avaldasid talle kohest ja otsest mõju. Seega pidi kaebaja arestimaja kambrisse saabumise järel
suhteliselt koheselt hakkama tajuma kahju hüvitamise taotluses välja toodud
kinnipidamistingimuste puudusi, mistõttu loeb ringkonnakohus põhjendamatuks kaebaja väite,
et ta sai kahju tekitamisest teada alates 20.05.2011, mil ta paigutati Tartu Vanglasse.
Ringkonnakohtu hinnangul on õigustatud piiritleda kahjuhüvitise nõudeõiguse tähtaega kolme
aastaga lähtuvalt RVastS § 17 lg-st 3, milline aeg on isikule tema õiguste rikkumises selgusele
jõudmiseks ilmselgelt piisav. Kuna kaebaja esitas kahju hüvitamise nõude PPA-le 22.04.2014,
oli nõue tähtaegne kahju osas, mis tekkis alates 22.04.2011. Perioodi 18.02.-21.04.2011 osas ei
pidanud kaebaja kinni nõude esitamiseks ettenähtud 3-aastasest tähtajast.

17. Ringkonnakohus ei nõustu kaebajaga ka selles, et RVastS regulatsioon on kahju hüvitamise
nõude esitamiseks ettenähtud tähtaja osas põhiseadusega või EIÕK-ga vastuolus.



                                                6
18. Kaebaja on arusaamisel, et kuna EIÕK mõistes on art 3 kohased rikkumised aegumatud,
siis ei ole RVastS-i normid prevalentse iseloomuga, et kõrgema õigusjõuga normile kitsendusi
seada. Ringkonnakohus märgib, et kuigi igaüks saab pöörduda EIK-sse, kui ta leiab, et tema
inimõigusi on rikutud ning kui vastav riik on liitunud EÕIK-ga, ei tähenda see käesoleval juhul,
et RVastS § 17 lg 3 osas esineks vastuolu EIÕK-ga. EIÕK sätestab põhitekstis ja
lisaprotokollides igaühe õigusi ja menetlusreegleid nende õiguste kaitseks (Riigiõigus, T.
Annus, 2001, lk 153). EIÕK näeb ette kaebuse esitamiseks tähtaja, milleks on 6 kuud pärast
viimase siseriikliku otsuse vastuvõtmist (art 35 lg 1). Seega ei näe EIÕK ette tähtaegu, mille
jooksul tuleb isikul pöörduda siseriikliku kohtu või haldusorgani poole mittevaralise kahju
hüvitamise nõudega.

19. Ringkonnakohus möönab, et EIK praktika järgi peab konventsiooniga liitunud riik EIÕK
art 13 järgi tagama, et riigisisesed õiguskaitsevahendid oleksid tõhusad nii õiguslikult kui ka
faktiliselt ning et õiguskaitsevahendi rakendamise tulemusena tehtaks otsus kaebuse kohta ning
määrataks võimaliku tuvastatud rikkumise korral piisav hüvitis (26.10.2000. a otsus Kudła vs
Poola, p 17). See kohustus seob eelkõige seadusandjat, kes on kohustatud kehtestama normid,
mis piisava tõenäosusega ja piisaval määral tagaks põhiõiguste teostumise ning kaitse. EIK on
leidnud, et EIÕK art 13 rikkumine esineb, kui avaldajal ei olnud kasutada efektiivseid
abinõusid, seega avaldajal oleks pidanud olema võimalus esitada kaebus hüvitise saamiseks
mittevaralise kahju tekitamise eest (03.04.2001. a otsus nr 7229/95, Keenan vs
Ühendkuningriigid). Käesolevas asjas ei ole vaidlust, et kaebaja on saanud kahju hüvitamise
nõudega pöörduda esmalt haldusorgani poole ja seejärel ka kohtu poole ning samas ei ole
kaebaja esitanud asjaolusid, mille pinnalt saaks järeldada, et tema poolt kahju hüvitamise
taotluse õigeaegne esitamine kogu vaidlustatud perioodi osas oli takistatud. Seega ei olnud
piiratud kaebaja õigust tõhusale menetlusele. Eeltoodust tulenevalt ei ole asjakohane kaebaja
viide EIK lahendile Shishanov vs Moldova (nr 11353/06), milles EIK leidis, et siseriiklikud
õiguskaitsevahendid ei tohi jääda teoreetiliseks, vaid peavad olema tegelikkuses kättesaadavad.

20. Riigikohus on leidnud, et kaebeõiguse piiramine ei ole vastuolus Põhiseadusega
(11.11.2004. a otsus nr 3-3-1-66-04, p 11). PS § 15 lg 1 lausest 1 tuleneb igaühe õigus pöörduda
oma õiguste ja vabaduste rikkumise korral kohtusse. See aga ei tähenda, et isikul, kes leiab, et
tema õigusi on rikutud, peab olema piiramatu võimalus pöörduda kohtusse. Kohtusse
pöördumise õiguse mõningane kitsendamine on õiguskindluse ja kohtusüsteemi
ülekoormamise vältimiseks vajalik (06.09.2007. a määrus nr 3-3-1-40-07, p 11). Sama kehtib
ringkonnakohtu hinnangul ka kahju hüvitamise nõudega haldusorgani poole pöördumisel.
Eeltoodud põhjustel ei ole alust asuda seisukohale, et kahju hüvitamise nõude esitamiseks
ettenähtud 3-aastane tähtaeg oleks vastuolus PS-ga või EIÕK-ga. Viidatud tähtaeg on piisav, et
isikul oleks võimalik otsustada kaebeõiguse kasutamise üle ning seda ka kaebaja väidetud
kinnipidamistingimuste kumulatiivse mõju korral.

21. Ringkonnakohus jätab rahuldamata ka kaebaja taotluse, küsida Euroopa Kohtult eelotsust
selle kohta, kas RVastS § 17 lg 3 kitsendab ebaproportsionaalselt EIÕK artiklitega 3 ja 13
tagatud õigust tõhusale õiguskaitsevahendile ebainimlike kinnipidamistingimuste kohta ning
kas ühenduse õigusega on kooskõlas siseriiklik regulatsioon, mis kitsendab EIÕK art 3
tähenduses ebakohaste kinnipidamistingimuste eest hüvitise saamist 3-aastase tähtajaga arvates
päevast, millal kannatanu kahjust ja selle põhjustanud isikust teada sai või pidi teada saama
ning kas Eesti Vabariik on vastavalt EIK lahendile Kochetkov vs Eesti (nr 41653/05) viinud
ellu seadusemuudatused ühenduse õigusega kooskõlastamiseks. Ringkonnakohus märgib, et
Euroopa Kohtul puudub pädevus liikmesriigi õiguse ning EIÕK omavahelise vastavuse
tõlgendamiseks (Vt Euroopa Kohtu 29.05.1997. a otsus asjas C-299/95: Kremzow vs Austria).


                                               7
EIÕK tõlgendamise pädevus on ainult EIK-il, kuid EIK ei võta sarnaselt Euroopa Kohtule
arutamiseks liikmesriigi kohtute eelotsusetaotlusi.

22. HKMS § 199 lg 2 p 3 järgi võib ringkonnakohus apellatsioonkaebuse ja selle vastuväidete
põhjendustest olenemata kohtulahendi tühistada ja saata asja uueks arutamiseks halduskohtule,
kui kohtumenetluse normide muid olulisi rikkumisi ei ole võimalik apellatsioonimenetluses
kõrvaldada. HKMS § 199 lg 3 sätestab, et kui menetlusõiguse normi on oluliselt rikutud, kuid
seda rikkumist ei ole võimalik kõrvaldada halduskohtus ega apellatsioonimenetluses, lahendab
ringkonnakohus asja sisuliselt seda halduskohtule tagasi saatmata. HKMS § 200 p 5 järgi on
ringkonnakohtul apellatsioonkaebuse lahendamisel õigus halduskohtu otsus osaliselt või
täielikult tühistada ja jätta kaebus läbi vaatamata või lõpetada asja menetlus. HKMS § 151 lg 1
p 1 sätestab, et kohus jätab kaebuse läbi vaatamata, kui pärast kaebuse menetlusse võtmist
ilmnevad HKMS § 121 lg-s 1 sätestatud alused. HKMS § 121 lg 1 p-st 4 tulenevalt kohus
tagastab kaebuse, kui kaebaja ei ole pidanud kinni nõude kohtueelseks lahendamiseks
ettenähtud kohustuslikust korrast. Ringkonnakohus jätab kaebuse perioodi 18.02.-21.04.2011
osas läbi vaatamata ning tühistab vastavas osas halduskohtu otsuse. Eeltoodust tulenevalt
vaatab ringkonnakohus apellatsioonkaebuse järgnevalt läbi vaid ulatuses, mis puudutab
väidetava kahju tekkimist seonduvalt Viljandi arestimaja kambri nr 17 ebapiisava
põrandapinnaga ning kambris riiete pesemise ja kuivatamisega perioodidel 22.04-20.05.2011
ja 28.10.-25.11.2011.

                                               II

23. Ringkonnakohus nõustub vaidlustatud osas halduskohtu otsuse põhjendustega ega pea
vajalikuks neid korrata (HKMS § 201 lg 4). Vastuseks kaebaja apellatsioonkaebuses väidetule
märgib ringkonnakohus järgmist.

24. Asjas ei ole vaidlust selle üle, et T. Pärn viibis Viljandi arestimajas perioodidel
22.04.-20.05.2011 (kokku 29 päeva) ja 28.10.-25.11.2011 (kokku 29 päeva) ning kambris nr 17
viibis ta ajavahemikul 17.-20.05.2011 (kokku 4 päeva) üksinda (tl 27). Vastustaja andmetel on
kambri nr 17 suurus 6,1 m², WC alla jääva ala suurus ca 0,6 m², magamisaseme suurus 1,52 m²
ja valamu suurus 0,18 m² (vastus apellatsioonkaebusele, p 2.1, tl 76p). Eeltoodule ei ole kaebaja
apellatsiooniastmes ka vastu vaielnud. Kaebaja heidab apellatsioonkaebuses kohtule ette, et
viimane ei arvestanud isiku isikliku ruumi suuruse arvutamisel kambri põrandapinnast maha
mööbli alla jääva ala pindala (kraanikauss, voodi, tualett). Halduskohus on vaidlustatud otsuse
p-s 29 asunud seisukohale, et isikliku ruumi suuruse arvutamiseks ei tule maha arvata kambri
pindalast mööbliga kaetud põrandapinda ning minimaalse isikliku ruumi nõue on täidetud ja
seda ka juhul, kui kambris asuva tualeti kasutamiseks vajalik ruum kambri pindalast maha
arvata. Seejuures on halduskohus asjakohaselt lähtunud isiku isikliku ruumi suuruse
arvestamisel nii siseriiklikust õigusest (ASkE § 9 lg 3) kui ka arvestanud EIK väljakujunenud
praktikat. Siinkohal peab ringkonnakohus vajalikuks veelkord märkida, et ASkE § 9 lg 3 ei
sätesta, et mõeldud on vaba põrandapinda. Ka ei tulene EIÕK-st lõplikult ja üheselt, kui palju
isiklikku ruumi tuleb igale kinni peetavale isikule tema inimväärikaks kohtlemiseks tagada.
EIK praktika kohaselt aktsepteeritakse kinni peetava isiku isikliku ruumina kambri pindala ning
seal viibivate kinnipeetavate arvu jagatist (nt EIK 05.04.2012. a otsus asjas Jirsak vs Tšehhi).
Mööblit on EIK arvesse võtnud vaid täiendava argumendina olukorras, kus kohus leidis, et
kambris oli ruumi vähe (nt otsus Tunis vs Eesti, p 46 ja Jevšnik vs Sloveenia, p 21). EIK on
osutanud kambri mööbli alla jäävale põrandapinnale üksnes olukordades, kus kinnipeetava
isiklik ruum kambris oli alla 3 m², sisaldades ka mööblit, mis täiendavalt vähendas isiklikku
ruumi, et rõhutada EIÕK art 3 rikkumist. EIK sedastab, et kui kinnipeetavale võimaldatav
isiklik ruum on vahemikus 3-4 m², siis sõltub vangistustingimuste kooskõla EIÕK art 3

                                               8
nõuetega muudest tingimustest, s.h tualeti privaatse kasutamise võimalus, naturaalse valguse ja
õhu juurdepääs, piisav küte ning muud sanitaartingimused (nt 10.01.2012. a otsus Ananyev jt
vs Venemaa, p 149; 05.04.2012. a otsus Jirsak vs Tšehhi, p 64).

25. Kaebaja viidatud CPT aruannetes esitatakse üksnes mittesiduvaid ettepanekuid (Riigikohtu
07.04.2010. a otsus nr 3-3-1-5-10, p 19). Riigikohtu 09.12.2015. a otsuses nr 3-3-1-42-15 on
märgitud, et kuigi EIK on vanglakambri põrandapinna kaasuste asjaolusid vahel refereerinud
tualettruumi pindala arvesse võtmata (nt asi nr 36059/12: Bordenciu/Rumeenia, p-d 9-17), on
ta teistes asjades jällegi arvestanud kambripinda koos tualetiga (nt asi nr 44753/12:
Gégény/Ungari, p-d 6; 29334/11: Lutsenko/Ukraina, p 117). Sageli on EIK riive intensiivsuse
hindamisel rõhutanud ka seda, et vaadeldud isiklik ruum on hõlmanud ka WC ning mööblialust
pinda, ning käsitlenud riivet selle võrra intensiivsemana (nr 43589/02:
Salakhutdinov/Venemaa, p 72; 30112/04: Petrenko/Venemaa, p 39). EIK praktikast ei tulene
aga, et ilma tualettruumi pindala ja mööblialust põrandat arvesse võtmata peab kinnipeetava
käsutuses igal juhul olema põrandapinda vähemalt 3 m² või et soovitavalt võiks seda olla
vähemalt 4 m². Sellist kohustust ei tulene ka Eesti õigusaktidest. Eeltoodust võib järeldada, et
ka WC alust pinda ei pea alati kambri üldpinnast maha arvama. Vastustaja vastuses
apellatsioonkaebusele esitatud täpsustatud mõõtmise tulemustest nähtuvalt on kambris nr 17
WC alla jääva ala suurus ca 0,6 m². Halduskohus lähtus enda hinnangu andmisel sellest, et
tualett ei hõlma rohkem kui 2 m² põrandapinnast, millisel juhul oleks isiku arvestusliku isikliku
ruumi suuruseks kambris 4,1 m². Kuid sõltumata sellest, kas WC suurusena käsitada 2 m² või
0,6 m², oli ringkonnakohtu hinnangul, lähtuvalt kambri nr 17 suurusest (6,1 m²) ja ka asjaolust,
et kaebaja viibis kambris üksinda, kaebaja osas põrandapinna nõue igal juhul tagatud. Kaebaja
ei ole asjas esile toonud asjaolusid, mis võiksid tingida tema inimväärikuse alandamise
õigusliku hindamise erinevalt EIK praktikast. Ringkonnakohus on seisukohal, et kambris nr 17
oli kaebajal põrandapinda üle EIK soovitusliku määra, seega ei ole vaidlusalusel perioodil
kaebaja inimväärikust alandatud.

26. Kaebaja etteheide apellatsioonkaebuses, et halduskohus on jätnud tähelepanuta kaebuses
viidatud lahendi asjas nr 3-14-64, ei ole asjakohane. Kohtute infosüsteemi kaudu oli viidatud
asjas tehtud kohtulahend kohtule kättesaadav. Esmalt peab ringkonnakohus vajalikuks märkida,
et viidatud asja asjaoludest nähtuvalt ei olnud kaebaja poolt vaidlustatud Viljandi arestimaja
kambri nr 17 põrandapinna väiksust ning halduskohus ei ole asjas tuvastanud kambris pesu
pesemise ja kuivatamise osas kinnipidamistingimuste õigusvastasust. Muude vaidlustatud
asjaolude mõningane kattuvus käesolevas asjas vaidlustatuga ei oma sisulist tähendust, sest
määravat tähendust ei saa omistada asjaolule, millise lahendi on kohus teises asjas teinud ja kas
kohus on varasemat lahendit konkreetse asja lahendamisel arvesse võtnud või mitte.

27. Ringkonnakohus on seisukohal, et väljaspool kambrit riiete pesemise ja kuivatamise
võimaldamine ei kuulu ASkE-s sätestatust tulenevalt kinnipeetu õiguste ega ka arestimaja
kohustuste hulka. VangS § 93 lg 1 kohaselt kannab vahistatu isiklikke riideid. Kui
kandmiskõlblikud isiklikud riided puuduvad või kui vahistatu ei soovi neid kanda, annab
vanglateenistus või arestimaja vahistatule tasuta riietuse. Seega oli kaebajal osundatud sättele
tuginedes võimalik arestimajas viibimise ajal kanda mitte üksnes enda isiklikke riideid, vaid ka
arestimaja poolt antud riietust. Samas ei ole kaebaja käesolevas asjas väitnud, et ta on Viljandi
arestimajas viibimise ajal viimaselt puhtaid riideid taotlenud ja arestimaja on sellest keeldunud.
Järelikult oli kaebajal kambris väidetavalt liigse niiskuse vältimiseks võimalik isiklikest riietest
loobuda. Lisaks märgib ringkonnakohus, et kuigi kaebaja väitel ei olnud tema lähedastel
majandusliku olukorra tõttu võimalik igal nädalal teda arestimajas külastada, ei ole kaebaja
siiski väitnud, et külaskäigud ei olnud üldse võimalikud. Ka pesemiseks riiete koju saatmise
võimaluse kasutussagedus oli kaebaja enda määrata. Seega ringkonnakohus nõustub

                                                 9
halduskohtu seisukohaga, et kambris niiske sisekliima tekitamine pesupesemise ja kuivatamise
tõttu ei olnud vajalik ja sõltus eelkõige kaebaja enda tegevusest.

                                               III

28. Eeltoodut arvestades jätab ringkonnakohus apellatsioonkaebuse rahuldamata ja tühistab
Tartu Halduskohtu 17.08.2015. a otsuse osas, milles halduskohus lahendas T. Pärna kaebuse
PPA-lt Viljandi arestimajas 18.02.-21.04.2011 viibitud aja eest kahju hüvitamise nõudes.
Ringkonnakohus jätab T. Pärna kaebuse kahju hüvitamiseks perioodi 18.02.-21.04.2011 (k.a)
osas läbi vaatamata. Muus osas jätab ringkonnakohus Tartu Halduskohtu otsuse muutmata.

29. T. Pärn palus apellatsioonkaebuses kanda kahjuhüvitis L.P. arvelduskontole. Kaebaja
viibib käesoleval ajal Tartu Vanglas. Kohtupraktikas on leitud, et kohtuotsuse alusel
kinnipeetava kasuks vanglalt väljamõistetavad summad (s.h menetluskulud) on käsitatavad
muude kinnipeetavale laekuvate summadena VangS § 44 lg 1 tähenduses (Riigikohtu
08.01.2009. a otsus nr 3-3-1-86-06, p 16) ning kinnipidamisasutuses viibival isikul on õigus
käsutada haldusorganilt välja mõistetavat mittevaralise kahju hüvitist ja näidata, kellele ja
millisele arvelduskontole see tuleks kanda ning VangS § 44 ei piira vastavat käsutusõigust
(Riigikohtu 10.10.2013. a otsus nr 3-3-1-38-13, p 24). Eelnevast juhinduvalt kohustab
ringkonnakohus vastustajat halduskohtu poolt väljamõistetud kahjuhüvitise summas 52 eurot
kandma kaebaja poolt näidatud arvelduskontodele.

30. Tartu Halduskohus jättis 17.08.2015. a otsusega menetluskulud menetlusosaliste endi
kanda. Kuna ringkonnakohus jätab kaebaja apellatsioonkaebuse rahuldamata, siis puudub alus
muuta esimese astme kohtu menetluskulude jaotust.

31. HKMS § 118 lg 3 sätestab, et kui menetlusabi saaja on kohustatud hüvitama menetluskulud
ja vastaspoolelt neid tema kasuks välja ei mõisteta, jätab kohus menetluskulud riigi kanda. Tartu
Halduskohus vabastas 12.08.2014. a määrusega (tl 15-15p) kaebaja riigilõivu tasumisest
kaebuse esitamisel. Tartu Ringkonnakohus jätkas 16.09.2015. a määrusega (tl 70-71) kaebajale
halduskohtu poolt antud menetlusabi kaebuse esitamisel riigilõivu tasumisest vabastamiseks.
Kuna ringkonnakohus jätab kaebaja apellatsioonkaebuse rahuldamata, siis lähtuvalt HKMS
§ 118 lg-s 3 sätestatust jätab ringkonnakohus kaebaja menetluskulud (riigilõiv)
apellatsiooniastmes Eesti Vabariigi kanda.

32. Kaebaja palub koopiat enda 03.05.2016. a vastusest. Ringkonnakohtu hinnangul puudub
kaebajal vajadus enda õiguste kaitseks 03.05.2016. a vastusest koopiat saada. Seega on taotlus
läbimõtlematu ja jääb rahuldamata. Ringkonnakohus märgib selgitavalt, et
menetlusdokumentidest ärakirjade saamise õigus ei ole piiramatu. Koopiate tegemise ja
saatmisega kaasnevate kulude jätmine riigi kanda peab olema õiguste kaitse seisukohast vajalik.
Õigus ärakirja saada on piiratud, kui vajadus selleks puudub või on sedavõrd väike, et taotlust
võib pidada ilmselgelt pahatahtlikuks või läbimõtlematuks. Lisaks puudub menetlusosalisel
üldjuhul põhjendatud vajadus saada ärakirju tema enda poolt kohtule esitatud
menetlusdokumendist. Niisuguse dokumendi sisu on isikule teada ning tal on reeglina enne
dokumendi kohtule esitamist võimalik teha sellest omale ärakiri (Riigikohtu 08.09.2015. a
määrus nr 3-7-1-502-15).



  /allkirjastatud digitaalselt/    /allkirjastatud digitaalselt/   /allkirjastatud digitaalselt/
           Mail Lokk                        Einar Vene                     Tiina Pappel

                                                10

                         KOHTUMÄÄRUS
 Kohus                                 Tallinna Halduskohus
 Kohtunik                              Sirje Kaljumäe
 Määruse tegemise aeg ja koht          25. jaanuar 2016, Tallinn
 Haldusasja number                     3-16-85
 Haldusasi                             D.K.i kaebus
 Menetlusosalised ja                   Kaebaja – D.K.
 nende esindajad                       Vastustaja – Tallinna Vangla
 Menetlustoiming                       Kaebuse tagastamine

RESOLUTSIOON

       Tagastada D.K.i kaebus läbivaatamatult.

Edasikaebamise kord

Määruse peale saab esitada Tallinna Halduskohtu kaudu määruskaebuse Tallinna
Ringkonnakohtule 15 päeva jooksul määruse kättetoimetamisest arvates.

ASJAOLUD JA SENINE MENETLUS
1.      Tallinna Halduskohtule saabus 11.01.2016 D.K.i kaebus. Kaebusest ja selle lisadest
nähtuvalt seondub vaidlus Tallinna Vangla 19.08.2015 vastusega nr 5-18/15/20417-2 kaebaja
selgitustaotlusele, samuti kaebajalt erinevate esemete (sh elastikside) äravõtmisega
vanglateenistuse poolt. Kaebaja viitab ka inimväärikust alandavale kohtlemisele. Kaebusele on
lisatud nimetatud vastus ning 08.07.2015 ja 12.09.2015 (2 tk) aktid kaebajalt erinevate esemete
äravõtmise kohta.
Kaebusest ilmneb, et kaebaja ei ole rahul temalt erinevate esemete (kingalusikas,
šampoonipudel šampooniga, purk teejoomiseks koos teega, lõikelaud, pildiraamid, elastikside)
äravõtmisega. Kaebusest nähtuvalt ei ole kaebaja rahul ka selgitustaotlusele saadud 19.08.2015
vastusega nr 5-18/15/20417-2. Kaebaja viitas ka väärikust alandavale kohtlemisele ning
elastiksidemega seonduvalt selgitab, et tal valutab tihti jalg.
Kohus palus 12.01.2016 käiguta jätmise määrusele kaebajal selgitada kohtusse pöördumise
eesmärki (kas kaebaja soovib esemete tagastamist, nende äravõtmise selgitamist või hoopis
kahju hüvitamist). Kohus selgitas kaebajale erinevate nõuete esitamise võimalust ning
kohtueelse menetluse läbimise vajadust enamuse nõuete (v.a tuvastamisnõue) esitamise puhul.
2.     Kaebaja teatas vastuseks 12.01.2016 kohtumäärusele, et soovib kahju (materiaalne ja
kahju tervisele) hüvitamist, mis on tekkinud seeläbi, et kaebajalt võeti ära esemed ning hävitati,
seda korrektselt selgitamata, samuti pidi ta elastiksideme puudumise tõttu kannatama valu (tl
11 ja pöördel).

3.    Tallinna Vangla on vastuseks kohtu järelepärimistele teatanud, et kaebja ei ole seoses
esemete äravõtmisega vastustajale kahju hüvitamise nõuet esitanud (tl 24–25).
KOHTU PÕHJENDUSED
4.     Halduskohtumenetluse seadustiku (HKMS) § 120 lg 1 p 8 kohaselt kontrollib kaebuse
saanud kohus, ega ei esine alust kaebuse tagastamiseks või käiguta jätmiseks. HKMS § 121 lg
1 p 4 kohaselt tagastab kohus kaebuse, kui kaebaja ei ole pidanud kinni nõude kohtueelseks
lahendamiseks ettenähtud kohustuslikust korrast.
5.     HKMS § 47 lg 1 järgi võib seadus näha mõnda liiki nõude lahendamiseks ette
kohustusliku vaidemenetluse või muu kohustusliku kohtueelse menetluse. Sellisel juhul võib
kaebuse esitada üksnes siis, kui isik on pidanud kinni nõude kohtueelseks lahendamiseks
ettenähtud korrast. Kohus on lasknud kaebajal oma kohtusse pöördumise eesmärki selgitada
ning kaebaja on kinnitanud, et soovib kahju hüvitamist.
6.      Vangistusseaduse (VangS) § 11 lg 8 kohaselt on kinnipeetaval või vahistatul õigus
vangla tekitatud kahju hüvitamiseks pöörduda halduskohtu poole tingimusel, et ta on eelnevalt
esitanud riigivastutuse seaduses (RVastS) sätestatud korras kahju hüvitamise taotluse vanglale
ning vangla on taotluse tagastanud või rahuldamata või tähtaegselt läbi vaatamata jätnud. Seega
saab kinnipeetav esitada halduskohtule kaebuse vangla tekitatud kahju hüvitamiseks üksnes
juhul, kui on läbitud kohustuslik kohtueelne menetlus vastavalt VangS § 11 lg-le 8.
7.      Eelnevast järeldub, et kaebaja ei ole läbinud kohustuslikku kohtueelset menetlust
HKMS § 47 lg 1 ja VangS § 11 lg 8 tähenduses ning seega tuleb kaebus HKMS § 121 lg 1 p 4
alusel tagastada.
8. HKMS § 2 lg 5 kohaselt peab kohus andma menetlusosalisele selgitusi, et tema huvide
kaitseks vajalik avaldus ei jääks esitamata õigusliku kogenematuse tõttu. Kohus on kaebajale
12.01.2016 määruses selgitanud erinevaid kaebuste liike ja vajadust läbida eelnevalt kohtueelne
menetlus. Kohtu hinnangul ei ole praeguses asjas ka täiendavate selgituste abil võimalik tagada
paremini kaebaja õiguste kaitset. Kaebusele lisatud tõenditest ei nähtu, kas ära võetud esemed
ka tegelikult juba hävitatud on. Olukorras, kus kaebajalt ära võetud esemed on säilinud, oleks
tõhus õiguskaitsevahend esemete tagastamiseks kohustamise nõue. Kuid ka kohustamisnõude
puhul tuleb eelnevalt läbida kohustuslik vaidemenetlus vastavalt VangS § 11 lg-le 5. Olukorras,
kus esemed on hävitatud, on kahju hüvitamise nõue iseenesest otstarbekas, kuid tuleb läbida
kohustuslik kohtueelne menetlus. Samuti on hüvitamisnõue otstarbekas väidetava valu
põhjustamise korral, mida kaebaja märgib seoses elastiksideme äravõtmisega.
9. Kohus selgitab, et HKMS § 43 lõike 2 järgi ei võta kaebuse tagastamine õigust pöörduda
uuesti seadusega ettenähtud korras kohtusse. Kaebuse tagastamisel loetakse, et kaebus ei ole
kohtu menetluses olnud. Seega on kaebajal võimalus pärast Tallinna Vanglale kahju hüvitamise
taotluse esitamist ja vangla poolt selle lahendamist, otsusega mittenõustumisel pöörduda
kaebusega halduskohtusse. Samuti tekib õigus kohtusse pöörduda, kui Tallinna Vangla ei
lahenda taotlust RVastS § 18 lg-s 1 sätestatud kahekuulise tähtaja jooksul või tagastab taotluse.

/allkirjastatud digitaalselt/

Sirje Kaljumäe



                                                                                         2(2)

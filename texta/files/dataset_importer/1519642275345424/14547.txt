                                                                  Tsiviilasi nr 2-15-125903




                          KOHTUOTSUS
                              EESTI VABARIIGI NIMEL
                                TAGASELJAOTSUS

Kohus                             Tartu Maakohus
Kohtunik                          Lea Aavastik
Otsuse tegemise aeg ja koht       25. mai 2016, Tartu Kohtumaja
Tsiviilasi                        AS Starman hagi Irina Levtšenko vastu võla nõudes
Tsiviilasja hind                  404 eurot 72 senti
Menetlusosalised ja nende         hageja AS Starman, registrikood 10069659; asukoht
esindajad                         Akadeemia tee 28, 12618 Tallinn;
                                  hageja lepinguline esindaja Kadri Timuska,
                                  Julianuse Õigusbüroo OÜ, e-post jurist@julianus.ee;
                                  kostja Irina Levtšenko, isikukood XXXX; elukoht
                                  XXXX.
Menetlus                          kirjalik menetlus, lihtmenetlus

RESOLUTSIOON
   1. Hagi rahuldada tagaseljaotsusega osaliselt.

   2. Välja mõista Irina Levtšenkolt (Levtšenko) AS Starman kasuks AS-i Starman
      ja Irina Levtšenko vahel 09.08.2012 sõlmitud liitumis- ja teenuse osutamise
      lepingu nr L-664460 alusel tekkinud võlgnevus 166 (ükssada kuuskümmend kuus)
      eurot 11 senti, millest põhivõlg on 105.42 eurot ja sissenõutavaks muutunud
      viivis 60.69 eurot.

   3. Jätta rahuldamata AS Starman hagi Irina Levtšenko vastu põhivõla 133.91
      eurot (trahvid 29.91 eurot ja 90 eurot, teenuse piiramise tasu 9 eurot ja
      võlahaldustasu 5 eurot) ning viivise 61.02 eurot osas.

   4. Välja mõista Irina Levtšenkolt AS Starman kasuks viivis 0,05% tasumata
      põhivõlalt 105.42 eurolt päevas alates 23.02.2016 kuni põhivõla tasumiseni, kuid
      kuid mitte rohkem kui 44.73 eurot.
   5. Tunnistada tagaseljaotsus tagatiseta viivitamata täidetavaks.
   6. Toimetada otsus kätte menetlusosalistele.
Menetluskulude jaotus ja kindlaksmääramine
   7. Jätta hageja menetluskuludest 46% kostja kanda ja 54% hageja kanda.
   8. Määrata AS Starman menetluskulude rahaliseks suuruseks 170 (ükssada
      seitsekümmend) eurot, millest 100 eurot on riigilõiv ja 70 eurot lepingulise
      esindaja kulud põhjendatud ja vajalikus ulatuses TsMS § 175 lg 1 mõttes.
   9. Välja mõista Irina Levtšenkolt AS Starman kasuks menetluskulude katteks 78
      (seitsekümmend kaheksa) eurot 20 senti.
   10. Irina Levtšenkol tasuda hüvitamisele kuuluvatelt menetluskuludelt käesoleva
       lahendi jõustmisest kuni täitmiseni viivist võlaõigusseaduse § 113 lg 1 teises
       lauses ettenähtud ulatuses.
Kaja esitamine
Hagimaterjalid ja kirjaliku vastuse nõue on kostjale kätte toimetatud 25.04.2016
TsMS §-s 326 sätestatud korras. Kostja kohtule vastanud ega kirjalikke vastuväiteid
esitanud ei ole. Kostjat hoiatati, et kohtu määratud tähtajaks vastamata jätmise korral võib
kohus hageja taotlusel hagi rahuldada tagaseljaotsusega.
Kostja võib esitada Tartu Maakohtule tagaseljaotsuse peale kaja, kui tema tegevusetus, mis
oli tagaseljaotsuse tegemise aluseks, oli tingitud mõjuvast põhjusest. Kaja võib esitada
sõltumata mõjuva põhjuse olemasolust, kui hagi oli kostjale või tema esindajale kätte
toimetatud muul viisil kui isiklikult allkirja vastu üleandmisega või elektrooniliselt või kui
tagaseljaotsust ei võinud seaduse kohaselt teha. Kaja võib esitada tagaseljaotsuse
kättetoimetamisest alates 30 päeva jooksul. Kajalt tasutakse riigilõivu asemel kautsjon.
Kautsjonina tasutakse summa, mis vastab riigilõivule poolelt hagihinnalt, kuid mitte vähem
kui 100 eurot ja mitte rohkem kui 1 500 eurot.
Menetlusabi taotlemisel peab menetlusabi taotleja seaduses sätestatud tähtaja järgimiseks
tegema tähtaja kestel ka menetlustoimingu, mille tegemiseks ta menetlusabi taotleb,
eelkõige esitama kaja.
Apellatsioonkaebuse esitamine
Hageja võib esitada otsuse peale apellatsioonkaebuse Tartu Ringkonnakohtule 30 päeva
jooksul alates otsuse kättetoimetamisest, kuid mitte hiljem kui viie kuu möödumisel otsuse
avalikult teatavakstegemisest. Kui apellant soovib asja arutamist kohtuistungil, peab ta seda
apellatsioonkaebuses märkima; vastasel juhul loetakse, et ta on nõus asja lahendamisega
kirjalikus menetluses.
Lihtmenetluse asjas esitatud apellatsioonkaebus võetakse Tartu Ringkonnakohtu
menetlusse üksnes juhul, kui maakohtu otsuse tegemisel on selgelt ebaõigesti kohaldatud
materiaalõiguse normi või on selgelt rikutud menetlusõiguse normi või on selgelt
ebaõigesti hinnatud tõendeid ja see võis oluliselt mõjutada lahendit.

Kirjeldav ja põhjendav osa
Tsiviilkohtumenetluse seadustiku (TsMS) § 444 lg 3 alusel põhjendab kohus
tagaseljaotsuses vaid hagi osalist rahuldamata jätmist ja menetluskulusid.

Kohus leiab, et AS-i Starman hagi Irina Levtšenko vastu on õiguslikult põhjendatud
osaliselt. Õiguslikult põhjendamata osas jätab kohus hagi TsMS § 407 lg 6 alusel
rahuldamata.

Kohus on seisukohal, et hageja nõue ei ole õiguslikult põhjendatud trahvide 29.91 eurot ja
90 eurot, samuti teenuse piiramise tasu 9 eurot ning võlahaldustasu 5 eurot osas.

AS Starman ja kostja sõlmisid 09.08.2012 liitumise- ja teenuseosutamise lepingu
nr L-664460, mis on tüüptingimustel sõlmitud leping VÕS § 35 lg 1 tähenduses. Lepingu
lahutamatuks lisaks olevad üldtingimusi ja hinnakirja saab samuti lugeda tüüptingimusteks.

                                                                                                 2
Kohus leiab, et kui hageja nõude aluseks on tüüptingimustel sõlmitud leping, siis peab
kohus kontrollima tüüptingimuste kehtivust. Riigikohtu praktika kohaselt on kohtul
kohustus kontrollida tüüptingimuste kehtivust ka siis, kui pooled ise ei ole sellele
tuginenud (Riigikohtu tsiviilkolleegiumi otsus nr 3-2-1-125-08, p 14, nr 3-2-1-156-13,
p 10). Tüüptingimuste kontrollimine on kohtu kohustus, sest TsMS § 438 lg 1 kohaselt on
tegemist õiguse kohaldamisega.

VÕS § 42 lg-s 1 on sätestatud, et tüüptingimus on tühine, kui see lepingu olemust, sisu,
sõlmimise viisi, lepingupoolte huvisid ja teisi olulisi asjaolusid arvestades kahjustab teist
lepingupoolt ebamõistlikult, eelkõige siis, kui tüüptingimusega on lepingust tulenevate
õiguste ja kohustuste tasakaalu teise lepingupoole kahjuks oluliselt rikutud või kui
tüüptingimus ei vasta headele kommetele. VÕS § 42 lg 3 p 5 kohaselt lepingus, mille
teiseks pooleks on tarbija, on ebamõistlikult kahjustav eelkõige tüüptingimus, millega
nähakse ette, et teine lepingupool peab oma kohustuse rikkumise korral maksma tingimuse
kasutajale ebamõistlikult suurt leppetrahvi, ebamõistlikult suurt kindlaksmääratud suuruses
kahjuhüvitist või muud hüvitist, või kui teiselt lepingupoolelt võetakse võimalus tõendada
tegeliku kahju suurust.

Hagiavalduse kohaselt kohustus klient lepingu alusel kasutama AS-i Starman Start S, M
või L-Interneti teenust ja Start digiTV teenust 12 kuu jooksul alates lepingu sõlmimisest.
Kui klient lõpetab nimetatud teenuste kasutamise, vormistab teenused ümber teise isiku
nimele või teenuseid piiratakse kliendist tuleneva asjaolu tõttu enne kohustusliku
tarbimisperioodi lõppu, kohustub klient tasuma leppetrahvi vastavalt lepingule 29.91 eurot.
Arve TA-39716 on trahviarve lepingu rikkumise eest.

Lepingu p 3.3 järgi kohustub klient juhul, kui ta on saanud enda allkirjastatud töökäsu
alusel spetsifikatsioonis nimetatud ZUUMtv levigarantii esmase paigaldamise tasuta,
tarbima ZUUMtv levigarantii teenust ja sellega lahutamatult seotud ZUUMtv teenust
vähemalt 24 kuud alates lepingu sõlmimisele järgneva kalendrikuu esimesest päevast. Kui
enne nimetatud tähtaja möödumist klient lõpetab lepingu, vormistab selle ümber teise isiku
nimele, loobub ZUUMtv levigarantii teenusest, vahetab ZUUM-teenuse mõne teise teenuse
vastu või ZUUM-teenust piiratakse kliendist tuleneva asjaolu tõttu, tasub klient AS-ile
Starman leppetrahvi 90 eurot. Seetõttu on esitatud arve nr TA-39774.

Kostjal tekkis võlg seoses tasumata arvetega, mistõttu hageja nõuab kostjalt võla tõttu
teenuse piiramise tasu 9 eurot, mis on toodud arvel A-20360092. Võla tõttu teenuse
piiramise tasu nõue tuleneb lepingu üldtingimuste p-idest 5.2.1. ja 9.9 ning hageja
hinnakirjast. Lepingu üldtingimuste p 5.2.1. järgi kohustub klient tasuma osutatud teenuste
eest vastavalt hinnakirjale ning esitatud arvetele. Lepingu üldtingimuste p 9.9 kohaselt on
Starman AS-il õigus piirata kliendile teenuse osutamist, kui klient pahatahtlikult või
põhjendamatute pretensioonide esitamisega püüab hoiduda arvete tähtaegsest tasumisest.
Kohus leiab, et sisuliselt on tegemist leppetrahvi tasumise kohustusega teenuse eest
tähtaegselt tasumata jätmise puhuks.

Samuti nõuab hageja kostjalt võlahaldustasu 5 eurot, mis on toodud arvel A-20360092.
Arvel kajastuv võlahaldustasu tuleneb hageja kaabelteenuse teenustasude hinnakirjast ning
seda rakendati, kuna kostja viivitas oma võlgnevuse tasumisega hageja ees. Hinnakirja
kohaselt on võlahaldustasu 5 eurot. Kohtu hinnangul on ka võlahaldustasu puhul sisuliselt
tegemist leppetrahvi tasumise kohustusega teenuse eest tähtaegselt tasumata jätmise korral.

Kohus on seisukohal, et eeltoodud tüüptingimustega (lisatingimus ja lepingu p 3.3
leppetrahvi kohta ning hinnakiri) pannakse tarbijast lepingupoolele kohustus tasuda
                                                                                                3
ebamõistlikult suurt kindlaksmääratud suuruses leppetrahvi, kuid tarbijal puudub võimalus
tõendada tegeliku kahju suurust. Leppetrahvi eesmärk peaks olema lihtsustada kohustuse
rikkumisest tekkinud kahju arvestamist ja hüvitamist ning motiveerida võlgnikku oma
kohustusi nõuetekohaselt täitma. Leppetrahvi eesmärgiks ei tohiks olla teenida
võlausaldajale tulu võlgniku makseraskustelt. Tarbimiskohustuse rikkumise eest ette
nähtud leppetrahvid 29.91 eurot ja 90 eurot on ebamõistlikult suured, arvestades teenuse
eest tavapäraselt makstavat tasu ja seda, et arvesse ei võeta perioodi, mil teenust tarbiti. Ka
võla tõttu teenuse piiramise tasu 9 eurot ning võlahaldustasu 5 eurot puhul on sisuliselt
tegemist ebamõistlikult suure leppetrahviga, kuna see ei ole seotud hageja tegelike
kuludega ning eraldi on ettenähtud p-st 9.11 tulenev kohustus hüvitada arve
sissenõudmisega seotud kulud, samuti on hagejal õigus nõuda viivist. Eeltoodu alusel on
kohtu hinnangul lisatingimus ja lepingu p 3.3 leppetrahvi kohta ning hinnakiri teenuse
piiramise tasu ja võlahaldustasu osas VÕS § 42 lg 3 p 5 alusel tühised.

Seega tuleb jätta kostjalt hageja kasuks välja mõistmata põhivõlg kokku 133.91 eurot
(trahvid 119.91 eurot, teenuse piiramise tasu 9 eurot ja võlahaldustasu 5 eurot). Eeltoodu
alusel kuulub kostjalt põhinõudena hageja kasuks väljamõistmisele 105.42 (239.33-133.91)
eurot.

Leppetrahvilt 90 eurot on arvestatud viivist 1178 päeva eest summas 53.01, võla tõttu
teenuse piiramise tasult 9 eurot ja võlahaldustasult 5 eurot on arvestatud viivist 1147 päeva
eest. Kohus tuvastas, et nimetatud osas on nõue põhjendamatu, mistõttu tuleb hageja
viivisenõue jätta rahuldamata 61.02 euro ulatuses (53.01 + (14 x 0,05/100 x 1147)) ja
rahuldada 60.69 euro ulatuses (121.71 – 61.02).

Menetluskulud
TsMS § 173 lg 1 kohaselt märgib asja menetlenud kohus menetluskulude jaotuse
menetlusosaliste vahel kohtuotsuses või menetlust lõpetavas määruses. Tulenevalt TsMS
§ 163 lg-st 1 kannavad pooled hagi osalise rahuldamise korral menetluskulud võrdsetes
osades, kui kohus ei jaota menetluskulusid võrdeliselt hagi rahuldamise ulatusega või ei
jäta menetluskulusid täielikult või osaliselt poolte endi kanda. Kuna kohus rahuldas hageja
nõude 46% ulatuses, jätab kohus hageja menetluskulud 46% ulatuses kostja kanda ja kostja
menetluskulud tema enda kanda.

Maakohus määrab menetluskulude rahalise suuruse kindlaks kohtuotsuses TsMS § 174 lg 2
järgi. Hageja on enda menetluskuluks, mille hüvitamist ta kostjalt taotleb, märkinud tasutud
riigilõivu 100 eurot ja õigusabikulu 178.95 eurot.

Kohus, arvestades, et kohus rahuldab hagi tagaseljaotsusega eelmenetluses seetõttu, et
kostja ei vastanud määratud ajaks kohtule, leiab, et hageja põhjendatud ja vajalikud kulud
õigusabile ei saa olla suuremad kui 70 eurot. Kokku moodustavad hageja põhjendatud ja
vajalikud menetluskulud 170 eurot, millest kostjal tuleb menetluskulude jaotust arvestades
hüvitada 46% ehk 78.20 eurot.

TsMS § 177 lg 4 ja hageja taotluse alusel tuleb kostjal tasuda hüvitamisele kuuluvatelt
menetluskuludelt käesoleva lahendi jõustumisest alates kuni täitmiseni viivist VÕS § 113
lg 1 teises lauses ettenähtud ulatuses.


/digitaalselt allkirjastatud/
Kohtunik

                                                                                                  4

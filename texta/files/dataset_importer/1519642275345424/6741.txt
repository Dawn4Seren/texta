                          KOHTUMÄÄRUS
Kohus                                  Tartu Ringkonnakohus
Määruse tegemise aeg ja koht           20. september 2016, Tartu (kirjalik menetlus)
Kriminaalasja number                   1-14-5282
Kohtukoosseis                          Tiit Lõhmus, Mati Kartau, Maarika Kuusk


Vaidlustatud kohtulahend               Tartu Maakohtu (Tartu kohtumaja) 24. augusti 2016
                                       määrus süüdimõistetu Ergo Jõhve taotluse rahuldamata
                                       jätmise kohta
Kaebuse esitaja ja kaebuse liik        süüdimõistetu Ergo Jõhve (isikukood 38306296016),
                                       määruskaebus

RESOLUTSIOON
   1. Tartu Maakohtu 24. augusti 2016 määrus jätta muutmata.
   2. Süüdimõistetu Ergo Jõhve määruskaebus jätta rahuldamata.

Edasikaebamise kord
KrMS § 384 lg 2 ja § 387 lg 1 kohaselt võib määrusele esitada määruskaebuse Tartu
Ringkonnakohtu kaudu Riigikohtule prokuratuur, advokaadist kaitsja või advokaadi
vahendusel teised kohtumenetluse pooled 15 päeva jooksul, alates päevast, mil isik sai
vaidlustatud määrusest teada või pidi teada saama.

Asjaolud ja menetluse käik
1. 02.08.2016 saabus Tartu Maakohtusse E. Jõhve taotlus ringkonnakohtus ja Riigikohtus
kriminaalasjas nr 1-14-5258 riigi õigusabi saamisega tekkinud menetluskulude riigi kanda
jätmiseks ja väljamõistetava osa ajatamiseks 1 aasta peale. Lisaks taotles E. Jõhve tähtaja
ennistamist, kuna pöördus esmalt oma taotlusega ekslikult Riigikohtu poole.
2. Tartu Maakohtu 24.08.2016 määrusega jäeti E. Jõhve taotlus rahuldamata.
2.1. Kuivõrd seadus ei näe ette tähtaega, millisel tuleks taotlus menetluskulude tasumise
tähtaja pikendamiseks esitada, puudub E. Jõhve taotluse lahendamiseks vajadus tähtaja
ennistamiseks. Seega tuleb tähtaja ennistamise taotlus jätta rahuldamata.
2.2. Samuti puudub alus menetluskulude täielikult või osaliseks riigi kanda jätmiseks. Tartu
Ringkonnakohus kui ka Riigikohus on hinnanud E. Jõhvele riigi õigusabi osutanud kaitsja
taotlusi riigi õigusabi osutamisega kaasnevate kulude hüvitamiseks ning pidanud neid
põhjendatuteks. Antud seisukohtade revideerimiseks puudub alus. Seega jättis ka maakohus
selle taotluse rahuldamata.
2.3. E. Jõhve on taotluses märkinud, et talle ei ole vangistuses tööd võimaldatud, mistõttu on
ta elanud vaid lähedaste abist. Lähedaste abi ei võimalda tal aga väidetavalt talle üle jõu käiva
arve maksmist. Erinevalt E. Jõhve poolt avaldatust nähtub vangla vastusest, et E. Jõhvele on
vanglas tööd võimaldatud – ta oli määratud majandustööle. Samas nähtub, et E. Jõhve talle
antud võimalust töötamiseks ei kasutanud, kuivõrd töötas perioodil 18.01.2016 kuni
30.04.2016 vaid alla ühe töötunni. Ta sai ka korralduse täitmisest keeldumise eest
distsiplinaarkorras karistada.
Samuti nähtub, et kuigi E. Jõhve ei saanud töötamise eest märkimisväärset tasu, kuna ta
lihtsalt keeldus töötamisest, on talle erinevate eraisikute poolt alates käesoleva aasta algusest
kuni 08.08.2016 tehtud küllaltki regulaarselt ülekandeid. Antud perioodil oli erinevatest
ülekannetest saadava sissetuleku suuruseks 1793,17 eurot. E. Jõhve kasutas antud sissetulekut
erinevate kaupade ja teenuste eest tasumiseks, mitte temalt Tartu Ringkonnakohtu ja
Riigikohtu määrusega välja mõistetud menetluskulu, s.o 240 eurot, hüvitamiseks.
Maakohtu hinnangul ei saa nende asjaolude valguses kuidagi teha järeldust, et E. Jõhve ei ole
käesoleval ajal võimeline rahalisi kohustusi täitma või et see oleks talle ebamõistlikult
koormav. Seda enam, et vangistuse ajal puudub tal endal tungiv vajadus materiaalsete
vahendite järgi, kuivõrd tema esmavajadused on kaetud, sh on tagatud regulaarne
toitlustamine.

Määruskaebus
3. Tartu Maakohtu määruse peale esitas määruskaebuse süüdimõistetu, kes ei ole rahul
maakohu määrusega ja taotleb jätkuvalt kaitsjatasu vähendamist ning selle 1 aasta peale
ajatamist.
E. Jõhve hinnangul ei ole maakohus eristanud igapäevast tööd ja hetkelist majandustööd.
Kogu vangistuse jooksul ei ole süüdimõistetule võimaldatud ametialast tööd. Ka kuulub
majandustöö ITK-sse, seega ei ole see sama, kas töötada koguaeg või ITK-sse märgitud ajal.
Majandustöödel osaletud aja ja tasu järgi on objektiivselt võimatu tasuda menetluskulusid.
Saadud ülekannete eest on süüdimõistetu tasunud eluks vajalike vahendite eest. Samuti ei saa
E. Jõhve kohustada tasuma kolmandaid isikuid tema arveid.

Ringkonnakohtu poolt tuvastatud asjaolud ja järeldused
4. Ringkonnakohus, tutvunud E. Jõhve määruskaebusega ning maakohtu määrusega, leiab, et
maakohtu määrus tuleb jätta muutmata ning E. Jõhve määruskaebus rahuldamata.
5. Kohtukolleegium on seisukohal, et E. Jõhve määruskaebuses väljatoodud asjaolud ei anna
alust maakohtuga võrreldes teistsugusele järeldusele jõudmiseks ning ei sea kahtluse alla
maakohtu järeldusi. Maakohus on põhjalikult käsitlenud, miks ei ole käesoleval ajal
põhjendatud menetluskulude tasumise tähtaja pikendamine ega ole võimalik menetluskulude
vähendamine. E. Jõhve on toonud välja üksnes ennastõigustavaid asjaolusid, miks tal ei ole
võimalik menetluskulusid tasuda. Ringkonnakohtul puudub veendumus, et E. Jõhve maksaks
võimaluse andmisel aasta jooksul ära temalt väljamõistetud menetluskulud, sest arvestades
süüdimõistetu väljatoodud põhjendusi, ei ole võimalik tal selle aja jooksul ka püsivat töökohta
saada.
6. Eelnevast lähtudes ja juhindudes KrMS §-st 390 ja § 337 lg 1 p-st 1 jätab ringkonnakohus
Tartu Maakohtu 24. augusti 2016 määruse muutmata ja E. Jõhve määruskaebuse rahuldamata.



       /allkiri/                      /allkiri/                     /allkiri/
       Tiit Lõhmus                   Mati Kartau                    Maarika Kuusk
                                                  2

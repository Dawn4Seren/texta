                              KOHTUMÄÄRUS
Kohus                                    Tartu Ringkonnakohus
Määruse tegemise aeg                     1. detsember 2016 (kirjalik menetlus)
Kriminaalasja number                     1-16-6863
Kohtukoosseis                            Maarika Kuusk, Aarne Sarjas, Tiit Lõhmus
Vaidlustatud kohtulahend                 Viru Maakohtu (Narva kohtumaja) 2. novembri 2016
                                         määrus, millega jäeti läbi vaatamata Aleksandr Karpovi
                                         apellatsioon Viru Maakohtu 17. oktoobri 2016. a otsusele
Kaebuse esitaja ja kaebuse liik          Aleksandr Karpov (ik 38103043712), määruskaebus ja
                                         apellatsioon Viru Maakohtu 17. oktoobri 2016
                                         resolutiivotsusele.

RESOLUTSIOON

1.      Viru Maakohtu 2. novembri 2016 määrus jätta muutmata.
2.      Määruskaebus jätta rahuldamata.
3.      Aleksandr Karpovi apellatsioon Viru Maakohtu 17. oktoobri 2016 resolutiivotsusele
jätta läbi vaatamata ning tagastada see esitajale.

Edasikaebamise kord: KrMS § 384 lg 2 ja § 387 lg 1 kohaselt võib määrusele esitada määruskaebuse
Tartu Ringkonnakohtule prokuratuur, advokaadist kaitsja või advokaadi vahendusel teised kohtumenetluse
pooled viieteistkümne päeva jooksul, alates päevast, mil isik sai vaidlustatud määrusest teada või pidi teada
saama.

ASJAOLUD JA MENETLUSE KÄIK

1.     Viru Maakohtu 17. oktoobri 2016 kohtuotsusega nr 1-16-6863 tunnistati Aleksandr
Karpov süüdi KarS § 199 lg 2 p-de7, 8, 9 järgi ning talle mõisteti karistuseks 3 aastat 6 kuud
vangistust. KrMS § 238 lg 2 alusel vähendati mõistetud karistust 1/3 võrra ja A. Karpovile
mõisteti karistuseks 2 aastat ja 4 kuud vangistust. Karistuse kandmise alguseks loeti 6. aprill
2016. Kohtuotsus jõustus 25. oktoobril 2016.

2.     Viru Maakohtu kohtuotsuse resolutiivosa kuulutati 17. oktoobril 2016 A. Karpovi
juuresolekul.

3.      28. oktoobril 2016 esitas A. Karpov Viru Maakohtu 17. oktoobri 2016 otsuse peale
apellatsiooni, milles ta palus talle mõistetud vangistus jätta tingimisi kohaldamata. Samuti
märkis A. Karpov, et tema põeb rasket haigust ning et tal on alaealine poeg.
4.      Viru Maakohtu 2. novembri 2016. a määrusega jäeti A. Karpovi apellatsioon läbi
vaatamata.
Kohus märkis, et vastavalt KrMS § 319 lg 1 teatatakse apellatsiooniõiguse kasutamise soovist
otsuse teinud kohtule kirjalikult seitsme päeva jooksul alates kohtuotsuse või selle resolutiivosa
kuulutamisest.

Viru Maakohtu otsuse resolutiivosa kuulutamine toimus 17. oktoobril 2016. Kohtuotsuse
kuulutamisel selgitati teiste seas ka A. Karpovile edasikaebamise korda ja tähtaega, mille kohta
ta on andnud allkirja. Seega hakkas A. Karpovi jaoks 7-päevane apellatsiooniõiguse kasutamise
soovist teatamise tähtaeg kulgema 18. oktoobrist 2016 ja viimane teatamise päev oli 24. oktoober
2016. Süüdistatav A. Karpov esitas apellatsiooni 27. oktoobril 2016 (ümbrikust nähtuvalt oli kiri
postitatud 28. oktoobril 2016), s.o pärast apellatsiooniõiguse kasutamise soovist teatamise tähtaja
möödumist. A. Karpovi apellatsioonis puuduvad põhjendused, miks ei olnud apellatsiooniteadet
võimalik esitada tähtaegselt. Samuti ei ole esitatud tähtaja ennistamise taotlust.

5.    A. Karpov esitas määruskaebuse, milles taotleb apellatsiooniteate tähtaja ennistamist.
A. Karpov märgib, et lasi tähtaja mööda mõjuval põhjusel, st ajas segi 7 ja 15 päevased tähtajad.
Kaebuse esitas ta vaid 3 päeva pärast selleks ettenähtud tähtaega.

RINGKONNAKOHTU SEISUKOHT
6.      Ringkonnakohus on seisukohal, et ehkki apellatsiooni läbi vaatamata jätmine kuulub
apellatsioonikohtu pädevusse, nõustub II astme kohus maakohtu määruse sisuliste põhjendustega
apellatsiooni läbi vaatamata jätmisest ning leiab, et määruskaebust edu ei saada.
Ringkonnakohus põhistab oma otsustust järgmiselt.
6.1     Riigikohus on lahendis nr 3-1-1-35-05 (p 8) väljendanud seisukohta, mille kohaselt on
apellatsiooniõiguse kasutamise soovist teatamise puhul tegemist absoluutse nõudega ning
juhtudel, kus seda nõuet on rikutud, tuleb apellatsioon jätta läbi vaatamata.
6.2     Praeguses asjas on maakohus jätnud apellatsiooni läbi vaatamata põhjusel, et A. Karpov
ei ole tähtaja jooksul kohut teavitanud apellatsiooniõiguse kasutamise soovist. A. Karpov
omakorda väidab, et lasi tähtaja mööda mõjuval põhjusel, kuna ajas segi 7 ja 15 päevased
tähtajad, kuna ta ei saa aru eesti keelest.
6.3    Ringkonnakohus märgib, et Viru Maakohus, kuulutades resolutiivotsuse 17. oktoobril
2016, selgitas kohtumenetluse pooltele muuhulgas ka edasikaebekorda ja tähtaega (vt
kohtuistungi protokoll toimiku lk 143). Samuti oli nimetatud teave menetlusalusele isikule
nähtav kohtuotsuse lõpposal, mis anti talle kätte kohe selle kuulutamise järgselt, mida tõendab
isiku omakäeline kinnitus allkirjalehel (vt toimiku lk 145). Kohtuotsuse kuulutamise juures viibis
tõlk.
6.4     Eelnevast järeldub, et A. Karpov oli teadlik oma kohustusest teavitada Viru Maakohut
apellatsiooniõiguse kasutamise soovist kirjalikult seitsme päeva jooksul alates kohtuotsuse
lõpposa kuulutamisest, s.o hiljemalt 24. oktoobril 2016. Tegelikult ei vaidlusta nimetatud asjaolu
ka isik ise. Ta märgib oma määruskaebuses vaid, et tähtaja möödalaskmise tingis mõjuv põhjus,
s.o asjaolu, et ta ajas 7 ja 15 päevased edasikaebetähtajad segamini.
6.5     Ringkonnakohus, A. Karpovi poolt taotluses nimetatud põhjust kaaludes, seda mõjuvaks
ei pea. Nimelt peab menetleja tähtaja ennistamise taotluse lahendamisel hindama, kas on
tõendatud mõjuva põhjuse olemasolu, mis ei võimaldanud isikul tähtaega järgida. Mõjuv põhjus
KrMS § 172 tähenduses eeldab, et tähtaja möödalaskmiseks peab olema objektiivne põhjus ning
selliseks põhjuseks on sündmus, mille tekkimist ja kulgemist isik ise vahetult mõjutada ei saa
(RKTK 3-2-21-40-11, p 16). Praegusel juhul ei olnud A. Karpovil objektiivseid põhjuseid
kaebetähtaja möödalaskmiseks. Asjaolu, et isik suhtub hooletult apellatsiooniteate esitamise
kuupäeva, ei ole käsitletav mõjuvana kohtupraktika mõttes. A. Karpovile, kui korduvalt
kriminaalkorras karistatud isikule, peaks hästi olema teada otsuse edasikaebamisega seonduvad
tähtajad. Liiatigi on A. Karpov otsuse kuulutamise istungil kinnitanud, et kohtuotsuse lõpposa,

2                                               2
edasikaebamise kord ja tähtaeg on talle arusaadavad (tlk 143). Kuna otsuse kuulutamise juures
viibis tõlk, ei saanud kuidagi tekkida olukorda, et A. Karpov otsuse kuulutamisel
edasikaebekorras ja tähtaegadest aru ei saanud.
7.     Eeltoodud asjaoludel asubki ringkonnakohus seisukohale, et kuna A. Karpov ei ole
seaduses sätestatud aja jooksul maakohtule apellatsiooniõiguse kasutamise soovist teada andnud
ning selle tähtaja möödalaskmist ei õigusta ka mõjuvad põhjused, on maakohus õigesti jätnud
tema apellatsiooni läbi vaatamata. Eeltoodut arvestades ja juhindudes KrMS § 337 lg 1 p-st 1 ja
§ 390 jätta Viru Maakohtu 2. novembri 2016. a määrus muutmata ja A. Karpovi määruskaebus
rahuldamata.
8.      Lisaks on A. Karpov esitanud apellatsiooni Viru Maakohtu 17. oktoobri 2016. a otsusele,
milles taotleb enda tingimisi vangistusest vabastamist ja lisakohustuste panemist.
Ta märgib, et tegi uurimisega koostööd ja rääkis ise kõikidest episoodidest. Ta palub ennast
karistuse kandmiselt tingimisi vabastada pannes lisakohustuseks mitte tarvitada alkoholi ja
narkootikume ja läbida psühhiaatriline ravi. A. Karpov märgib, et tema laps pandi lastekodusse,
mis A. Karpovile rängalt mõjub. Samuti on A. Karpov haige. A. Karpov lubab, et hakkab tasuma
hagisid, läheb tööle ja hakkab käima psühholoogi vastuvõtul. A. Karpov tahab ühiskonda naasta,
hoolitseda poja eest ja palub selleks võimalust.
9.      Ringkonnakohus leiab, et A. Karpovi apellatsioon tuleb jätta läbi vaatamata ja tagastada
see esitajale. Apellant ei ole KrMS § 319 lg-s 1 ettenähtud tähtaja jooksul teatanud otsuse teinud
kohtule kirjalikult apellatsiooni esitamise soovist, kui sellest teatamine on kohustuslik. KrMS
§ 319 lg 1 kohaselt teatatakse apellatsiooniõiguse kasutamise soovist otsuse teinud kohtule
kirjalikult seitsme päeva jooksul, alates kohtuotsuse resolutiivosa kuulutamisest. Sellisel juhul
tuleb süüdistatava apellatsioon tuleb KrMS § 326 lg 2 p 2 alusel jätta läbi vaatamata ning
tagastada apellatsiooni esitajale.


 /allkiri/                                /allkiri/                                 /allkiri/
Maarika Kuusk                            Aarne Sarjas                              Tiit Lõhmus




3                                               3

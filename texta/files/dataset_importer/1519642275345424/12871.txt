                         KOHTUOTSUS
                              EESTI VABARIIGI NIMEL

Kohus                         Harju Maakohus

Kohtunik                      Piret Randmaa

Otsuse tegemise aeg ja koht   13.06.2016, Tallinn, Kentmanni kohtumaja

Tsiviilasja number            2-15-12

Tsiviilasi                    XXX(XXX) hagi Eesti Vabariigi (Keskkonnaameti kaudu)
                              vastu töölepingu ülesütlemise tühisuse tuvastamiseks,
                              töölepingu lõpetamiseks TLS            § 107 lõigete 1 ja 2
                              alusel ning TLS § 109 lõikes 1 sätestatud hüvitise summas
                              2.712,00 eurot ja TLS § 100 lõikes 5 sätestatud hüvitise
                              summas 1.980,19 eurot, väljamõistmiseks

Tsiviilasja hind              4.692,19 eurot

Menetlusosalised ja nende     Hageja XXX (isikukood XXX, elukoht XXX);
esindajad                     Kostja Eesti Vabariik (Keskkonnaameti kaudu, registrikood
                              70008658, asukoht Narva mnt 7A, 15172 Tallinn), kostja
                              esindaja Jane XXX(e-post jane.XXX@keskkonnaamet.ee).

Asja läbivaatamine            Kirjalikus menetluses

RESOLUTSIOON

   1. Rahuldada XXX(XXX) hagi Eesti Vabariigi (Keskkonnaameti kaudu) vastu
      osaliselt.
   2. Jätta rahuldamata XXXhagi Eesti Vabariigi (Keskkonnaameti kaudu) vastu
      töölepingu nr 2-3/13/33 erakorralise ülesütlemise tühisuse tuvastamiseks ja
      töölepingu lõpetamiseks TLS § 107 lõigete 1 ja 2 alusel.
   3. Lugeda Eesti Vabariigi (Keskkonnaameti kaudu) ja XXX vahel 01.03.2013
      sõlmitud tööleping nr 2-3/13/33 lõppenuks 31.12.2014 TLS § 89 lõike 1 alusel.
   4. Jätta rahuldamata XXX hagi Eesti Vabariigi (Keskkonnaameti kaudu) vastu
      TLS § 109 lõikes 1 sätestatud hüvitise väljamõistmiseks summas 2.712,00 eurot.
   5. Rahuldada XXX hagi Eesti Vabariigi (Keskkonnaameti kaudu) vastu TLS § 100
      lõikes 5 sätestatud hüvitise summas 1879,01 (üks tuhat kaheksasada
      seitsekümmend üheksa eurot ja 01 senti) väljamõistmiseks.

Menetluskulude jaotus ja kindlaksmääramine.

   6. Jätta XXX menetluskulud XXX enda kanda.
   7. Jätta Eesti Vabariigi (Keskkonnaameti kaudu) menetluskulud Eesti Vabariigi
      (Keskkonnaameti kaudu) enda kanda.
Edasikaebamise kord

Kohtuotsuse peale on pooltel õigus edasi kaevata Tallinna Ringkonnakohtusse (Pärnu mnt 7,
Tallinn, menetlusposti aadress talrk.menetlus@kohus.ee) esitades apellatsioonkaebuse 30
päeva jooksul alates kohtuotsuse kättetoimetamisest, kuid mitte hiljem kui 5 kuu
möödumisel esimese astme kohtuotsuse avalikult teatavakstegemisest. Apellatsioonkaebuse
esitamisel tuleb tasuda riigilõiv. Kaebus võidakse lahendada kirjalikus menetluses, kui
kaebuses ei taotleta selle lahendamist istungil.

Kohus selgitab, et vastavalt tsiviilkohtumenetluse seadustiku (edaspidi TsMS) § 187 lõikele
6 peab menetlusabi taotlemise korral abi taotleja tähtaja järgimiseks tegema tähtaja kestel ka
menetlustoimingu, mille tegemiseks ta menetlusabi taotleb, eelkõige esitama kaebuse.
Kaebuse põhjendamiseks või riigilõivu tasumiseks või kaebuses esineva sellise puuduse
kõrvaldamiseks, mis on seotud menetlusabi taotlemisega, annab kohus mõistliku tähtaja
pärast menetlusabi andmise taotluse lahendamist, kui nimetatud taotlus ei olnud esitatud
põhjendamatult või tähtaja pikendamise eesmärgil. See ei välista tähtaja ennistamist.

Tsiviilasja asjaolud, hageja nõuded ja menetluse käik.

1. Harju Maakohtu menetluses on XXX(XXX) hagi Eesti Vabariigi (Keskkonnaameti kaudu)
vastu töövaidluses. Harju Maakohus tegi käesolevas asjas 25.03.2015 vaheotsuse jättes
rahuldamata Eesti Vabariigi (Keskkonnaameti kaudu) taotluse aegumise kohaldamiseks.
Tallinna Ringkonnakohus jättis oma 30.12.2015 otsusega Harju Maakohtu 25.03.2015
vaheotsuse resolutsiooni muutmata, muutes otsuse põhjendusi. 30.03.2016 jättis Riigikohus
oma kohtumäärusega kassatsioonkaebuse menetlusse võtmata.

2. 22.01.2015 kohtule esitatud parandatud ja täiendatud hagiavalduse kohaselt töötas hageja
kostja juures keskkonnahariduse spetsialistina 01.03.2013 soodustingimustel sõlmitud
töölepingu nr 2-3/13/33 alusel. Hageja töökohustused olid kindlaks määratud lepingu punkti
2.2. kohaselt peadirektori 15.04.2013 käskkirjaga kinnitatud ametijuhendis.

3. Kostja tegi hagejale 02.10.2014 kirjaga ettepaneku asuda alates 01.01.2015 tööle poole
kohaga ning teatas, et kui hageja poole kohaga tööle asuda ei soovi, koondatakse hageja alates
31.12.2014 TLS § 89 lõike 1 alusel. Kostja andis hagejale järelemõtlemiseks tähtaja kuni
20.10.2014. 20.10.2014 teatas hageja kostjale, et ta ei soovi osalise tööajaga töötada.
05.12.2014 edastas kostja hagejale 04.12.2014 koostatud töölepingu lõpetamise teate.

4. Hageja leiab, et tema töölepingu ülesütlemine on tühine, kuna kostja märkis töölepingu
lõpetamise teates, et leping öeldakse erakorraliselt üles TLS § 89 lõike 1 alusel koondamise
tõttu. Seejuures ei toonud aga kostja esile asjaolusid, et tal esineks majanduslikus mõttes
koondamise vajadus või et ta peaks töö vähenemisel tegema ümberkorraldusi. Kostja ei
väljendanud ka vajadust jagada hageja tööd teiste spetsialistide vahel ega asjaolu, et töö
objektiivsetel põhjustel kokkulepitud tingimustel üldse lõppeks. Kostja ei põhjendanud
ülesütlemist muu põhjusega, kui et hageja keeldus asumast tööle osalise tööajaga poole tasu
eest. Poole kohaga tööle asumise ettepanekut põhjendas kostja aga asjaoluga, et hageja
töökoormus olevat justkui vähenenud, tehes sellekohased järeldused hageja poolt täidetud
tööülesannete mahu võrdlemisel kahe Keskkonnaameti Pärnu-Viljandi regiooni sarnase
ametikoha spetsialisti töömahuga. Kostja võrdles aga üksnes mõningaid pealiskaudseid ja
ühekülgseid arvulisi näitajaid. Nimelt tõi kostja välja üksnes läbiviidud õppeprogrammide
ning ürituste arvud, mainides aga ka ise seejuures, et hageja juhtida oli aastal 2014 ka 3
üleriigilist projekti. Teised võrdlusalused ei juhtinud aga ühtegi projekti. Ka ei võtnud kostja

                                                                                              2
arvesse kui suure osa töömahust moodustab projektide juhtimine, kusjuures projekti
lõppemine ei tähenda töövaldkonna ülesannete lõppemist. Hagejal oli 2014 aasta
augustikuuks läbi viinud 7 teavitusüritust, teistel aga samaks ajaks 10 ja 14 üritust, sest
hagejal tuli lisaks osaleda 18 ürituse läbiviimisel. Hageja sõnul ei sõltu ürituste maht ja
läbiviimise aeg spetsialistist, vaid seadusandluse muudatustest, teistest spetsialistidest,
kliendibaasi asukohast jne. Ka ei tulene ei hageja töölepingust ega ametijuhendist nõuet viia
läbi 60 programmi aastas nagu väidab kostja, kes kohustus töölepingu punkti 6.1.1. alusel
kindlustama hagejat tööga ning andma töö tegemiseks selgeid ja õigeaegseid korraldusi,
tuginedes Keskkonnaameti arengukavale aastateks 2014-2017. Kuna kostja ei tõendanud, et
hageja töömaht oleks oluliselt vähenenud või et töö oleks otsa lõppenud ning võttis pärast
koondamist tööle uue töötaja, kelle töötasuks oli vaja kasutada hageja tasu, kes aga ei olnud
nõus tasu vähendamisega, puudus hageja hinnangul ka koondamissituatsioon.

5. Lisaks eeltoodule ei järginud kostja hageja hinnangul ka töölepingu ülesütlemisest
etteteatamise tähtaega. Kuna hageja töösuhe kostjaga kestis 22 aastat, pidi kostja hagejale
töölepingu erakorralisest ülesütlemisest ette teatama vähemalt 90 päeva. Kuivõrd kostja
edastas ülesütlemisavalduse hagejale 05.12.2014, oleks pidanud töölepingu lõppemise
kuupäevaks olema 05.03.2015. Seega tuleb kostjal vastavalt TLS § 100 lõikele 5 maksta
hagejale hüvitist 44 tööpäeva eest kokku 1.980,19 eurot. Hageja väidetel ei ole kostja talle
hüvitist töölepingu erakorralisest ülesütlemisest vähem etteteatatud aja eest maksnud.

6. Arvestades hageja töösuhte pikkust ja asjaolu, et kostja rikkus oluliselt töölepingu
erakorralise ülesütlemise reegleid, jättes koondamise põhjendamata ja koondas, järgimata
ülesütlemise piirangut, koondamisvajaduseta, on hageja hinnangul põhjendatud mõista hageja
kasuks välja ka 3 kuu hüvitis TLS § 109 lõike 1 alusel, kusjuures hüvitise suuruse arvestuse
aluseks võttis hageja 2015 jaanuari ja veebruari tasu 904,00 eurot ja märtsi 4 päeva tasu
172,19 eurot (brutotasud) 2014 palgamäära alusel, s.o 904,00 eurot kuu, mis teeb hüvitise
suuruseks 2.712,00 eurot (bruto).

7. Oma 18.02.2015 kohtule esitatud seisukohas selgitas hageja, et hageja peab kostja poolt
nimetatud ülesütlemise vaidlustamise tähtaja kulgemise algust 03.10.2014 ebaõigeks ja
põhjendamatuks, kuna ettepanekus, mille tegemine hageja õigusi ei rikkunud, pakkus kostja
hagejale tööd poole kohaga, andes seejuures hagejale järelemõtlemiseks aja kuni 20.10.2014.
Seega oli kostja tahteavaldus hagejat koondada tingimuslik, misjuures õigusevastase tagajärje
saabumine ei olnud üheselt ära määratud ja selle saabumine või mittesaabumine oli mõlemale
osapoolele teadmata. Veelgi enam, hagejal oli võimalik töölepingu lõpetamist takistada.
Tahteavaldusel esines nii edasilükkav tingimus, milleks oli hageja eitav vastus kostja
ettepanekule, mille kohta enne 20.10.2014 ei olnud teada kas see saabub või mitte, kui ka
äramuutev tingimus, milleks oleks olnud hageja nõustumine ettepanekuga, misjärel oleks
kostjal puudunud tahe töölepingut erakorraliselt üles öelda. Seni kuni hageja ei olnud kostjale
eitavat vastust teatavaks teinud, ei olnud kostjal ka tegelikku tahet ülesütlemisavaldust
esitada. Lisaks puudusid hagejal nõuded, mida kohtule või töövaidluskomisjonile esitada.

8. Hageja kinnitas kohtule, et ta ei teinud kohtuvaidluses kulutusi, mille väljamõistmist ta
kostjalt taotleks.

9. Tulenevalt kõigest eeltoodust palus hageja tuvastada hageja töölepingu ülesütlemise tühisus
vastavalt TLS § 104 lõikele 1, lõpetada tööleping TLS § 107 lõigete 1 ja 2 alusel, mõista
kostjalt hageja kasuks välja hüvitis TLS § 109 lõike 1 alusel 3 kuu keskmise palga ulatuses
summas 2.712,00 eurot ning TLS § 100 lõike 5 alusel hüvitis 44 tööpäeva ulatuses
ülesütlemisest etteteatamise tähtaja mittejärgimise eest summas 1.980,19 eurot, kokku
hüvitised summas 4.692,19 eurot, jättes ka kõik menetluskulud kostja kanda.

                                                                                             3
10. Oma nõuete tõendamiseks esitas hageja kohtule dokumentaalsete tõenditena: töölepingu
nr 2-3/13/33, ametijuhendi, kostja 02.10.2014 ettepaneku ja hageja 20.10.2014 vastuse sellele,
kostja 01.03.2013 ettepaneku ning 04.12.2014 töölepingu lõpetamise teate.

Kostja vastuväited hagile ja nende põhjendused.

11. Kostja, kes palus esiteks teha vaheotsuse aegumise osas, kinnitas oma 20.04.2016 kohtule
esitatud seisukohas, et pooled sõlmisid 01.03.2013 töölepingu nr 2-3/13/33, mille alusel
hageja töötas kostja juures keskkonnahariduse spetsialistina.

12. Kostja sõnul teatas kostja 02.10.2014 kirjaga nr 2-10/14/21531-1 hagejale, et seoses
töömahtude vähenemisega koondatakse hageja töökoht alates 31.12.2014. Nimetatud kiri
toimetati hagejale kätte 03.10.2014. Samas kirjas sisaldus ettepanek asuda soovi korral kostja
juurde tööle 0,5 koormusega, millega kostja täitis ka oma kohustuse pakkuda hagejale teist
tööd. Kostja märkis, et töösuhte erakorralisel lõppemisel toimub kostja juures väljakujunenud
praktika kohaselt teisest pakutavast tööst teavitamine töötajale alati töölepingu
ülesütlemisavalduses. Senini on kõik sellest ka niimoodi aru saanud. Kostja möönis, et
02.10.2014 kirjas oleks võinud ettepanek uue töölepingu sõlmimiseks ja töölepingu
ülesütlemisavaldus olla selgemini eraldatud, kuid tööandja on selles kirjas teavitanud töötajat
töölepingu lõppemisest, märkides ära ka lepingu lõppemise aja. Juhul kui teist tööd pakkudes
muutuks ülesütlemine tingimuslikuks, ei oleks võimalik täitagi tööandja kohustust teist tööd
pakkuda, sest sama tulemus tekiks ka juhul, kui see vormistataks teises dokumendis.

13. 04.12.2014 vormistas kostja sisemise töökorralduse jaoks vajaliku töölepingu lisa 2
„Töölepingu lõpetamine“, millega fikseeris töösuhte lõppemise aluse, hagejale viimase
palgaarvestusega välja makstavate summade kujunemise alused ja töösuhte lõppemise alates
31.12.2014. Nimetatud dokumendi alusel oli kostja sõnul võimalik teha töölepingu
lõpetamisel vajalikud maksed ja registrites vajalikud kanded ning korraldada töötaja kasutuses
olevate varade ja asjaajamise üleandmine.

14. Kostja rõhutas, et kostja on 02.10.2014 kirja käsitlenud kogu aeg töölepingu ülesütlemis-
avaldusena TLS § 95 lõike 1 mõttes ja teeb seda ka edaspidi. Ülesütlemisavalduses sisaldub
kostja sõnul kostja tahteavaldus lõpetada hagejaga töösuhe 31.12.2014. Seejuures on ka
piisavalt põhjendatud, mis on tinginud koondamise vajaduse ja tähtaeg, mis ajast leping on
üles öeldud ehk lõppenud. Seejuures kinnitas kostja, et kostja ei ole soovinud 02.10.2014
dokumenti hagejale esitades käituda pahatahtlikult või eksitavalt, vaid kostja tahe ja soov oli
hagejale teada anda, et muutunud töökorralduse tõttu lõpeb hageja töö temaga töölepingus
kokkulepitud tingimustel ning töösuhte lõpetamine 31.12.2014 on möödapääsmatu.

15. Kostja, kelle töö- ja ametikohtade arv ning ressursid on piiratud, on seisukohal, et töö
ümberkorraldamine oli möödapääsmatu, mistõttu esines ka koondamissituatsioon. Nimelt oli
Keskkonnahariduse osakonna projekti „Keskkonnaameti looduskeskuste võrgustiku
arendamine“ (edaspidi ERF projekt) edendamiseks ja töös hoidmiseks vaja 0,5 koormusega
spetsialisti, kellel oleks füüsika- või energeetikaalane kõrgharidus. Kuivõrd olemasolevatel
töötajatel seda ei olnud, samuti ei ole seda lühikese väljaõppe raames võimalik omandada, oli
kostja sunnitud, täitmaks osakonnale pandud ülesandeid, osakonna töö ümber korraldama.
Lähtuvalt eelpool nimetatust oli vajalik ühe spetsialisti töökoht ümber korraldada nii, et 0,5
kohta jääb spetsialisti tööülesannete täitmiseks ja 0,5 kohta täidetakse keskkonnahariduse
bussiga seotud tööülesannete läbiviimiseks.

16. Kostja, arvestades hagejaga pikaajalist töösuhet, teatas töösuhte lõppemisest hagejale
esimesel võimalusel. Kuivõrd töösuhe algas 28.12.1992, pidi kostja ülesütlemisest teavitama

                                                                                             4
ette 90 päeva. Kostja teatas hagejale 02.10.2014, et töösuhe lõppeb erakorraliselt 31.12.2014,
s.o 1 päev varem, kui TLS § 97 lg 2 p 4 sätestatud etteteatamise tähtaeg, mistõttu hüvitas
kostja hagejale ka 1 päeva tasu summas 42,94 eurot.

17. Kostja arvutas koondamisega seotud väljamaksete suuruse lähtudes asjaolust, et kostja
teatas hagejale koondamisest 02.10.2014. Palgaarvestuslehe järgi maksti hagejale välja:
põhipalk 904,00 eurot, puhkusehüvitis 394,68 eurot, koondamishüvitis 794,43 eurot (TLS
§ 100 lõike 1 alusel) ja koondamisest 1 päeva võrra lühema etteteatamise eest hüvitist 42,94
eurot (TLS § 97 lõige 2 punkt 4 koosmõjus TLS § 100 lõikega 1). Kostja sõnul on nimetatud
summad hagejale 31.12.2014 välja makstud.

18. Kostja leiab, et hageja nõue TLS § 109 lõikes 1 sätestatud hüvitise väljamõistmiseks ei ole
põhjendatud, kuna kostja lõpetas töösuhte õiguslikul alusel. Seejuures ei tulene TLS mõttest
ega ka TLS §-dest 100 ja 109 igal juhul tööandja kohustust maksta töölepingu ülesütlemise
tühisuse korral töötajale nii töölepingu ülesütlemise hüvitist TLS § 100 lõike 1 kui ka TLS
§ 109 lõike 1 järgi. Tulenevalt eeltoodust palus kostja, juhul kui kohus jõuab järeldusele, et
hagejaga töösuhte lõpetamine oli tühine, lõpetada tööleping TLS § 107 lõike 2 alusel, lugedes
töösuhe lõppenuks alates 31.12.2014 ja vähendada TLS § 109 lõike 1 alusel määratavat
hüvitist, kuna hageja oli alates 02.10.2014 teadlik, et tema töösuhe kostjaga lõpeb 31.12.2014.
Seega oli hagejal võimalus otsida omale ka uut tööd. Samuti palus kostja arvestada asjaoluga,
et kostja on juba hagejale maksnud hüvitisi kokku summas 837,37 eurot, mistõttu tuleks
kohtu poolt väljamõistetavad hüvitised tasaarveldada kostja poolt hagejale väljamakstuga.

19. Tulenevalt kõigest eeltoodust palus kostja jätta hageja hagi kostja vastu rahuldamata või
alternatiivselt, juhul kui kohus leiab, et töölepingu erakorraline ülesütlemine on tühine, lugeda
hageja viimaseks tööpäevaks 31.12.2014 ja tööleping lõppenuks, jättes üheaegselt välja
mõistmata hüvitised TLS § 100 lõike 1 ja TLS § 109 lõike 1 alusel, misjuures kui kohus leiab,
et esineb alus TLS § 109 lõikes 1 sätestatud hüvitise maksmiseks, palus kostja hüvitise
suurust vähendada selliselt, et lugeda hagejale väljamakstu piisavaks hüvitiseks või
vähendada seda kohtu äranägemisel või alternatiivselt arvestada hagejale TLS § 100 lõike 1
alusel tehtud väljamaksega summas 794,43 eurot ning tasaarvestada see kohtu poolt välja
mõistetava summaga, kusjuures kui kohus leiab, et kostja on eksinud töösuhte lõpetamise
etteteatamise tähtaja suhtes, palus kostja arvestada hagejale TLS § 100 lõike 5 alusel tasutud
hüvitisega summas 42,94 ning tasaarvestada see kohtu poolt välja mõistetava summaga.

20. Oma vastuväidete tõendamiseks esitas kostja kohtule dokumentaalsete tõenditena:
väljavõtte kostja dokumendihaldussüsteemist, hageja palgatõendi ja palgaarvestuse lehe.

Kohtuotsuse põhjendused.

21. Pooled ei vaidle alljärgnevate asjaolude üle:
    - pooled sõlmisid 2013 märtsikuus töölepingu nr 2-3/13/33, mille alusel hageja töötas
       kostja juures keskkonnahariduse spetsialistina;
    - hageja töösuhe kostjaga algas 28.12.1992 ning kestis kokku 22 aastat;
    - kostja edastas hagejale 02.10.2014 dokumendi „Töölepingu muutmise/lõpetamise
       ettepanek“, mille hageja sai kätte 03.10.2014;
    - hageja teatas 20.10.2014 e-kirjaga kostjale, et ei soovi talle kostja poolt pakutud tööd;
    - 04.12.2014 edastas kostja hagejale dokumendi pealkirjaga „Töölepingu lõpetamine“,
       mille hageja sai kätte 05.12.2015;
    - kostja pidi hagejat teavitama töölepingu ülesütlemisest ette 90 päeva;
    - poolte vahel sõlmitud tööleping lõppes 31.12.2014.


                                                                                               5
Poolte vahel töölepingu sõlmimist tõendab ka hagiavaldusele lisatud tööleping nr 2-3/13/33,
mis on dateeritud kuupäevaga 01.03.2013 (t/l 10-12), ja ametijuhend (t/l 13-14). Kostja poolt
hagejale 02.10.2014 ja 04.12.2014 dokumentide esitamist tõendavad dokumentide koopiad
(vastavalt t/l 15-17 ja t/l 21-22) ja hageja poolt 02.10.2014 dokumendi kättesaamist
03.10.2014 väljavõte kostja dokumendihaldussüsteemist (t/l 58). Hageja keeldumist
töölepingut muuta kinnitab aga hageja poolt kostjale 20.10.2014 saadetud e-kiri (t/l 18).

22. Pooled vaidlevad selle üle, kas kostja poolt hagejale esitatud „Töölepingu
muutmise/lõpetamise ettepaneku“ näol oli tegemist ülesütlemisavaldusega või mitte, kas
kostja poolt hagejale töölepingu ülesütlemine on tühine või mitte, samuti selle üle, mis
hüvitised ja mis ulatuses kostjalt hageja kasuks välja mõista tuleks.

23. Kuivõrd kostja tugineb jätkuvalt asjaolule, et kostja poolt hagejale 02.10.2014 esitatud
dokument pealkirjaga „Töölepingu muutmise/lõpetamise ettepanek“ on töölepingu
ülesütlemisavaldus, analüüsib kohus alljärgnevalt kas nimetatud dokumendi näol oli tegemist
töölepingu ülesütlemisavaldusega või mitte.

Vastavalt TLS § 95 lõike 1 lausele 2 on tingimuslik töölepingu ülesütlemisavaldus tühine.
Tsiviilseadustiku üldosa seaduse (TsÜS) § 102 sisustab tingimusliku tehingu mõiste ja
sätestab, et tingimuslik on tehing, mis on tehtud edasilükkava või äramuutva tingimusega,
kusjuures tehing on tehtud edasilükkava tingimusega, kui tehinguga kindlaksmääratud
õiguslike tagajärgede tekkimine sõltub asjaolust (edasilükkav tingimus), mille kohta ei ole
teada, kas see saabub või ei saabu ning äramuutva tingimusega, kui tehinguga
kindlaksmääratud õiguslike tagajärgede lõppemine sõltub asjaolust (äramuutev tingimus),
mille kohta ei ole teada, kas see saabub või ei saabu.

Kostja edastas hagejale 02.10.2014 dokumendi „Töölepingu muutmise/lõpetamise ettepanek“.
Kohus on seisukohal, et käesoleval juhul ei saa juba nimetatud dokumendi pealkirjast
tulenevalt olla tegemist kehtiva ülesütlemisavaldusega, sest kui tegemist on töölepingu
muutmise ettepanekuga, ei saa samal ajal olla tegemist töölepingu ülesütlemise avaldusega,
kuivõrd nimetatu on ühemõtteliselt tingimuslik. Kohus, nõustudes siinkohal ka hagejaga,
leiab, et kostjale ei olnud vaidlusaluse dokumendi hagejale esitamise ajal teada, et hageja
vastab kostja ettepanekule eitavalt, misjuures hageja nõustumisel kostja ettepanekuga oleks
kostjal puudunud tahe hagejale töölepingut üles öelda. Nimetatud seisukohta kinnitab ka
hageja poolt kohtule esitatud dokument „Ettepanek soodustingimustel töölepingu
sõlmimiseks“ (t/l 19-20), kus kostja pakkus samuti hagejale välja alternatiive töösuhte
jätkamiseks või lõpetamiseks ning töösuhe hagejaga jätkus, sest hageja oli pakutuga nõus. Ka
Tallinna Ringkonnakohtu poolt käesolevas vaidluses 30.12.2015 tehtud otsuse punkti 17
kohaselt ei olnud kostja poolt 02.10.2014 tehtud ettepanek töölepingu ülesütlemisavaldus
vastavalt TsÜS § 75 lõikele 1, kuna tahteavalduse saajaga sarnane mõistlik isik tõlgendaks
käesoleval juhul tehtud tahteavaldust ettepanekuna töölepingu tingimuste muutmiseks ning
teatena kavatsusest tööleping vastasel juhul üles öelda. Seda, et tegemist ei olnud töölepingu
ülesütlemisavaldusega, kinnitas Tallinna Ringkonnakohtu hinnangul ka kostja hilisem
käitumine. Kui tegemist oleks olnud töölepingu ülesütlemisega, siis puudunuks kostjal
vajadus esitada 04.12.2014 ülesütlemisavaldus uuesti. Ka Riigikohus on rõhutanud oma
09.04.2014 lahendi tsiviilasja 3-2-1-21-14 punktis 11, et töölepingu ülesütlemisavaldusest
peab nähtuma lepingut üles öelda sooviva poole selge tahe vabastada pooled lepinguliste
kohustuste edasisest täitmisest. Käesoleval juhul seda 02.10.2014 dokumendist ei nähtu.
Kostja väite osas, et juhul kui teist tööd pakkudes muutuks ülesütlemine tingimuslikuks, ei
oleks võimalik täita kohustust teist tööd pakkuda, sest sama tulemus tekiks ka juhul, kui see
vormistataks teises dokumendis, märgib kohus, et teise töö pakkumise kohustuse saab lugeda
täidetuks ka siis, kui tööandja on teinud seda pärast koondamisest teatamist, mistõttu puudub

                                                                                            6
ka vajadus öelda tööleping üles ja pakkuda uut tööd ühes dokumendis. Sellele seisukohale
asus oma lahendis 3-2-1-22-01 ka Riigikohus. Tulenevalt kõigest eeltoodust jääb kohus
seisukoha juurde, et hagejale töölepingu ülesütlemine kostja poolt toimus 04.12.2014
avaldusega, mille hageja sai kätte 05.12.2015, mitte 02.10.2014.a. dokumendi hagejale
kättetoimetamisega.

24. Alljärgnevalt võtab kohus seisukoha, kas kostja poolt hagejale töölepingu ülesütlemine on
tühine vastavalt TLS § 104 lõikele 1 või mitte.

TLS § 83 kohaselt on tööandjal ja töötajal õigus tööleping üles öelda üksnes
töölepinguseaduses sätestatud alustel ning TLS § 87 sätestab, et töölepingu võib
erakorraliselt üles öelda käesolevas seaduses ettenähtud mõjuval põhjusel, järgides
käesolevas seaduses ettenähtud etteteatamistähtaegu. TLS § 104 lõike 1 kohaselt on aga
seadusest tuleneva aluseta või seaduse nõuetele mittevastav töölepingu ülesütlemine tühine.

Kostja ütles hagejale töölepingu üles TLS § 89 lõike 1 alusel (t/l 15-16, 21). Osundatud
seadusesätte kohaselt võib tööandja töölepingu erakorraliselt üles öelda, kui töösuhte
jätkamine kokkulepitud tingimustel muutub võimatuks töömahu vähenemise või töö
ümberkorraldamise tõttu või muul töö lõppemise juhul (koondamine). Sama paragrahvi lõike
3 kohaselt peab tööandja enne töölepingu ülesütlemist koondamise tõttu pakkuma töötajale
võimaluse korral teist tööd, va sama paragrahvi lõikes 2 nimetatud juhtudel, kusjuures
tööandja korraldab vajaduse korral töötaja täiendusõppe või muudab töötaja töötingimusi, kui
muudatused ei põhjusta talle ebaproportsionaalselt suuri kulusid. Seejuures peab tööandja
vastavalt TLS § 89 lõikele 4 töölepingu ülesütlemisel arvestama võrdse kohtlemise põhimõtet.
Tulenevalt eeltoodust pidid käesoleval juhul töölepingu ülesütlemiseks olema täidetud
järgmised eeldused: töösuhte jätkamine kokkulepitud tingimustel muutus võimatuks töömahu
vähenemise või töö ümberkorraldamise tõttu või muul töö lõppemise juhul ning kostja pidi
võimaluse korral pakkuma hagejale teist tööd.

Kuivõrd pooled vaidlevad selle üle, kas töölepingu ülesütlemise tingimused olid täidetud,
analüüsib kohus esmalt, kas käesoleval juhul oli täidetud TLS § 89 lõikes 1 sätestatud alus
töölepingu ülesütlemiseks, s.t kas käesoleval juhul muutus töösuhte jätkamine kokkulepitud
tingimustel võimatuks töömahu vähenemise või töö ümberkorraldamise tõttu või muul töö
lõppemise juhul (koondamine).

Kuigi hageja sõnul ei põhjendanud kostja erakorralist ülesütlemist, muu põhjusega, kui et
hageja keeldus asumast tööle osalise tööajaga poole tasu eest, tõi kostja „Töölepingu
muutmise/lõpetamise ettepanekus“ koondamise alustena välja nii töömahu vähenemise kui ka
töö ümberkorraldamise vajaduse (t/l 15-16).

24.1. Kuna hageja ei nõustu sellega, et tema töökoormus vähenes, kontrollib kohus
järgnevalt, kas poolte töösuhte jätkamine muutus kokkulepitud tingimustel võimatuks
töömahu vähenemise tõttu või mitte.
Arvestades hageja poolt hagiavalduses esile toodut, mille kohaselt hindas kostja hageja
tööülesannete mahtu pealiskaudselt ja ühekülgselt, ei võrrelnud hageja töömahtu kahe sarnase
ametikoha spetsialisti töömahtudega adekvaatselt, vaid võrdles üksnes mõnda arvulist näitajat
ning kostja nimetatut ei vaidlustanud ja vastupidist ka ei tõendanud, samuti seda, et kostja ei
ole tõendanud ka asjaolu, et hageja ei viinud läbi piisavalt õppeprogramme, mille arv tulenes
arengukavas kokkulepitud strateegilistest eesmärkidest (t/l 15-17), kusjuures nimetatud
arengukava ei olnud ei töölepingu ega ametijuhendi lisa, ega tõendanud ka seda, et ta heitis
varem hagejale ette programmide korraldamise vähesust, asub kohus seisukohal, et kostjal ei


                                                                                             7
olnud alust hagejale töölepingut üles öelda põhjusel, et töösuhte jätkamine kokkulepitud
tingimustel muutus poolte vahel võimatuks töömahu vähenemise tõttu.

24.2. Kuivõrd hageja hinnangul ei koheldud teda töölepingu ülesütlemisel võrdselt teiste
sarnaste ametikohtade spetsialistidega, selgitab kohus siinkohal, et nii TLS § 89 lõikes 4 kui
ka TLS §-s 3 sätestatud põhimõtted kohustavad tööandjat järgima võrdse kohtlemise
põhimõtet vastavalt võrdse kohtlemise seadusele (VõrdKS), kusjuures võrdse kohtlemise
põhimõte keelab isiku diskrimineerimise rahvuse, rassi, nahavärvuse, usutunnistuse või
veendumuste, vanuse, puude, seksuaalse sättumuse või soolise kuuluvuse alusel. Nimetatud
seisukohale on asunud ka Riigikohus oma 02.02.2012 lahendi tsiviilasja 3-2-1-152-11 punktis
10. Käesolevas asjas ei ole aga hageja esile toonud asjaolusid, et kostja oleks teda kohelnud
töölepingu ülesütlemisel ebavõrdselt rahvuse, rassi, nahavärvuse, usutunnistuse,
veendumuste, vanuse, puude, seksuaalse sättumuse või soolise kuuluvuse tõttu. Samuti ei
tuvastanud kohus, et kostja oleks rikkunud töölepingut üles öeldes võrdse kohtlemise
põhimõtet. Seega tuleb asuda seisukohale, et kostja ei rikkunud hagejaga lepingut üles öeldes
võrdse kohtlemise põhimõtet.

24.3. Teise alusena tõi kostja „Töölepingu muutmise/lõpetamise ettepanekus“ ja kohtule
esitatud vastuväidetes esile hageja koondamise põhjusena töö ümberkorraldamise vajaduse.
Kostja sõnul oli ta sunnitud osakonna töö ümber korraldama põhjusel, et täita osakonnale
pandud ülesandeid, muuhulgas ka ERF projektiga kaasnevaid kohustusi. Kuivõrd ERF
projekti edendamiseks ja töös hoidmiseks oli vaja palgata 0,5 koormusega spetsialist, kellel
oleks füüsika- või energeetika-alane kõrgharidus, oli töö ümberkorraldamine möödapääsmatu.
Kuna nimetatud haridust kellelgi ei olnud, samuti ei ole seda lühikese väljaõppe raames
võimalik omandada, ei saanud uut ametikohta pakkuda ka hagejale, mida kostja selgitas
hagejale ka „Töölepingu muutmise/lõpetamise ettepanekus“ (t/l 16). Hageja leidis, et
koondamissituatsiooni ei esinenud, sest kostja võttis pärast koondamist tööle uue töötaja ja
ütles hagejale otsesõnu, et ta vajab hageja töötasu uue töötaja värbamiseks. Samas ei vaielnud
hageja vastu kostja väidetele ERF projekti väljaarendamise vajadusest ja sellele, et uus
ametikoht nõudis füüsika- või energeetikaalast kõrgharidust, samuti sellele, et hageja ei
vastanud uuele töökohale esitatavatele kvalifikatsiooninõuetele ning et töö tegemiseks ei
saanud korraldada ümberõpet. Tulenevalt eeltoodust asub kohus seisukohale, et seoses uue
ERF projekti väljaarendamise vajaduse tekkimisega ja sellega töötamiseks uue ametikoha
vajaduse loomisega, kusjuures ametikoha täitmiseks oli vajalik füüsika- või energeetikaalane
kõrgharidus, tekkis kostjal vajadus oma töö ümber korraldada. Kuna kostja oli sunnitud
osakonna töö ümber korraldama ja hagejaga töösuhte jätkamine samadel töötingimustel ei
olnud võimalik, oli täidetud TLS § 89 lõikes 1 sätestatud alus töölepingu ülesütlemiseks, sest
töösuhte jätkamine kokkulepitud tingimustel muutus võimatuks töö ümberkorraldamise tõttu.
Kohus selgitab hagejale, et tööandjal on õigus otsustada, kuidas oma tööd korraldada,
milliseid ametikohti luua või koondada. Kui tööandjal esineb majanduslikus mõttes
koondamise vajadus ka ümberkorraldamise tõttu, siis ta võib ja peabki valiku tegema ja mõne
töötajaga töölepingu koondamise tõttu lõpetama. Sellisele seisukohale on asunud oma
lahendis 3-2-1-7-11 p-s 12 ka Riigikohus.

Kohus nõustub hagejaga, et töötaja keeldumine töölepingus kokkulepitud tingimuste
muutmisest, s.h. palgatingimuste muutmisest ja tööaja vähendamisest, ei ole käsitletav
koondamissituatsioonina, mis annaks aluse töölepingu lõpetamiseks, mida kinnitab ka TLS §
92 lõike 1 punkt 4, mille kohaselt ei või tööandja töölepingut üles öelda põhjusel, et
täistööajaga töötaja ei soovi jätkata töötamist osalise tööajaga, kuid käesoleval juhul esines
tööandjal reaalne vajadus oma tööd ümber korraldada, mis sai olla aluseks hagejale
töölepingu ülesütlemiseks koondamisega.


                                                                                            8
24.4. Vastuseks hageja väitele nagu ei oleks kostja kohelnud teda töölepingu ülesütlemisel
võrdselt teiste spetsialistidega, selgitab kohus, et tööandja ei pea töö ümberkorraldamisel
eelistama töölejätmisel töötajaid, kes on täitnud tööülesandeid paremini, kel on suuremad
erialateadmised, oskused ja vilumus või kes on teadmisi ja oskusi tulemuslikumalt kasutanud.
Ka Riigikohus on oma lahendis 3-2-1-152-11 punktis 10 märkinud, et kuivõrd alates
01.07.2009 kehtiv TLS § 89 ei sätesta töötajate võrdlemise kriteeriume ega näe näiteks ette, et
koondamise korral tuleb eelistada töötajaid, kellel on paremad tööalased näitajad, ning et
võrdsete tööalaste näitajate korral eelistatakse töötajaid, kel on kutsehaigus või töövigastus
või pikem tööstaaž või kellel on ülalpeetavaid või kes õpivad eriharidust andvas
õppeasutuses, on tööandjal pärast eelisõigusega isikute väljaselgitamist õigus vabalt valida
kellele töötajatest ta töölepingu üles ütleb ja kellele mitte. TLS § 89 lõige 5 annab seega
tööandjale võimaluse lähtuda töötajate valikul lisaks töötaja tööoskustele ka muudest
asjaoludest, sh suhtlemis-oskusest ja isikuomadustest. Tööandja valikuõigust piirab TLS § 89
lõike 4 järgi vaid võrdse kohtlemise põhimõte, millest tulenevate kohustuste kohta võttis
kohus seisukoha juba käesoleva kohtuotsuse punktis 24.2. Eeltoodust tulenevalt oli tööandja
käesoleval juhul vaba otsustama keda ta töö ümberkorraldamise vajaduse tekkimisel koondab.

Kõige eeltoodu alusel asub kohus seisukohale, et kuivõrd kostjal, kelle töö- ja ametikohtade
arv ning ressursid on piiratud, esines töö ümberkorraldamise vajaduse tõttu
koondamissituatsioon, oli täidetud ka TLS § 89 lõikes 1 sätestatud alus töölepingu
ülesütlemiseks hagejale.

25. Järgmisena kontrollib kohus kas kostja ütles hagejale töölepingu üles protseduurireegleid
järgides või mitte.

TLS § 95 lõike 1 järgi võib töölepingu üles öelda kirjalikku taasesitamist võimaldavas vormis
ülesütlemisavaldusega. Vorminõuet rikkudes tehtud või tingimuslik ülesütlemis-avaldus on
tühine. TLS § 95 lõike 2 järgi peab tööandja ülesütlemist ka põhjendama. Ka ülesütlemist
peab põhjendama kirjalikku taasesitamist võimaldavas vormis. Seejuures ei mõjuta TLS § 95
lõike 3 kohaselt TLS § 95 lõikes 2 nimetatud kohustuse rikkumine ülesütlemise kehtivust,
kuid kohustust rikkunud pool peab hüvitama teisele poolele sellest tekkinud kahju.

Käesoleval juhul ei vaidle pooled asjaolu üle, et kostja ütles lepingu üles kirjalikku
taasesitamist võimaldavas vormis, kuivõrd kostja esitas hagejale lausa 2 dokumenti, mis
käsitlesid hagejaga töölepingu ülesütlemist. Samuti põhjendas kostja ülesütlemist
„Töölepingu muutmise/lõpetamise ettepanekus“, tuues koondamise alustena välja nii töömahu
vähenemise kui ka töö ümberkorraldamise vajaduse (t/l 15-16). Eeltoodust tulenevalt täitis
kostja TLS § 95 lõigetest 1 ja 2 tulenevaid nõudeid.

26. Vastavalt TLS § 89 lõikele 3 peab tööandja enne töölepingu ülesütlemist koondamise tõttu
pakkuma töötajale võimaluse korral teist tööd, va TLS § 89 lõikes 2 nimetatud juhtudel.
Tööandja korraldab vajaduse korral töötaja täiendõppe või muudab töötaja töötingimusi, kui
muudatused ei põhjusta talle ebaproportsionaalselt suuri kulusid. Vastavalt Riigikohtu lahendi
tsiviilasjas 3-2-1-152-11 punktile 10 on teise töö pakkumise kohustuse eesmärgiks anda
töötajale võimalus jätkata töötamist sama tööandja juures. Eesmärk on täidetud, kui töötajale
pakutakse sobivat tööd. Seejuures ei ole aga tööandjal, olukorras, kus töötaja ei sobi vabale
töökohale, kohustust töötajale seda tööd pakkuda ning tööandjal on õigus korraldada vaba
töökoha täitmiseks konkurss või võtta sellele uus töötaja ilma konkursita.

Kostja sõnul täitis kostja kohustuse pakkuda hagejale teist tööd, pakkudes hagejale
keskkonnahariduse spetsialisti tööd uutel tingimustel 0,5 töökoormusega. Hageja kostja poolt
väljatoodud väitele vastuväiteid ei esitanud. Kuivõrd käesoleval juhul moodustati

                                                                                             9
reorganiseerimise tulemusena 2 uut ametikohta ja kummagi ametikoha töökoormus oli 0,5,
tähendas see ka kvalitatiivset muudatust töökohustuste ringis, pädevuses ja õiguslikus
seisundis, mistõttu ei saa hageja endist ametikohta ja uut ametikohta samastada. Seega saab
käesoleval juhul asuda seisukohale, et kostja pakkus hagejale teist tööd, seejuures tööd
muutunud tingimustel, millel on eelneva tööga võrreldes väiksem tööajanorm, kuid hageja ei
nõustunud aga samal töökohal muudetud tingimustel edasi töötama.

Tulenevalt kõigest eeltoodust asub kohus seisukohale, et kostja ei rikkunud hagejale
töölepingut üles öeldes protseduurireegleid, nagu väitis hageja, ning töölepingu ülesütlemine
hagejale TLS § 89 lõike 1 alusel toimus seadusest tuleneval alusel ja vastas ka seaduses
sätestatud nõuetele, mistõttu jätab kohus kõige eeltoodu alusel rahuldamata hageja nõude
töölepingu ülesütlemise tühisuse tuvastamiseks. Kuna kohus jätab rahuldamata hageja nõude
töölepingu ülesütlemise tühisuse tuvastamiseks, puudub alus rahuldada ka hageja nõuet
lõpetada tööleping TLS § 107 lõigete 1 ja 2 alusel.

Kuivõrd pooled ei vaidle asjaolu üle, et tööleping poolte vahel lõppes 31.12.2014 loetakse
poolte vaheline töösuhte lõppenuks nimetatud kuupäeval TLS § 89 lõike 1 alusel.

27. Kuivõrd pooled vaidlevad ka koondamise korral väljamaksmisele kuuluvate hüvitiste ja
nende ulatuste üle, võtab kohus alljärgnevalt seisukoha ka nende osas.

27.1. Kuna hüvitise arvutamiseks on oluline kindlaks teha ka töölepingu ülesütlemisavalduse
kättesaamise kuupäev, ja pooled ei vaidle selle üle, et kostja 04.12.2014.a. koostatud
dokumendi pealkirjaga „Töölepingu lõpetamine“ sai hageja kätte 05.12.2015, võtab kohus
väljamõistmisele kuuluvate hüvitise väljaarvutamise aluseks viimati nimetatud kuupäeva.

27.2. Vastavalt TLS § 100 lõikele 1 maksab tööandja töölepingu ülesütlemisel koondamise
tõttu töötajale hüvitist töötaja 1 kuu keskmise töötasu ulatuses. Sama paragrahvi lõike 2 järgi
on töölepingu ülesütlemisel koondamise tõttu töötajal õigus saada kindlustushüvitist
koondamise korral töötuskindlustuse seaduses ettenähtud tingimustel ja korras. Kuna kohus ei
tuvastanud käesoleval juhul, et töölepingu ülesütlemisavaldus oleks olnud tühine, ei langenud
ära ka õiguslik alus koondamishüvitise saamiseks hageja poolt. Kostja esitas kohtule hageja
palgaarvestuslehe (t/l 138), mille järgi maksti hagejale 31.12.2014 välja muuhulgas
koondamishüvitis summas 794,43 eurot. Kuivõrd hageja nimetatud asjaolu ei vaidlustanud,
samuti ei esitanud hageja kohtule koondamishüvitise väljamõistmise nõuet, loeb kohus antud
juhul tõendatuks, et kostja täitis oma kohustuse tasuda hagejale koondamishüvitist TLS § 100
lõikes 1 ettenähtud ulatuses korrektselt.

27.3. Hageja palus mõista kostjalt välja TLS § 109 lõikes 1 sätestatud hüvitise hageja 3 kuu
keskmise töötasu ulatuses, s.o summas 2.712,00 eurot. TLS § 109 lõige 1 sätestab, et kui
kohus või töövaidluskomisjon lõpetab töölepingu TLS § 107 lõikes 2 nimetatud juhul,
maksab tööandja töötajale hüvitist töötaja kolme kuu keskmise töötasu ulatuses. Kohus või
töövaidluskomisjon võib hüvitise suurust muuta, arvestades töölepingu ülesütlemise
asjaolusid ja mõlema poole huve. Kuivõrd kohus ei lõpetanud käesoleval juhul pooltevahelist
töölepingut TLS § 107 lõike 2 alusel, jätab kohus rahuldamata ka hageja nõude TLS § 109
lõike 1 alusel hüvitise väljamõistmiseks.

27.4. Hageja palus kostjalt välja mõista ka TLS § 100 lõikes 5 sätestatud hüvitise summas
1.980,19 eurot.
TLS § 97 lõike 1 järgi võib tööandja töölepingu erakorraliselt üles öelda TLS § 97 lõikes 2
sätestatud etteteatamistähtaegu järgides. TLS § 97 lõike 2 p 4 järgi peab tööandja töötajale


                                                                                            10
erakorralisest ülesütlemisest ette teatama, juhul kui töötaja töösuhe tööandja juures on kestnud
10 (kümme) ja enam aastat, vähemalt 90 (üheksakümmend) kalendripäeva.
TLS § 100 lõige 5 sätestab aga, et juhul kui tööandja või töötaja teatab ülesütlemisest ette
vähem, kui on seaduses sätestatud või kollektiivlepingus kokku lepitud, on töötajal või
tööandjal õigus saada hüvitist ulatuses, mida tal oleks olnud õigus saada etteteatamistähtaja
järgimisel.

Käesoleval juhul ei vaidle pooled asjaolu üle, et hageja töösuhe kostjaga kestis üle 10 aasta.
Kuna kostja ütles hagejale töölepingu üles TLS § 89 lõike 1 alusel, pidi kostja hagejale ette
teatama töölepingu ülesütlemisest TLS § 97 lõike 2 punkti 3 järgi vähemalt 90 kalendripäeva
või maksma hüvitist TLS § 100 lõikes 5 sätestatu kohaselt.

Kuna kohus asus kohtuotsuse p-s 27.1. seisukohale, et kostja ütles hagejale töölepingu üles
05.12.2014, oleks tööleping poolte vahel pidanud lõppema 05.03.2015 kui kostja oleks
töölepingu ülesütlemistähtaega järginud.
Kuna poolte töösuhe lõppes aga 31.12.2014.a., mille üle pooled ei vaidle, ja hagejale maksti
töötasu kuni 31.12.2014.a., ütles tööandja töötajale töölepingu üles seaduses sätestatud
tähtaega järgimata ja hagejal on õigus saada kostjalt hüvitist TLS § 100 lg 5 alusel 64
kalendripäeva eest (jaanuaris 31 kalendripäeva, veebruaris 28 kalendripäeva ja märtsis 5
kalendripäeva), sest kostja lõpetas hagejaga töölepingu 64 kalendripäeva varem kui TLS § 97
lg 2 p 4 sätestatud.

Hageja kasuks väljamõistetava hüvitise väljamõistmisel ja hageja keskmise töötasu
väljaarvestamisel juhindub kohus selle väljaarvestamise ajal kehtinud Vabariigi Valitsuse
11.06.2009 määrusest nr 91, millega kehtestati keskmise töötasu maksmise tingimused ja kord
(edaspidi Kord). Korra § 2 lõigete 1 ja 2 kohaselt võetakse keskmise töötasu arvutamisel
arvesse töötasuna teenitud summad, misjuures kui arvutamise vajaduse tekke kuule eelnenud
kuuel kuul töötasuna teenitud summa muutub töötajale sissenõutavaks pärast keskmise
töötasu või muutumatu suurusega töötasu alusel arvestatud tasu maksmise kuupäeva, siis
varem makstud keskmist töötasu ümber arvutada ei tule, kusjuures arvutamise vajaduse tekke
kuuks on kuu, millal algas arvutamise vajaduse tekitanud sündmus. Vastavalt Korra § 3
lõikele 1 liidetakse keskmise tööpäevatasu arvutamiseks § 2 lõikes 2 või 3 nimetatud
ajavahemiku töötasud ja jagatakse sama ajavahemiku kalendaarse tööpäevade arvuga.

Kuivõrd hageja keskmine 6 kuu töötasu (brutosissetulek) kostja juures perioodil 01.06.2014 -
30.11.2014 oli vastavalt palgatõendile (t/l 136) kokku 5.423,99 eurot (904 + 904 + 1561,44 +
246,55 + 904 + 904), mida hageja vaidlustanud ei ole, ja samal perioodil oli 127 tööpäeva (19
+ 23 + 20 + 22 + 23 + 20), oli hageja keskmine tööpäeva tasu kostja juures 42,71 eurot
(5.423,99:127).

Arvestades aga asjaoluga, et kostja maksis hagejale hüvitist töölepingu erakorralise
ülesütlemise eest 1 tööpäeva eest summas 42,94 eurot (t/l 138), kuid oleks pidanud maksma
täiendavalt 45 tööpäeva eest, sest perioodil 01.01.2015 – 05.03.2015 oli 45 tööpäeva, kuulub
kostjalt hageja kasuks väljamõistmisele hüvitis TLS § 100 lg 5 alusel 1879,01 eurot [(45 x
42,71) - 42,94].


Tsiviilasja hinna määramine.

28. Tsiviilasja hinna määramisel juhindub kohus TsMS § 122 lõikes 1 sätestatust, mille
kohaselt on tsiviilasja hind hagihind, TsMS §-s 123 sätestatust, mille kohaselt võetakse
tsiviilasja hinna arvestamisel aluseks hagi esitamise aeg, samuti TsMS § 124 lõikes 1

                                                                                             11
sätestatust, mille kohaselt on raha maksmisele suunatud hagi puhul hagihind nõutava raha
summa, TsMS § 132 lõikes 1 sätestatust, mille kohaselt eeldatakse, et mittevaralise nõude
hagihind on 3.500,00 eurot, ning TsMS § 134 lõikes 1 sätestatust, mille järgi liidetakse
hagihinda arvestades ühes hagis sisalduvad nõuded, ja ka TsMS § 134 lõikes 3 sätestatust,
mille kohaselt loetakse hagihinnaks üksnes varalise nõude hind kui tuvastusnõue esitatakse
koos sellega seotud varalise nõudega. Kuivõrd hageja esitas kohtusse hagi töölepingu
ülesütlemise tühisuse tuvastamiseks, töölepingu lõpetamiseks ning TLS § 109 lõikes 1
sätestatud hüvitise summas 2.712,00 eurot ja TLS § 100 lõikes 5 sätestatud hüvitise summas
1.980,19 eurot, väljamõistmiseks, on käesoleva hagi hinnaks 4.692,19 eurot.

Menetluskulude jaotamine ja kindlaksmääramine.

29. Tulenevalt asjaolust, et kohus rahuldab hagi osaliselt, jätab kohus poolte menetluskulud
TsMS § 163 lg 1 kohaselt nende endi kanda.

Vastavalt TsMS § 173 lõikele 1 märgib asja menetlenud kohus menetluskulude jaotuse
menetlusosaliste vahel kohtuotsuses. TsMS § 174 lõike 1 kohaselt määrab menetluskulude
rahalise suuruse kulude jaotuse alusel vajalikus ja põhjendatud ulatuses kindlaks asja
menetlev kohus samas tsiviilasjas, millega seoses kulud tekkisid. Kohus määrab kulude
rahalise suuruse kindlaks ka siis, kui menetlusosalised ei esita kulude kindlaksmääramise
taotlust, võttes aluseks menetluskulude nimekirja või tsiviilasja materjalid. Sama paragrahvi
lõike 2 järgi määrab maakohus kulude rahalise suuruse kindlaks kohtuotsuses, kui kulude
kindlaksmääramine ei takista otsuse või menetlust lõpetava määruse tegemist. Ka vastavalt
TsMS § 177 lõike 1 punktile 1 määrab kohus kulude rahalise suuruse kindlaks kohtuotsuses.
Kuivõrd riigilõivuseaduse (RLS) § 22 lõike 1 punkti 1 kohaselt ei pidanud käesolevas asjas
riigilõivu tasuma, samuti ei olnud pooltel menetluses lepingulist esindajat, ning pooled ei
esitanud kohtule ka menetluskulude nimekirju, ja kohus jättis menetluskulud poolte endi
kanda, puudub ka vajadus kohtuotsuses menetluskulude suurust rahaliselt kindlaks määrata.

Kohus selgitab, et vastavalt TsMS § 178 lõikele 1 saab menetluskulude jaotust vaidlustada
üksnes selle lahendi peale edasi kaevates, millega jaotus kindlaks määrati. Hüvitatavate
kulude suurust saab vaidlustada kaevates lahendi peale, millega kulude rahaline suurus
kindlaks määrati. Sama paragrahvi lõike 2 järgi võib menetluskulude kindlaksmääramise
peale edasi kaevata menetluskulude hüvitamiseks õigustatud või menetluskulusid kandma
kohustatud isik, kui vaidlustatav menetluskulude summa ületab 200,00 eurot.

/digitaalselt allkirjastatud/

Piret Randmaa
kohtunik




                                                                                          12

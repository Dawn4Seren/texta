                           KOHTUOTSUS
                                EESTI VABARIIGI NIMEL

Kohus                                 Tartu Ringkonnakohus
Kohtukoosseis                         Madis Ernits, Maili Lokk, Tiina Pappel
Otsuse avalikult                      16.06.2016, Tartu
teatavakstegemise aeg ja koht
Haldusasja number                     3-15-598
Haldusasi                             A.O. kaebus Politsei- ja Piirivalveameti 12.02.2015. a
                                      vastuse nr 1.9-9/161784-15 tühistamiseks ning varalise
                                      kahju hüvitamiseks summas 1270,80 eurot
Vaidlustatud kohtulahend              Tartu Halduskohtu 15.12.2015. a otsus
Menetluse alus ringkonnakohtus        A.O. apellatsioonkaebus
Asja läbivaatamine                    Kirjalik menetlus
Menetlusosalised                      Kaebaja A.O.
                                      Vastustaja Politsei- ja Piirivalveamet

RESOLUTSIOON
1. Tagastada A.O. le 18.05.2016. a menetlusdokumendi lisana esitatud Ida Prefektuuri
   töökord.
2. Jätta apellatsioonkaebus rahuldamata ning Tartu Halduskohtu 15.12.2015. a otsus
   muutmata.



EDASIKAEBAMISE KORD
Otsuse peale võib esitada kassatsioonkaebuse otse Riigikohtule 30 päeva jooksul otsuse
avalikult teatavakstegemise päevast arvates, s.o kuni 18.07.2016 (k.a) (HKMS § 212 lg 1).
Kassatsioonkaebus võidakse lahendada kohtuistungit korraldamata kirjalikus menetluses, kui
kassaator või teised menetlusosalised ei ole HKMS § 213 lg 1 p 5 ja § 218 lg 2 p 5 kohaselt
avaldanud soovi kohtuistungist osa võtta.

ASJAOLUD JA MENETLUSE KÄIK

1. Politsei- ja Piirivalveamet (PPA) viis 23.11.2012. a käskkirjaga nr 1.9-2/2141p A.O. ilma
nõusolekuta Ida prefektuuri korrakaitsebüroo arestimaja Jõhvi arestikambri vanema
ametikohale alates 08.12.2012. Jõhvi arestikambri vanema ülesandeid tuli täita aadressil
Ülesõidu 1, Jõhvi. A.O.           töötas kuni 07.12.2012 Ida prefektuuri korrakaitsebüroo
liiklusjärelevalve talituse juhi ametikohal aadressil Rahu 38, Jõhvi.
2. Tartu Ringkonnakohus tühistas 18.03.2014. a otsusega haldusasjas nr 3-12-2481 PPA
23.11.2012. a käskkirja. Riigikohus jättis 17.06.2014. a määrusega nr 3-7-1-3-209-14 A.O.
kassatsioonkaebuse menetlusse võtmata. Ringkonnakohtu otsus jõustus 17.06.2014.

3. PPA määras 17.07.2014. a käskkirjaga nr 1.9-5/1016t A.O. Jõhvi arestikambri vanema
ülesannetesse ajavahemikel 18.-31.07.2014 ja 18.08.-30.09.2014.

4. A.O. esitas 11.12.2014 PPA-le taotluse Jõhvi arestikambri vanema ametikoha ülesannete
täitmisel tekkinud sõidukulude hüvitamiseks. A.O. märkis, et ta oli ajavahemikul 10.12.2012-
17.07.2014 sunnitud sõitma tööle ja töölt tagasi igal tööpäeval täiendavalt 9 km, millega tal
tekkis otsene varaline kahju, s.t sõidukulud summas 1270,80 eurot.

5. PPA leidis 12.02.2015. a vastuses nr 1.9-9/161784-15, et kuivõrd A.O. ametikoha asukoht
oli enne ja pärast nõusolekuta üleviimist Jõhvi linn, siis ei ole sõidukulude hüvitamine
põhjendatud. PPA märkis, et ametikoha asukoha muutuseks ei saa lugeda seda, kui ametniku
teenistusülesannete täitmise asukoht muutub ühe kohaliku omavalitsusüksuse piires, ning tööl
käimisega seotud kulud on jäetud isiku enda kanda.

6. A.O. esitas 11.03.2015 Tartu Halduskohtule kaebuse ja 24.11.2015 vastuväite. Kaebaja
palus tühistada PPA 12.02.2015. a vastus ja hüvitada varaline kahju summas 1270,80 eurot.
Kaebaja põhjendused:
1) Alates 18.06.2014 tekkis kaebajal õigus asuda endisele ametikohale. PPA määras alles
17.07.2014. a käskkirjaga kaebaja Jõhvi arestikambri vanema ülesannetesse. Ajavahemikul
18.06.-17.07.2014 on tegemist haldusorgani tegevusetusega. Kui haldusorgan haldusakti
väljaandmisel viivitab, on isikul õigus nõuda kahju hüvitamist riigivastutuse seaduse (RVastS)
§ 7 lg 2 alusel.
2) Kui kaebaja oleks täitnud tööülesandeid liiklusjärelevalve talituse juhi ametikohal, siis
poleks täiendavat kulu tal tekkinud. Kaebaja esitas käskkirja vaidlustamisel ka esialgse
õiguskaitse taotluse, kuid kohtud jätsid selle rahuldamata, leides, et kaebajal on võimalik
taotleda tekitatud kahju, s.h ka üleviimisest tulenevate täiendavate sõidukuludega seotu,
hüvitamist (Tartu Ringkonnakohtu 21.12.2012. a määrus nr 3-12-2481, p 7). Seega tegi kaebaja
endast olenevalt kõik, et PPA õigusvastase tegevuse tagajärjel ei tekiks täiendavaid kulusid.
Rahu 38 ja Ülesõidu 1 vaheline vahemaa on 4,5 km. Seega oli kaebaja 10.12.2012-17.07.2014
sunnitud sõitma tööle ja töölt tagasi igal tööpäeval täiendavalt 9 km, millega tekkis otsene
varaline kahju. Arvestades sõiduki ülalpidamiskulusid (küte, kindlustus, hooldus jne) ja üldist
amortatsiooni, on põhjendatud ühe kilomeetri hüvitis 0,40 eurot, seega täiendav kulu on
1270,80 eurot. Võlaõigusseaduse (VÕS) § 127 lg 6 kuulub kohaldamisele ka
halduskohtumenetluses kahjunõuete lahendamisel ning kohus saab sõiduki kilomeetri hüvitise
määramisel vajadusel antud normist lähtuda.

7. Tartu Halduskohus jättis 15.12.2015. a otsusega A.O. kaebuse rahuldamata ja
menetluskulud menetlusosaliste endi kanda. Otsuse põhjendused:
1) Jõustunud kohtuotsusega haldusasjas nr 3-12-2481 on kindlaks tehtud PPA 23.11.2012. a
käskkirja õigusvastasus, millele ei saa käesolevas asjas anda teistsugust hinnangut. Seega on
tuvastatud avaliku võimu kandja õigusvastane tegevus avalik-õiguslikus suhtes.
2) Lähtuvalt ATS § 26 lg 1 p-s 6 sätestatust ei saa lugeda ametikoha asukoha muutuseks seda,
kui ametniku teenistusülesannete täitmise asukoht muutub ühe kohaliku omavalitsusüksuse
piires. Kaebaja ametikoha asukoht oli nii enne kui ka pärast nõusolekuta üleviimist Jõhvi linn.
Seega on nii kaebaja elukohaks kui ka ametikoha asukohaks Jõhvi ning kaebaja suhtes ei
kohalduks politsei ja piirivalve seaduse (PPVS) §-st 72 tulenev õigus sõidukulude
kompenseerimiseks. Kulude kompenseerimise ning hüvitise maksmise eeldused ei ole täidetud.

                                              2
Kaebaja subjektiivseid õigusi ei ole rikutud, mistõttu puudub alus kahju hüvitamise taotluse
rahuldamiseks. Kuna varalise kahju hüvitamise nõude rahuldamise eeldus on täitmata, jäeti
tähelepanuta menetlusosaliste väited kahju tekitamise, põhjusliku seose ja esmaste
õiguskaitsevahendite ammendatuse kohta.

MENETLUSOSALISTE SEISUKOHAD RINGKONNAKOHTUS

8. A.O. esitas 30.12.2015 apellatsioonkaebuse, milles ta palub tühistada Tartu Halduskohtu
15.12.2015. a otsus ja teha uus otsus, millega tühistada PPA 12.02.2015. a vastus ning mõista
PPA-lt välja varaline kahju summas 1270,80 eurot ning menetluskulud jätta PPA kanda.
Apellatsioonkaebuse põhjendused:
1) Kaebaja esitas käskkirja vaidlustamisel ka esialgse õiguskaitse taotluse, kuid kohtud jätsid
selle rahuldamata. Seega kaebaja tegi endast olenevalt kõik, et PPA õigusvastase tegevuse
tagajärjel ei tekiks täiendavaid kulusid. Kaebaja täitis tööülesandeid PPA õigusvastase tegevuse
tagajärjel Jõhvi arestikambri vanema ametikohal. Seega PPVS § 72 lg 1 ei laiene kaebaja suhtes.
Kaebajale on varasemalt hüvitatud isikliku sõiduki kasutamine Vabariigi Valitsuse
14.07.2006. a määruse nr 164 „Teenistus-, töö-või ametiülesannete täitmisel isikliku sõiduauto
kasutamise kohta arvestuse pidamise ja hüvitise maksmise kord” (määrus nr 164) alusel. Antud
õigusnormi saab rakendada ka juhul, kui avaliku võimu kandja on otsese varalise kahju
tekitanud õigusvastase tegevuse tagajärjel. Õigusvastase tegevusega on võimalik tekitada
isikule kahju ka juhul, kui ametikoha asukoht muutub kohaliku omavalitsusüksuse
territooriumil. Kaebaja subjektiivset õigust on rikutud, kuna täiendavaid sõidukulusid ei oleks
tal tekkinud, kui PPA ei oleks tema suhtes õigusvastaselt käitunud. Ülesõidu 1 jõudmiseks
puudus kergliiklustee ja ühistranspordi ajad ei ühtinud tööaegadega. PPA määras 17.07.2014. a
käskkirjaga kaebaja Jõhvi arestikambri vanema ülesannetesse. Kui haldusorgan haldusakti
väljaandmisel viivitab, on isikul õigus nõuda kahju hüvitamist RVastS § 7 lg 2 alusel.
2) Kaebaja oli ajavahemikul 10.12.2012-17.07.2014 sunnitud sõitma tööle ja töölt tagasi igal
tööpäeval täiendavalt 9 km, millega tekkis otsene varaline kahju. Arvestades sõiduki
ülalpidamiskulusid (küte, kindlustus, hooldus jne) ja üldist amortisatsiooni, on põhjendatud ühe
kilomeetri hüvitis 0,40 eurot. Seega tekkis täiendav kulu kokku 1270,80 eurot. Sõiduki
kilomeetri hüvitise määramisel saab kohus vajadusel lähtuda VÕS § 127 lg-st 6.

9. PPA esitas 27.01.2016 vastuse apellatsioonkaebusele, milles ta palub jätta A.O.
apellatsioonkaebus rahuldamata ja Tartu Halduskohtu 15.12.2015. a otsus muutmata ning
menetluskulud kaebaja kanda. Vastuse põhjendused:
1) Kaebaja tõlgendus kohtute põhjenduste kohta on ekslik ja kontekstist välja rebitud. Mõlemas
kohtuastmes on juhitud tähelepanu asjaolule, et sama asula piires ei ole teenistuskoha
muutumine ülemäära kulukas.
2) Haldusasjas nr 3-12-2481 on kohtud järeldanud, et Viru Vanglasse jõudmine ei saanud olla
oluliselt keerukam ega ülemäära kulukam kui jõudmine oma elukohast endisesse teenistuskohta
samas asulas. Mikrobuss nr 122 tagab otseühenduse Jõhvi arestimajaga ja selle sõidugraafik on
planeeritud Viru Vanglasse jõudmiseks. Kaebaja viide määrusele nr 164 ei ole kohane.
Nimetatud akt ei reguleeri kulude hüvitamist, mis on tekkinud tavapärasel sõitmisel elukoha ja
töökoha vahel. Antud korra alusel hüvitatakse sõidukulud sõitmisel elukohast teenistuskohta ja
tagasi vastavalt tulumaksuseaduse § 13 lg 3 p-s 2¹ nimetatud tingimusel, s.o üksnes isikule,
kellel on puue. Kaebajale viidatud kord ei laiene. Kui kaebajat ei oleks samas asulas asuvasse
teise teenistuskohta üle viidud, oleks tema varaline olukord sama. Kaebaja ei saa väita, et
töötades aadressil Rahu 38, ei oleks tal olnud vaja osta sõidukile kütust ega teha muid kulutusi.
Pelgalt asjaolu, et haldusorgan on kaebaja suhtes õigusvastaselt käitunud, ei anna alust
kahjutasu nõuda.


                                               3
10. A.O. esitas 18.05.2016 vastuväite vastustaja vastusele, milles ta märgib, et mikrobuss nr
122 sõidugraafik ei ühtinud tööajaga, kuivõrd töötaja pidanuks ootama kl 17.15 kuni kl 19.10
ühistransporti. Kaebaja toob välja, et siseministri 21.12.2009. a määrus nr 88 „Politseiametniku
sõidukulude kompenseerimise tingimused, ulatus ja kord“ kehtis § 2 alusel ainult kordonis,
piiripunktis ja laeval teenivatele politseiametnikele ning õhusõiduki meeskonnaliikmetele,
seega vastustaja viidatud PPVS § 72 lg 1 ei laiene kaebajale ja viidatud õigusakt ei ole
asjassepuutuv. Kaebaja arvates ei ole vastustaja tõlgendus määruse nr 164 osas õige, kuivõrd
antud määrus kehtib ka ametnikele, kellel puudub puue. Kaebaja toob välja, et vastustaja ei ole
kohtule esitanud ühtegi haldusakti ega tõendit selle kohta, et töötajatele oli korraldatud transport
Rahu 38 juurest Jõhvi arestimajja. Kaebaja märgib, et halduskohtus ei olnud A. Niidole volituse
andmine ameti esindamiseks õiguspärane, kuna volituse on andnud selleks ebapädev isik.

11. PPA esitas 06.06.2016 vastuse kohtunõudele, milles ta märgib, et sätte eesmärgiks, mille
rikkumise tagajärjel kahju (saamata jäänud töötasu jms) hüvitamise kohustus tekkis, ei olnud
kaebaja isikliku sõiduauto haldus ja hoolduskulude ärahoidmine. PPA hinnangul kui kaebajat
ei oleks tema nõusolekuta üle viidud ega juhul kui haldusasjas nr 3-14-2481 tühistatud
haldusakt oleks olnud ilma kaalutlusveata ja vastanud HMS § 54 nõuetele, ei oleks kumbki
olukord kätkenud PPVS §-s 72 sätestatud hüvitist isikliku mootorsõiduki kasutamise eest
sõiduks elu- ja ametikoha asukoha vahel kaebaja suhtes. PPA on seisuskohal, et kaebaja suhtes
ei ole tal kahju hüvitamise kohustust tekkinud.

12. A.O. esitas 07.06.2016 vastuse kohtunõudele, milles ta leiab, et antud juhtumi puhul ei
ole VÕS § 127 lg 2 kohaldatav ning see norm on kohaldatav, kui põimuvad era- ja avalik-
õiguslikud suhted (Riigikohtu lahend nr 3-3-1-66-09, p 18). Kaebaja arvates tuleb lähtuda
Riigikohtu lahendist nr 3-3-1-18-06, kuna kaebaja taotleb otseselt tekitatud varalist kahju, mis
oli haldusakti tühistamise ajaks juba tekkinud ning taoline kahju oli PPA-le ettenähtav, kuna
kaebaja viitas sellele enda esialgse õiguskaitse taotluses. Kaebaja täpsustab, et Inchape Motors
Estonias on teostanud järgmisi hooldus- ja remonttöid – 05.07.2015 (maksekorraldus
06.07.2013) iga-aastane hooldus, s.h õlivahetus; 09.11.2013 (maksekorraldus 10.11.2013)
sildade reguleerimine ja klaasipuhastite vahetus; 06.06.2014 (maksekorraldus 07.06.2014)
eesmiste ja tagumiste piduriketaste ja -klotside vahetus; 04.07.2014 (maksekorraldus
05.07.2014) iga-aastane hooldus, s.h õlivahetus ja parempoolse esimese amordi vahetus. Veel
täpsustab kaebaja, et Möller Auto Virus on teostanud sõidukile veermiku remonttöid (summas
76,25 eurot ja 31,26 eurot) ja rehvide balansseerimist (summas 16,57 eurot).

RINGKONNAKOHTU PÕHJENDUSED

13. Ringkonnakohus leiab, et apellatsioonkaebus tuleb jätta rahuldamata ning halduskohtu
otsus muutmata.

14. Poolte vahel on vaidlus selle üle, kas vastustaja pidanuks hüvitama kaebajale varalise kahju
(isikliku auto kasutamise kulu kodust ametikoha asukohta ja tagasi sõiduks) ajal, mil kaebaja
oli vastustaja õigusvastase käskkirja alusel teisele ametikohale üle viidud ning põhjusel, et teise
ametikoha ülesannete täitmise asukoht asus kaardirakenduse Google Maps andmetel
varasemast kaebaja kodule ca 4 km kaugemal.

15. Kaebuse lahendamisel on halduskohus asjakohaselt viidanud RVastS § 7 lõikele 1, mis on
kaebaja nõudeõigust reguleeriv üldsäte. Varalise kahju hüvitamist reguleerib konkreetsemalt ka
RVastS § 8 lg 1, mille järgi hüvitatakse varaline kahju rahas. Hüvitisega tuleb luua varaline
olukord, milles kannatanu oleks siis, kui tema õigusi ei oleks rikutud. RVastS § 7 lg 4 järgi
tuleb silmas pidada ka seda, et kui see pole vastuolus avalikõiguslike suhete olemusega,

                                                 4
kohaldatakse avaliku võimu teostamisel tekitatud kahju hüvitamisel lisaks riigivastutuse
seadusele ka eraõiguse kahju hüvitamise sätteid. Ringkonnakohus leiab, et käesoleval juhul on
asjakohane viidata ka võlaõigusseaduses (VÕS) kahju hüvitamist reguleerivatele normidele.
VÕS § 127 lg 2 järgi ei kuulu kahju hüvitamisele ulatuses, milles kahju ärahoidmine ei olnud
selle kohustuse või sätte eesmärgiks, mille rikkumise tagajärjel kahju hüvitamise kohustus
tekkis. Ringkonnakohus ei nõustu kaebajaga selles, et nimetatud norm on kohaldatav vaid siis,
kui omavahel põimuvad era- ja avalikõiguslikud suhted. Nimetatud normile on kohtud
tuginenud ka muude varalise kahju nõuete lahendamisel (nt kahju seoses pensioni
ümberarvutamisega, maade tagastamata jätmise ja saamata jäänud üürituluga, politseiametnike
õigusvastase tegevusega tekitatud otsese varalise kahjuga jm).

16. Tsiviilkohtupraktikas on leitud, et puhtmajanduslikku kahju on võimalik hüvitada vaid siis,
kui sellise kahju tekkimine oli võlgnikule ettenähtav, rikutud normi või kohustuse eesmärk oli
kaitsta isikut sellise kahju tekkimise eest või kahju tekitati heade kommete vastase tahtliku
käitumisega, eelkõige kui kahju tekitaja tegevuse eesmärgiks oligi kannatanule sellise kahju
tekitamine (vt Riigikohtu 13.06.2005. a otsus tsiviilasjas nr 3-2-1-64-05; 30.11.2005. a otsus
tsiviilasjas nr 3-2-1-123-05; 31.03.2010. a otsus tsiviilasjas nr 3-2-1-7-10). Samas on rikutud
normi kaitse-eesmärgi teooriast juhindutud ka haldusasjades (vt Riigikohtu 04.04.2006. a otsus
haldusasjas nr 3-3-1-13-06; 22.10.2009. a otsus haldusasjas nr 3-3-1-66-09; 11.03.2010. a otsus
haldusasjas nr 3-3-1-2-10; 27.10.2011. a otsus haldusasjas nr 3-3-1-53-11, 03.03.2014. a otsus
haldusasjas nr 3-3-1-64-13).

17. Ringkonnakohus on seisukohal, et kaebaja üleviimisel ühelt ametikohalt teisele, millest
mõlema asukohaks oli Jõhvi linn, ei saanud vastustajale olla kaebaja võimalik varaline kahju
seoses isikliku sõiduauto kasutamisega teenistuskohta jõudmiseks mõistlikult ettenähtav.
Halduskohus on asjakohaselt viidanud ATS § 26 lõike 1 punktile 6, millest tulenevalt
määratakse isiku ametikoha asukoht kohaliku omavalitsusüksuse territooriumi täpsusega.
Seega puudus vastustajal alus eeldada, et ka kaebaja õigusvastase üleviimise korral teisele
ametikohale kaasneks sellega lisaks võimalikule palganõudele hüvitamisele kuuluv varaline
kahju seoses täiendava transpordikuluga. Tartu Ringkonnakohus tuvastas 18.03.2014. a otsuses
haldusasjas nr 3-12-2481 vastustaja poolt kaalutlusõiguse ebaõige teostamise PPVS § 57
kohaldamisel, kuna leidis, et põhjendused ja kaalutlused normi kohaldamiseks ei vastanud
normi mõttele ja eesmärgile (otsuse p 12). Ringkonnakohus märgib, et PPVS § 57 lg 1
üldnormina reguleerib politseiametniku tema nõusolekuta üleviimist samas asutuses sellisele
ametikohale, mille üks teenistusastmetest vastab tema politseiametniku teenistusastmele, kui
see ei too kaasa tema elukohavahetust. Seega ei saa järeldada, et rikutud normi eesmärgiks oleks
isiku õiguste kaitsmine täiendavate transpordikulude eest olukorras, kus ühelt ametikohalt
teisele üleviimine elukohavahetust kaasa ei too.

18. Seoses kaebaja poolt kohtumenetluses esitatud sõiduki kuludokumentidega, mis seonduvad
maksetega äriühingutele Inchape Motors Estonia ja Möller Auto Viru, maksekorraldusega
tehnoülevaatuse eest ja sõiduki liikluskindlustuse arvetega (tl 47-57), märgib ringkonnakohus,
et kohtupraktika järgi peab varalist kahju tõendama kahjuhüvitise nõude esitaja (vt Riigikohtu
11.12.2014. a otsus asjas nr 3-3-1-64-14, p 18). Viidatud tõendid ei tõenda, et kaebaja kasutas
vaidlusalusel perioodil igapäevaselt ametikoha asukohta ja koju sõiduks isiklikku autot; ka ei
tõenda need autosse kütuse ostmist. Tõendid ei ole asjakohased ka põhjusel, et kaebaja ei ole
väitnud, et ta soetas auto ning kasutas seda vaid tööl käimiseks. Seega on kaebaja väited kahju
tekkimise ja suuruse osas ka piisaval määral tõendamata.

19. Eeltoodud põhjendustel jätab ringkonnakohus apellatsioonkaebuse rahuldamata ning
halduskohtu otsuse muutmata. Kuna apellatsioonkaebus jääb rahuldamata, ei pea

                                               5
ringkonnakohus vajalikuks asuda täiendavalt selgitama seda, kas kaebajal olnuks võimalik
väidetavat kahju vältida, kasutades autotranspordi asemel jalgratast, PPA organiseeritud
transporti või ühistransporti ning kas kaebaja väidetav varaline kahju jätkus ka pärast Tartu
Ringkonnakohtu otsuse jõustumist kuni PPA 17.07.2014. a käskkirja andmiseni. Seetõttu
tagastab ringkonnakohus kaebajale 18.05.2016. a menetlusdokumendi lisana esitatud Ida
Prefektuuri töökorra.

20. Vastavalt HKMS § 108 lõikele 1 kannab menetluskulud pool, kelle kahjuks otsus tehti.
Seega jäävad kaebaja menetluskulud tema enda kanda. Vastustaja ei ole ringkonnakohtule
menetluskulude taotlust esitanud, mistõttu puudub ringkonnakohtul alus vastustaja kasuks
menetluskulude väljamõistmiseks.




  /allkirjastatud digitaalselt/   /allkirjastatud digitaalselt/   /allkirjastatud digitaalselt/
          Madis Ernits                     Maili Lokk                     Tiina Pappel




                                               6

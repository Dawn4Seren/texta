                                                                        Tsiviilasi nr 2-15-7392




                          KOHTUOTSUS
                             EESTI VABARIIGI NIMEL
                                   Tagaseljaotsus

Kohus                              Tartu Maakohus
Kohtunik                           Roomet Sõnna
Otsuse avalikult teatavaks         31. mai 2016 Võru kohtumaja
tegemise aeg ja koht
Tsiviilasja number                 2-15-7392
Tsiviilasja hind                   106 658,44 eurot
Hagi ese                           Nordea Bank AB Eesti filiaali hagi A. K. vastu
                                   võlgnevuse nõudes
Pooled ja nende esindajad          Hageja Nordea Bank AB Eesti filiaal, registrikood
                                   xxxxxxxx, asukoht Liivalaia 45, 10145 Tallinn, lepinguline
                                   esindaja         Darja         Sudarinen,           e-post:
                                   darja.sudarinen@nordea.com;
                                   Kostja A. K. , isikukood xxxxxxxxxxx, elukoht
                                   xxxxxxxxxxxxxxxxxxxxxxxxxxxxxx,                     e-post:
                                   truska111@hotmail.com
Kohtuistungi toimumise aeg         16.mail 2016

RESOLUTSIOON
1. Rahuldada Nordea Bank AB Eesti filiaali hagi A. K. vastu võlgnevuse nõudes.
2. Välja mõista A. K. Nordea Bank AB Eesti filiaal kasuks 106 658 (ükssada kuus tuhat
kuussada viiskümmend kaheksa) eurot ja 44 senti, millest laenulepingu nr 09320148116 põhiosa
võlgnevus on 76 447,46 eurot, intress 2448,43 eurot ja viivis 23 386,12 eurot ning krediitkaardi
lepingu nr 5404165270390984 põhiosa võlgnevus 2236,91 eurot ja viivis 2139,52 eurot.
3. Tagaseljaotsus kuulub tagatiseta viivitamata täitmisele.
Menetluskulude jaotus
4. Jätta menetluskulud A. K. kanda.
5. Välja mõista A. K. Nordea Bank AB Eesti filiaal kasuks menetluskulu summas 1500 (üks
tuhat viissada) eurot.

Edasikaebamise kord
Nordea Bank AB Eesti filiaal võib esitada apellatsioonkaebuse 30 päeva jooksul, alates otsuse
kättetoimetamisest, kuid mitte hiljem kui viie kuu möödumisel Tartu Maakohtu otsuse avalikult
teatavaks tegemisest, Tartu Ringkonnakohtule, kusjuures kaebus võidakse lahendada kirjalikus
menetluses, kui kaebuses ei taotleta selle lahendamist istungil. Seaduses sätestatud tähtaja
järgimiseks peab menetlusabi taotleja tegema tähtaja kestel ka menetlustoimingu, mille
tegemiseks ta menetlusabi taotleb, eelkõige esitama kaebuse.

A. K. võib esitada Tartu Maakohtule Võru kohtumajja tagaseljaotsuse peale kaja, kui tema
tegevusetus, mis oli tagaseljaotsuse tegemise aluseks, oli tingitud mõjuvast põhjusest. Kaja võib
esitada sõltumata mõjuva põhjuse olemasolust, kui: 1) hagile vastamata jätmise puhul oli hagi
kostjale või tema esindajale kätte toimetatud muul viisil kui isiklikult allkirja vastu
üleandmisega või elektrooniliselt; 2) kohtuistungile ilmumata jätmise puhul oli kohtukutse
toimetatud kostjale või tema esindajale kätte teisiti kui isiklikult allkirja vastu üleandmisega või
kohtuistungil; 3) tagaseljaotsust ei võinud seaduse kohaselt teha. Kaja võib esitada
tagaseljaotsuse kättetoimetamisest alates 30 päeva jooksul. Kui tagaseljaotsus toimetatakse kätte
avalikult, võib kaja esitada 30 päeva jooksul alates päevast, kui kostja sai tagaseljaotsusest või
selle täitmiseks algatatud täitemenetlusest teada. Kui tagaseljaotsus tehti eelmenetluses seetõttu,
et kostja ei vastanud tähtaegselt kohtule või ei ilmunud eelistungile, tuleb kajale lisada kõik asja
ettevalmistamise lõpuleviimiseks vajalik. Kajalt tuleb tasuda kautsjon summas, mis vastab
riigilõivule poolelt hagihinnalt, kuid mitte vähem kui 100 eurot ja mitte rohkem kui 1500 eurot
(TsMS § 142 lg 2). Menetlusabi taotlemisel peab menetlusabi taotleja seaduses sätestatud tähtaja
järgimiseks tegema tähtaja kestel ka menetlustoimingu, mille tegemiseks ta menetlusabi taotleb,
eelkõige esitama kaja (TsMS § 187 lg 6).

KOHTU TUVASTATUD ASJAOLUD, ESITATUD ÕIGUSLIKUD PÕHJENDUSED,
TEHTUD JÄRELDUSED

1. Nordea Bank AB Eesti filiaal esitas Tartu Maakohtule hagiavalduse A. K. vastu võlgnevuse
nõudes. Hagiavalduse kohaselt sõlmisid hageja ja kostja 27.11.2007 krediitkaardi lepingu nr
5404165270390984. Krediitkaardi lepingu alusel kohustus hageja kostjale võimaldama
kasutada krediidi limiiti summas 2236.91 EUR (35 000 EEK). Hageja ja kostja sõlmisid
20.03.2008 laenulepingu nr 09320144286. Laenulepingu alusel kohustus hageja kostjale välja
maksma eluasemelaenu summas 91 742 EUR eluasemelaenu nr 01320144286
refinantseerimiseks ja kinnistu ostmiseks aadressil Võru 11, Vastseliina, Võrumaa.
Laenulepingupunkti 6 ja notariaalselt sõlmitud tagatislepingute alusel seati hageja kasuks
laenulepingutest tulenevate kohustuste tagamiseks hüpoteek 24.01.2006 kinnistule aadressil
Nurme, Vihi küla, Suure-Jaani vald, Viljandimaa ja 20.03.2008 kinnistule aadressil Võru 11,
Vastseliina, Võrumaa. Põhjusel, et kostja ei tasunud makseid õigeaegselt, ütles hageja
laenulepingud ja krediitkaardi lepingu ennetähtaegselt lepingu rikkumise tõttu üles. Tagatiste
realiseerimisest saadud summad ei olnud piisavad, et katta kostja võlgnevust hageja ees. Hageja
nõuded laenulepingust hagiavalduse esitamise seisuga on põhiosa võlg 76 447,46 eurot, intressi
võlg 2448,43 eurot, viivise võlg 23 386,12 eurot. Krediitkaardi lepingust tulenevalt nõuab
hageja põhiosavõlgnevust 2236,91 eurot ning viivist 2139,52 eurot. Hageja palub välja mõista
kokku A. K. 106 658,44 EUR Nordea Bank AB Eesti filiaali kasuks.

2. Kostja vastuse kohaselt, on käimas mitu kohtuasja ja ta ei saa täpselt aru, kes mida ja kui
palju saab. Kostjal on kaks alaealist ja puudega last, kellele peab maksma elatis- ja
eluasemetoetust. Elamu oli kindlustatud kuni eluaseme müümiseni. Kostja hinnangul ei ole
tema süü, et kõik nii on läinud, ta on rääkinud probleemidest, kuid sellest on olnud vähe kasu.
Kostja on vahetanud töökohti, et elu korda saada ja tagada kohustusi. Alles nüüd on saanud
enamvähem järje peale (tl 72).

3. Tsiviilkohtumenetluse seadustiku (TsMS) § 444 lõike 3 alusel märgib kohus käesolevas
otsuses osaliselt põhjendava osa.

                                                                                                  2
Kostja ei ilmunud 16.05.2016 toimunud kohtuistungile. Kostjale on kohtukutse kätte toimetatud
isiklikult 20.04.2015 (tl 83). Kostja saatis kohtule 15.05.2016 e-kirja, milles teatas, et tal ei
õnnestu ilmuda 16.05.2016 istungile, kuna palk on hilinenud ja ei ole võimalik Eestisse sõita.
Kohus leiab, et kostja taotlus ei ole põhistatud ning taotluses esitatut ei saa lugeda TsMS § 422
lg 1 mõttes kohtuistungile mitteilmumise mõjuvaks põhjuseks, samuti pole kostja taotlenud
istungi edasilükkamist. Hageja esindaja taotles istungil tagaseljaotsuse tegemist. TsMS § 410
kohaselt kui kostja ei ilmu kohtuistungile, muu hulgas eelistungile, teeb kohus kohale ilmunud
hageja taotlusel kas tagaseljaotsuse, lahendab asja sisuliselt või lükkab asja arutamise edasi.
TsMS § 413 lg 1 järgi kui hageja taotleb kohtuistungile ilmumata jäänud kostja vastu
tagaseljaotsuse tegemist, teeb kohus hageja kasuks tagaseljaotsuse tingimusel, et hagi on
hagiavalduses märgitud ulatuses ja asjaoludega õiguslikult põhjendatud. Sel juhul loetakse
hageja esitatud faktilised väited kostja poolt omaksvõetuks. Kui hagi ei ole õiguslikult
põhjendatud, teeb kohus otsuse, millega jätab hagi rahuldamata.

Võlaõigusseaduse (VÕS) § 101 lg 1 p-st 1 ning VÕS § 108 lg-st 1 tulenevalt kui võlgnik rikub
raha maksmise kohustust, võib võlausaldaja nõuda selle täitmist. VÕS § 101 lg 1 p 6 järgi võib
võlausaldaja võlgnikult rahalise kohustuse täitmisega viivitamise korral nõuda viivist. VÕS §
113 lg 1 järgi võib võlausaldaja rahalise kohustuse täitmisega viivitamise korral nõuda
võlgnikult viivitusintressi (viivis), arvates kohustuse sissenõutavaks muutumisest kuni
kohustuse täitmiseni. Viivise määraks loetakse käesoleva seaduse §-s 94 sätestatud
intressimäär, millele lisandub kaheksa (kuni 15.04.2013 seitse) protsenti aastas. Kui lepinguga
on ette nähtud kõrgem intressimäär kui seadusjärgne viivisemäär, loetakse viivise määraks
lepinguga ettenähtud intressimäär.

4. Kohus leiab, et neil asjaoludel kuulub hagi TsMS § 413 lg 1 kohaselt tagaseljaotsusega
rahuldamisele ning kostjalt tuleb hageja kasuks välja mõista 106 658,44 eurot, millest
laenulepingu nr 09320148116 põhiosa võlgnevus on 76 447,46 eurot; intress 2448,43 eurot,
viivis 23 386,12 eurot ning krediitkaardi lepingu nr 5404165270390984 põhiosa võlgnevus
2236,91 eurot ja viivis 2139,52 eurot.

TsMS § 468 lg 1 p 2 alusel tunnistab kohus omal algatusel tagaseljaotsuse tagatiseta viivitamata
täidetavaks.

Menetluskulude jaotamisel juhindub kohus TsMS §-dest 162 lg 1, § 173 lg 1, 4. TsMS § 174
lg 1 kohaselt menetluskulude rahalise suuruse määrab menetluskulude jaotuse alusel vajalikus
ja põhjendatud ulatuses kindlaks asja menetlev kohus samas tsiviilasjas, millega seoses kulud
tekkisid. Kohus määrab menetluskulude rahalise suuruse kindlaks ka siis, kui menetlusosalised
ei esita menetluskulude kindlaksmääramise taotlust, võttes aluseks menetluskulude nimekirja
või tsiviilasja materjalid. Hageja on palunud jätta menetluskulud, sh riigilõiv 1500 eurot, kostja
kanda. TsMS § 138 lg-test 1, 2 ning TsMS § 139 lg-st 2 lähtuvalt on põhjendatud hageja
menetluskuluna välja mõista hagiavalduse esitamisel vastavalt hagihinnale tasutud riigilõiv
1500 eurot. Tulenevalt TsMS § 162 lg-st 1 tuleb jätta menetluskulud summas 1500 eurot kostja
kanda.
/allkirjastatud digitaalselt/

Roomet Sõnna
Kohtunik




                                                                                                3

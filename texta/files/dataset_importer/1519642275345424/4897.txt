                                KOHTUMÄÄRUS
    Kohus                                   Tartu Ringkonnakohus

    Määruse tegemise aeg ja koht            17. oktoober 2016, Tartu (kirjalik menetlus)

    Kriminaalasja number                    1-14-1873

    Kohtukoosseis                           Aarne Sarjas, Maarika Kuusk, Tiit Lõhmus

    Vaidlustatud kohtulahend                Tartu Maakohtu (Võru kohtumaja) 23. septembri 2016
                                            määrus, millega jäeti rahuldamata Artur Kenppi taotlus
                                            menetluskulude tasumisest vabastamiseks
    Kaebuse esitaja ja kaebuse liik         Süüdimõistetu Artur Kenppi (isikukood 36007080214),
                                            määruskaebus
   RESOLUTSIOON

   Jätta Tartu Maakohtu (Võru kohtumaja) 23. septembri 2016 määrus muutmata ning Artur
   Kenppi määruskaebus rahuldamata.

   Edasikaebamise kord: KrMS § 384 lg 2 ja § 387 lg 1 kohaselt võib käesoleva määruse peale
   esitada määruskaebuse Tartu Ringkonnakohtu kaudu Riigikohtule prokuratuur, advokaadist
   kaitsja või advokaadi vahendusel teised kohtumenetluse pooled 15 päeva jooksul, alates
   päevast, mil isik sai vaidlustatud määrusest teada või pidi teada saama.

   ASJAOLUD JA MENETLUSE KÄIK
1. Tartu Maakohtu 31. augusti 2015 otsusega mõisteti A. Kenppi süüdi KarS § 122 järgi (osaliselt
   esitatud süüdistuses) ja karistati vangistusega 2 aastat. A. Kenppi mõisteti süüdi KarS § 121 järgi
   (osaliselt esitatud süüdistuses) ja karistati vangistusega 2 kuud. KarS § 64 lg 1 alusel loeti kergem
   karistus kaetuks raskemaga ja mõisteti A. Kenppile liitkaristuseks 2 aastat vangistust. KarS § 74 lg-
   te 1 ja 3 alusel määrati, et mõistetavat vangistust ei pöörata täielikult täitmisele, kui A. Kenppi 2-
   aastase katseaja jooksul ei pane toime uut kuritegu ja täidab KarS § 75 lg-s 1 sätestatud
   kontrollnõudeid. Katseaja alguseks arvati alates kohtuotsuse kuulutamisest, s.o alates 31. augustist
   2015 ja kontrollnõuete täitmise aja algust alates kohtuotsuse jõustumisest (15. märts 2016). Osaliselt
   esitatud süüdistuses KarS §-de 121 ja 122 järgi mõisteti A. Kenppi õigeks ja osaliselt esitatud
   süüdistuses KarS § 121 järgi menetlus KrMS § 199 lg 1 p 2 alusel lõpetati seoses aegumisega.
2. Ühtlasi mõisteti A. Kenppilt välja menetluskuludena sundraha 585 eurot, toimikust koopia tegemise
   kulu 0,45 eurot, tunnistajate kohtumenetlusest osavõtmisega seotud kulude katteks 85,27 eurot ning
   riigi õigusabi tasu ja kulu katteks 2934,96 eurot (kokku 3606,68 eurot) riigituludesse. Tartu
   Ringkonnakohtu 11. detsembri 2015 otsusega jäeti Tartu Maakohtu 31. augusti 2015 otsus muutmata,
   ühtlasi mõisteti A. Kenppilt menetluskuludena välja 400,8 eurot riigi õigusabi eest riigituludesse.
3. Riigikohus jättis 15. märtsi 2016 määrusega A. Kenppi kaitsja Otto Preemi kassatsiooni menetluse
   võtmata. Riigikohtu määrusega mõisteti A. Kenppilt menetluskuludena välja 192 eurot riigi õigusabi
   eest riigituludesse. Nimetatud määrusega jõustus Tartu Maakohtu 31. augusti 2015 otsus. Seega on
   käesolevas kriminaalasjas A. Kenppilt välja mõistetud menetluskulusid kokku summas 4198,48
   eurot.
4. 31. augustil 2016 esitas A. Kenppi kohtule avalduse, milles palus end väljamõistetud menetluskulude
   tasumisest vabastada või menetluskulusid oluliselt vähendada, põhistades oma avaldust raske
   majandusliku olukorraga. Avalduse kohaselt on A. Kenppi ainsaks sissetulekuks invaliidsuspension
   83,7 eurot kuus, mis kulub eluasemega seonduvate arvete tasumiseks. Lisaks eelnevale maksab ta
   igakuiselt Sotsiaalkindlustusametile 10 eurot ning A. Kenppi arvelduskonto on kohtutäituri poolt
   arestitud laste elatisnõuete täitmiseks.
5. Tartu Maakohus jättis 6. septembri 2016 määrusega A. Kenppi avalduse puuduste tõttu käiguta ning
   tegi ettepaneku hiljemalt 26. septembriks 2016 esitada täiendavaid andmeid ja tõendeid töövõimetuse
   ja/või puude kohta ning selle kohta, kas ja millist muud vara süüdimõistetule kuulub.
6. A. Kenppi esitas täiendavad tõendid 19. septembril 2016, märkides, et tema terviseseisund ei parane
   ning temale kuuluv korter on samuti kohtutäituri poolt arestitud. Avaldusele oli lisatud
   Sotsiaalkindlustusameti Tartu büroo 11. novembri 2014 otsus nr 1157419 püsiva töövõimetuse
   tuvastamise kohta ning 19. septembri 2016 tõend arstilt K.R. lt.
7. Tartu Maakohus jättis 23. septembri 2016 määrusega A. Kenppi avalduse menetluskulude tasumisest
   vabastamiseks rahuldamata. Kohtule esitatud avalduse sisust tulenevalt oli maakohtu hinnangul A.
   Kenppilt menetluskulude sissenõudmisest loobumise ainsa alusena võimalik KrMS § 418 lg-s 1 p 2
   sätestatud alus, s.o menetluskulude sissenõudmine võib ohustada süüdimõistetu resotsialiseerumist.
8. Tartu kohtutäitur Oksana Kutšmei 9. augusti 2016 täitmisteadetest (084/2016/2211, 084/2016/2212,
   084/2016/2213) tulenevalt on A. Kenppilt väljamõistetud menetluskulude sissenõudmiseks käimas
   täitemenetlus. Maakohtu seisukohalt ei välista see KrMS § 418 sätete kohaldamist. Ajaliselt on
   rahalise karistuse täitmisele pööramisest loobumine igas menetlusetapis alates süüdimõistva otsuse
   formaalsest jõustumisest kuni selle täieliku tasumiseni või asendamiseni. KrMS § 418 lg 1 p-s 2
   nimetatud aluse kohaldamiseks peavad esinema uued asjaolud, mis on saanud kohtumenetluse
   pooltele ja kohtule teatavaks või on ilmnenud alles pärast kohtuotsuse jõustumist. Ka peab
   süüdimõistetu menetluskulude tasumine ohustama tema pöördumist seaduskuuleka elu juurde.
9. Käesoleval juhul ei esine maakohtu arvates selliseid uusi asjaolusid, mis poleks menetluskulude
   väljamõistmise ajal olnud kohtule või pooltele teada või on ilmnenud hiljem. A. Kenppi osaline
   töövõimetus ega sellest tulenevalt sissetulekute väiksus ei ole uueks asjaoluks, mis polnud
   kohtuotsuse tegemisel teada ning millele ei saanud A. Kenppi kohtuliku arutamise käigus tugineda.
   A. Kenppi avaldas juba kriminaalasja arutamise käigus maakohtus, et on töövõimetuspensionär ja
   seda on ka Tartu Maakohtu 31. augusti 2015 otsuses märgitud. Sotsiaalkindlustusameti Tartu büroo
   11. novembri 2014 otsus nr 1157419 tõendab, et A. Kenppil on kindlaks tehtud püsiv töövõimekaotus
   50% ulatuses kestusega 21. detsember 2014 kuni 31. detsember 2016. Muuhulgas on diagnoositud A.
   Kenppil kaela radikulopaatia kaela- ja kätesse kiirguva valuga. Arst K.R. 19. septembri 2016 tõendist
   nähtuvalt on A. Kenppil tervisehäire, mis seisneb kroonilises püsiva valusündroomiga kaela vasema
   lateraalkanali stenoosis. Dünaamikas on valud progresseerunud. Kuigi 19. septembri 2016 tõendis on
   viiteid võimalikule valude progresseerumisele, ei tõenda see kohtu arvates, et A. Kenppi tervislik
   seisund oleks oluliselt halvenenud. Sotsiaalkindlustusameti 25. mai 2015 teade elatisnõude
   võlgnikule tõendab, et riigile on üle läinud elatisnõue A. Kenppi vastu ajavahemiku 26. aprill 2013
   kuni 24. juuli 2013 eest summas 205,86 eurot, mille aluseks on 19. märtsi 2014 kohtulahend. Võru
   kohtutäituri täitmisteatega võlgnikule täiteasjas nr 119/2016/483 on algatatud 5. mail 2016
   täitemenetlus kohtuotsusega väljamõistetud elatise nõudes. Elatise maksmise kohustus ei ole kohtu
   hinnangul uueks asjaoluks, mis polnud kohtuotsuse tegemisel teada. Kuigi A. Kenppi antud
   kriminaalasja menetluskulude väljamõistmise ajal ei olnud laste elatisnõuded sundtäitmisel, oli
   kohtule teada, et A. Kenppil on arvukalt lapsi, kelle ülalpidamiskohustus on tal seadusest tulenevalt.
   Tartu Maakohtu otsus elatisnõude väljamõistmiseks tehti juba 19. märtsil 2014 (jõustunud 19.
   novembril 2014), mistõttu oli A. Kenppile menetluskulude väljamõistmise ajal teada, et temalt on
   välja mõistetud elatise tasu.


                                                     2
10. Maakohtu hinnangul ei takista menetluskulude tasumine A. Kenppi õiguskuulekat elu. Säilinud
    töövõime ulatust arvestades on A. Kenppil võimalik töötada ning seeläbi oma majanduslikku
    olukorda parandada. Registriosade 2346741 ja 2346641 väljatrükid tõendavad, et A. Kenppile kuulub
    kaks korteriomandit. Maakohtus asja arutamise käigus uuritud tõenditest nähtuvalt kasutab A. Kenppi
    mõlemat korteriomandit üksinda. Korteriomanditele on seatud keelumärge ja süüdimõistetu ei saa
    neid iseseisvalt käsutada. Samas täitemenetluse käigus korteriomandeid või vähemalt üht neist
    võõrandades on võimalik A. Kenppi rahalisi kohustusi vähendada.

   MÄÄRUSKAEBUS
11. Maakohtu 23. septembri 2016 määruse peale esitas A. Kenppi määruskaebuse, mille kohaselt palub
    maakohtu otsuse tühistada ning teha uus määrus, millega vabastada A. Kenppi rahalisest nõudest
    seoses A. Kenppi poolt esitatud tõenditega majandusliku seisukorra kohta ning tervislike põhjuste
    tõttu. A. Kenppi lisab määruskaebuses, et ei ole võimeline tööd tegema pideva kaelavalu tõttu (kaelas
    on kaelatugi) ning ei saa osta valuvaigistit ning kannatab igapäevaste valude tõttu. A. Kenppi
    korteriomand on tema lastele päranduseks, mistõttu ei soovi ta seda müüa ning on selle kõikide oma
    sissetulekutega laste jaoks remontinud.

   RINGKONNAKOHTU SEISUKOHT JA PÕHJENDUSED
12. Tartu Ringkonnakohus leiab, et maakohtu otsus jätta A. Kenppi temalt kohtuotsusega välja mõistetud
    menetluskulude tasumise kohustusest vabastamata, on õige ja põhjendatud. A. Kenppi määruskaebus
    jääb rahuldamata. Ringkonnakohus vastab määruskaebuses esitatud väidetele vaid järgmist.
13. Tulenevalt KrMS § 418 on maakohtu täitmiskohtunikul võimalik määrusega loobuda rahalise
    karistuse täitmisele pööramisest, kui: 1) süüdimõistetut on karistatud vangistusega teises
    kriminaalasjas ja vangistus on pööratud täitmisele; 2) rahalise karistuse täideviimine võib ohustada
    süüdimõistetu resotsialiseerumist; 3) esinevad käesoleva seadustiku §-s 416 sätestatud asjaolud.
    KrMS § 418 lg 2 kohaselt võib käesoleva paragrahvi lõikes 1 sätestatud alustel täitmiskohtunik
    loobuda ka süüdimõistetult menetluskulude sissenõudmisest. Käesoleval juhul on A. Kenppi
    põhjendanud oma soovi menetluskulusid mitte tasuda väitega, et ta on osaliselt töövõimetu ning
    tervislik seisund ei võimalda töötegemist, A. Kenppil on täitemenetlus lisaks antud kriminaalasja
    menetluskulude osas algatatud ka laste elatisnõude asjas ning A. Kenppil puudub piisav vara
    menetluskulude tasumiseks. Maakohus on õigesti viidanud KrMS § 418 lg 1 p 2 toodud alusele, mis
    võiks antud juhul ainsana kõne alla tulla – rahalise karistuse täitmisele pööramisest võib loobuda
    juhul, kui rahalise karistuse täideviimine võib ohustada süüdimõistetu resotsialiseerumist.
14. Ringkonnakohus, juhindudes KrMS § 418 ja arvestades määruskaebuses toodud argumente, leiab, et
    A. Kenppil kohtuotsusega välja mõistetud menetluskulude sissenõudmisest loobumiseks puudub
    alus, sh ei ole praegusel juhul põhjust rääkida ka KrMS § 418 lg 1 p-s 2 sätestatud alusest, s.o
    süüdimõistetu resotsialiseerumise ohustamisest. Ringkonnakohus nõustub maakohtu määruses
    toodud seisukohaga, mille kohaselt ei ole A. Kenppi nimetanud ühtegi asjaolu, mida ta ei oleks saanud
    maakohtule avaldada juba tema süüküsimuse lahendamise menetluses.
15. Tulenevalt määruskaebusest leiab A. Kenppi, et ta ei ole võimeline tulenevalt kaelavaludest töötama.
    Nähtuvalt Sotsiaalkindlustusameti Tartu büroo otsusest nr 1157419 on A. Kenppi töövõimekaotuse
    protsent 50% ning arsti K.R. 19. septembri 2016 tõendi kohaselt on tervisehäire kroonilise püsiva
    valusündroomiga kaela vasema lateraalkanali stenoos, dünaamikas valud progresseerunud.
    Ringkonnakohus nõustub maakohtu seisukohaga, mille kohaselt ei ole arstitõendiga tõendatud, et A.
    Kenppi tervislik seisund oleks halvenenud. Seega on A. Kenppi võimeline osalise töövõime
    kaotusega töötama ning oma majanduslikku seisundit parandama.
16. Maakohus on tuvastanud, et A. Kenppil on registriosade 2346741 ja 2346641 väljatrüki kohaselt kaks
    korteriomandit. Korteriomanditele on seatud A. Kenppi laste kasuks keelumärge ja süüdimõistetu ei
    saa neid iseseisvalt käsutada, samas täitemenetluse käigus on korteriomandeid või vähemalt üht neist
    võõrandades võimalik A. Kenppi rahalisi kohustusi vähendada. A. Kenppi määruskaebuses toodud
    väide on ringkonnakohtu hinnangul asjakohatu, mille kohaselt ei ole võimalik korteriomandit

                                                     3
   võõrandada, kuna see on ette nähtud oma laste päranduseks. Käesoleval hetkel on korteriomandite
   omanikuks A. Kenppi ning sellest tulenevalt on A. Kenppi varalised nõuded võimalik rahuldada tema
   vara arvelt täitemenetlustes.
17. Olukorras, kus rahalise karistuse täitmine osutub võimatuks, asendatakse rahaline karistus
    vangistusega KrMS § 417 lg-s 3 ettenähtud korras. Antud juhul ei ole antud olukorra analüüs vajalik,
    kuna kohtutäitur ei ole KrMS § 417 lg 3 alusel teavitanud täitmise võimatusest ja seetõttu
    täitemenetlus jätkub ning A. Kenppil on kohustus tasuda temalt välja mõistetud menetluskulud.
18. Eeltoodud asjaoludel ning juhindudes KrMS § 390 ja §-st 337 lg 1 p-st 1 jätab Tartu Ringkonnakohus
    maakohtu määruse muutmata ja Artur Kenppi määruskaebuse rahuldamata.




   /allkiri/                                    /allkiri/                                  /allkiri/
   Aarne Sarjas                                 Maarika Kuusk                              Tiit Lõhmus




                                                     4

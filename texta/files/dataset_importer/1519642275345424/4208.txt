                               KOHTUMÄÄRUS
Kohus                                   Tartu Ringkonnakohus
Kohtukoosseis                           Einar Vene, Agu Timmi, Madis Ernits
Määruse tegemise aeg ja koht            26.10.2016, Tartu
Haldusasja number                       3-16-432
Haldusasi                               Aleksei Pokrase kaebus Viru Vangla vastu mittevaralise
                                        kahju 20 000 euro hüvitamise nõudes (ei osutatud abi
                                        seoses lagunenud hambaga)
Vaidlustatud kohtulahend                Tartu Halduskohtu 23.08.2016. a otsus
Menetluse alus ringkonnakohtus          Aleksei Pokrase apellatsioonkaebus
Menetlusosalised                        Kaebaja Aleksei Pokras
                                        Vastustaja Viru Vangla

RESOLUTSIOON
1. Jätta kaebaja taotlus riigi õigusabi saamiseks rahuldamata.
2. Tagastada kaebaja apellatsioonkaebus.

EDASIKAEBAMISE KORD
Määruse peale võib esitada määruskaebuse Riigikohtule 15 päeva jooksul määruse ärakirja
kättetoimetamisest.

 ASJAOLUD

 1. Kaebaja esitas Tartu   Halduskohtu 23.08.2016. a otsuse peale apellatsioonkaebuse.

 2. TartuRingkonnakohus 30.09.2016. a määrusega jättis kaebaja apellatsioonkaebuse käiguta
 ning andis kaebajale tähtaja apellatsioonkaebuse põhjenduste täiendamiseks.

 3. Kaebaja sai Tartu Ringkonnakohtu 30.09.2016. a määruse kätte 05.10.2016. Kaebajal oli
 tulenevalt määruse resolutsiooni punktist 2 kohustus täiendada apellatsioonkaebuse
 põhjendusi hiljemalt 17.10.2016.

 4. Kaebaja  esitas 14.10.2016 ringkonnakohtule avalduse, milles sisuliselt kordas enda
 22.09.2016. a apellatsioonkaebuses öeldut ning ei täiendanud seega apellatsioonkaebuse
 põhjendusi.




                                                  1
RINGKONNAKOHTU PÕHJENDUSED

5. Ringkonnakohus   leiab, et kaebaja taotlus riigi õigusabi saamiseks tuleb jätta rahuldamata (I)
ning kaebaja apellatsioonkaebus tuleb tagastada (II).

                                                I

6. Halduskohtumenetluse      seadustiku (HKMS) § 110 lg 1 esimese lause kohaselt on
menetlusabi riigipoolne abi menetluskulude kandmiseks. HKMS § 110 lg 1 p 3 järgi võib
kohus isiku taotlusel menetlusabina määrata muu hulgas, et menetlusabi saaja ei pea maksma
tasu menetlusabi korras määratud advokaadi õigusabi eest või ei pea seda tegema kohe või
täies ulatuses. Vastavalt HKMS § 110 lg-le 2 tuleb advokaadi õigusabi eest menetlusabi
andmise osutamisel kohaldada HKMS 12. peatükis sätestatut üksnes niivõrd, kuivõrd riigi
õigusabi seaduses (RÕS) ei ole sätestatud teisiti. RÕS § 4 lg-st 1 tulenevalt on riigi õigusabi
füüsilisele või juriidilisele isikule riigi kulul õigusteenuse osutamine riigi õigusabi seaduses
sätestatud alustel ja korras. RÕS § 4 lg 3 p 5 järgi on riigi õigusabi üheks liigiks isiku
esindamine halduskohtumenetluses. Riigi õigusabi andmisest keeldumise alused on sätestatud
RÕS §-s 7.

7. RÕS  § 7 lg 1 p 1 kohaselt ei anta riigi õigusabi, kui taotleja on ise võimeline kaitsma oma
õigusi. Ringkonnakohus on seisukohal, et käesoleval juhul esineb RÕS § 7 lg 1 p-s 1
nimetatud alus riigi õigusabi andmisest keeldumiseks. Kaebaja on käesolevas asjas esitanud
kaebuse, kaebuse täienduse ja apellatsioonkaebuse ning samuti on kaebaja olnud võimeline
esitama kohtule menetlusseadustikes sätestatud taotlusi. Kohtute infosüsteemist nähtuvalt on
kaebaja halduskohtumenetluses osalenud ka varem. Seega on ringkonnakohtu hinnangul
tegemist isikuga, kel on olemas piisavad teadmised selleks, et teha enda soovid ja taotlused
kohtule vajalikul määral arusaadavaks. Samuti ei ole kaebaja riigi õigusabi taotluses esitanud
asjaolusid, mis annaksid ringkonnakohtule alust arvata, et kaebaja ei ole enam võimeline
menetluses oma õigusi kaitsma.

8. Ringkonnakohus   on seisukohal, et kaebajale riigi õigusabi mitteandmist toetab ka asjaolu, et
halduskohtumenetluses kehtib uurimisprintsiip, mille kohaselt on kohtul kohustus kaebajat
vajadusel suunata ja abistada. Tulenevalt HKMS § 2 lg-st 4 tagab kohus omal algatusel asja
lahendamiseks oluliste asjaolude välja selgitamise, kogudes vajaduse korral tõendeid ise või
tehes nende esitamise kohustuseks menetlusosalistele. Kohus tõlgendab menetlusosaliste
avaldusi ja lähtub nende lahendamisel esitaja tegelikust tahtest. HKMS § 2 lg 5 kohaselt tagab
kohus igas menetlusstaadiumis oma selgitustega, et menetlusosalise huvide kaitseks vajalik
avaldus ega tõend ei jääks esitamata õigusliku kogenematuse tõttu ning avalduse
läbivaatamist takistavad vormivead kõrvaldatakse. Samuti selgitab haldusasja lahendav kohus
uurimispõhimõttest tulenevalt enda initsiatiivil välja kaebuse menetlemiseks vajalikud
asjaolud, seadusesätted ning võimaliku kohtupraktika. Seega ei ole halduskohtumenetluses
esmatähtis, et kaebaja peab omama juriidilist haridust või kasutama oma õiguste kaitseks
õigusalaste teadmistega isiku abi. Käesoleva haldusasja asjaoludest nähtuvalt ei ole kaebaja
õiguste kaitseks ilmtingimata vajalik, et teda esindaks kohtumenetluses erialateadmistega isik,
kuna kaebaja õiguste kaitse on vajalikul määral tagatud kaebaja enda teadmiste ja oskustega
ning uuriva ja selgitava kohtumenetlusega. Seega ei pea ringkonnakohus vajalikuks määrata
kaebajale apellatsioonimenetluses riigi õigusabi korras esindajat.




                                                2
                                              II

9. HKMS § 187 lg 4 teise lause kohaselt tagastab kohus apellatsioonkaebuse määrusega
apellandile, kui apellant jätab tähtajaks täitmata kohtu nõudmise kõrvaldada
apellatsioonkaebuse menetlusse võtmist takistav puudus. Tartu Ringkonnakohus on
30.09.2016. a määrusega andnud kaebajale tähtajad apellatsioonkaebuse menetlusse võtmist
takistavate puuduse kõrvaldamiseks, s.o apellatsioonkaebuse põhjenduste täiendamiseks.
Kaebaja on nimetatud määruse 05.10.2016 kätte saanud. Sama määruse põhjendavas osas
(p 7) on ringkonnakohus kaebajale selgitanud, et kui kaebaja jätab kohtu nõudmise
apellatsioonkaebuse taotluse täpsustamiseks ja apellatsioonkaebuse põhjenduste
täiendamiseks tähtpäevaks täitmata, tagastab kohus apellatsioonkaebuse määrusega kaebajale.

10. Kaebaja tugineb küll 14.10.2016. a avalduses sellele, et tal ei olnud võimalik
apellatsioonkaebust põhjendada, kuna talle saadetud halduskohtu 23.08.2016. a otsuses
puudub lehekülg halduskohtu põhjendusi, kuid ringkonnakohtu hinnangul esineb siiski alus
kaebaja apellatsioonkaebuse tagastamiseks. Ringkonnakohus leidis 30.09.2016. a määruses, et
on ebausutav, et kaebajale kättetoimetatud halduskohtu 23.08.2016. a otsuse tõlge ei ole
terviklik ja seega oli kaebajal võimalik halduskohtu 23.08.2016. a otsusega tutvuda ning enda
apellatsioonkaebust põhjendada.

11. Samas selgitab ringkonnakohus, et kui kaebaja soovis apellatsioonkaebuse põhjendusi
täiendada, et ringkonnakohtul oleks võimalik kaebaja apellatsioonkaebus menetlusse võtta
ning tal tõepoolest puudus võimalus teha seda halduskohtu 23.08.2016. a otsuse venekeelse
tervikliku tõlke abiga, siis oli kaebajal võimalus esitada ringkonnakohtule toimikuga
tutvumise taotlus ning teha endale halduskohtu 23.08.2016. a otsuse venekeelest tõlkest
ärakiri, mille abil apellatsioonkaebust põhjendada. Selle võimaluse tõi ringkonnakohus ära ka
oma 30.09.2016. a määruses, millega ringkonnakohus kaebaja apellatsioonkaebuse käiguta
jättis. Seega oli ringkonnakohus selgitanud kaebajale võimalusi apellatsioonkaebuse puuduse
kõrvaldamiseks, kuid kaebaja jättis sellele vaatamata apellatsioonkaebuse puuduse
kõrvaldamata.

12. Ringkonnakohus     leiab, et kaebajal on olnud alates ringkonnakohtu 30.09.2016. a määruse
kättesaamisest mõistlik aeg apellatsioonkaebuse puuduse kõrvaldamiseks. Kaebajale on
selgitatud ka puuduse kõrvaldamata jätmise tagajärgi, kuid hoolimata eeltoodust on ta jätnud
apellatsioonkaebuse põhjendused täiendamata. Kuna ringkonnakohus ei saa menetleda
apellatsioonkaebust, milles esineb eelmainitud puudus, tuleb kaebaja apellatsioonkaebus
HKMS § 187 lg 4 alusel kaebajale tagastada. Ringkonnakohus selgitab, et HKMS § 187 lg 2
teise lause alusel loetakse, et apellatsioonkaebust ei ole esitatud.

13. HKMS § 187 lg 7 kohaselt võib apellant määruse peale, millega kohus keeldub
apellatsioonkaebust menetlusse võtmast, esitada määruskaebuse Riigikohtule.

14. Kuna kaebus tagastatakse, siis puudub ringkonnakohtul vajadus kaebaja menetlusabi
taotluse, koopia taotluse ning taotluse, millega kaebaja soovis kõikide varem Tartu
Halduskohtusse esitatud taotluste lahendamist, lahendamiseks.




 /allkirjastatud digitaalselt/   /allkirjastatud digitaalselt/    /allkirjastatud digitaalselt/

                                               3
Einar Vene   Agu Timmi   Madis Ernits




                 4

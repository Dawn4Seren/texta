                         KOHTUMÄÄRUS
Kohus                               Tartu Ringkonnakohus
Kohtukoosseis                       Tiina Pappel, Madis Ernits ja Einar Vene
Määruse tegemise aeg ja koht        28. märts 2016, Tartu
Haldusasja number                   3-15-1344
Haldusasi                           Aleksei Pokrase kaebus Tallinna Vangla vastu
                                    seonduvalt nõuetele mittevastavate elutingimuste,
                                    tervise kahju, au solvamise, ebaõigete andmete
                                    esitamise ja kahjunõudele tähtaegselt vastamata
                                    jätmisega tekitatud 22 500 euro suuruse mittevaralise
                                    kahju hüvitamiseks
Vaidlustatud kohtulahend            Tartu Halduskohtu 8. juuni 2015. a määrus
Kaebuse esitaja ja kaebuse liik     Aleksei Pokrase määruskaebus
Asja läbivaatamine                  Kirjalik menetlus
Menetlusosalised                    Kaebaja Aleksei Pokras
                                    Vastustaja Tallinna Vangla

RESOLUTSIOON
1. Rahuldada Aleksei Pokrase määruskaebus osaliselt ja tühistada Tartu Halduskohtu
8. juuni 2015. a määrus osas, milles halduskohus tagastas A. Pokrase kaebuse
mittevaralise kahju hüvitamise nõude osas seonduvalt tervise kahju tekitamise ja au
solvamisega ning saata selles osas asi halduskohtule kaebuse menetlusse võtmise uueks
otsustamiseks.
2. Muus osas jätta Tartu Halduskohtu 8. juuni 2015. a määrus muutmata.
3. Tagastada Aleksei Pokrase mittevaralise kahju hüvitamise kaebus seonduvalt
õigusemõistmisel tekitatud kahjuga.
4. Jätta Aleksei Pokrase taotlused koopiate väljastamiseks ja haldusasjade 3-14-51882
ja 3-15-1344 liitmiseks rahuldamata.

EDASIKAEBAMISE KORD
Määruse p 1-3 peale võib esitada määruskaebuse 15 päeva jooksul määruse kättesaamisest
arvates otse Riigikohtule. Muus osas on määrus lõplik.

 ASJAOLUD JA MENETLUSE KÄIK

 1. Aleksei Pokras esitas Tartu Halduskohtule kaebuse mittevaralise kahju väljamõistmiseks
 summas 20 500 eurot. Kaebuse põhjenduste kohaselt ei vaadanud Tallinna Vangla tema 1.
 märtsil 2015 esitatud taotlust kahju hüvitamiseks läbi kahe kuu jooksul nagu nõuab
 riigivastutuse seaduse (RVastS) § 18 lg 1. Lisaks palus kaebaja välja mõista hüvitis
mittevaralise kahju eest seonduvalt inimväärikuse alandamisega, kuna kaebaja viibis 30. maist
2008 kuni 17. märtsini 2009 ning 30. aprillist 2012 kuni 11. juunini 2013 Tallinna Vangla
kambrites ebainimlikes tingimustes, mis avaldasid mõju nii tema vaimsele kui ka füüsilisele
tervisele. Samuti oli A. Pokrasele tagatud ebapiisav põrandapind. Lisaks tõi viibimine Tallinna
Vanglas kaasa kaebaja tervise kahjustamise, väärikuse alandamise ja au solvamise. Samuti
palub kaebaja hüvitada mittevaraline kahju seoses sellega, et Tallinna Vanglalt 26. märtsil
2014 saadud andmed kambrite täituvuse kohta olid võltsitud.

2. Tartu Halduskohtu 8. juuni 2015. a määrusega tagastati A. Pokrase kaebus
halduskohtumenetluse seadustiku (HKMS) § 121 lg 1 p-de 3 ja 4 ja § 121 lg 2 p 1 alusel.
Halduskohus selgitas, et haldusasjas nr 3-14-51882 on kaebaja juba esitanud Tallinna Vangla
vastu nõude seonduvalt tema inimväärikusele ja tervisele 30. maist 2008 kuni 17. märtsini
2009 ja 30. aprillist 2012 kuni 11. juunini 2013 vangla tegevusega tekitatud kahju
hüvitamiseks summas 5500 eurot ja 10 000 eurot. Tartu Halduskohus tegi nimetatud asjas
otsuse 22. jaanuaril 2015. Hetkel on see haldusasi ringkonnakohtu menetluses, mistõttu ei saa
sama nõudega samal alusel uuesti halduskohtusse pöörduda.
Lisaks soovis kaebaja kahju hüvitamist ka au solvamise eest. Halduskohus leidis, et kuivõrd
kaebaja ei olnud kaebuses ega vanglale esitatud taotluses vastava õigushüve kahjustamise
kohta esitanud ühtegi konkreetset näidet, oli vastava õigushüve kahjustamine hõlmatud
inimväärikust puudutava nõudega. Halduskohus ei käsitlenud eraldiseisva nõudena ka
tuvastamisnõuet. HKMS § 45 lg 2 võimaldab selle nõude esitamist üksnes juhul, kui õiguste
kaitseks ei leidu tõhusamaid vahendeid. Kaebaja esitas kõigi vaidlustatud tegevuste osas oma
õiguste kaitsmise seisukohalt tõhusamad kahjunõuded ning tuvastamisnõudeid tuli käsitleda
nende juurde kuuluvatena.
Kaebaja esitas ka kahju hüvitamise nõude seetõttu, et vangla ei vastanud tema kohtueelsele
hüvitisnõudele RVastS § 18 lg-s 1 sätestatud kahekuulise tähtaja jooksul. Halduskohus
selgitas, et kohtu järelepärimisele saadud vastus kinnitas, et 1. juuni 2015 seisuga ei olnud
Tallinna Vangla veel tema nõuet lahendanud. Sellega rikkus vangla küll nimetatud normi ja
kaebaja õigusi, kuid see ei anna veel alust kohtusse pöördumiseks, kuna kaebuse
vormistamise aeg, selles esitatud väited ja viide vanglale kui ebakompetentsele organile
kinnitavad seda, et kaebaja ei olnud läbinud kohustuslikku kohtueelset menetlust ega
kavatsegi seda teha.
Samuti ei olnud kaebaja rahul ka vangla 24. märtsil 2014 esitatud andmetega kambrite
suuruse ja täituvuse kohta ning pidas seda võltsimiseks ja nõudis seetõttu RVastS § 9 lg 1
alusel inimväärikuse alandamise ja solvamise eest tekitatud mittevaralise kahju hüvitise
väljamõistmist summas 5000 eurot. Halduskohus asus seisukohale, et Tallinna Vangla on
täiendusele 7. jaanuaril 2015 vastates küll viga tunnistanud, kuid sellele vaatamata ei saanud
kaebajale tekkida kahju, mis oleks riigivastutuse seaduse kohaselt hüvitatav. Tegemist on
nõudega, mille suhtes kaebajal puudus ilmselgelt kaebeõigus.

MÄÄRUSKAEBUSE ESITAJA TAOTLUS JA PÕHJENDUSED

3. A. Pokras esitas määruskaebuse, milles palub Tartu Halduskohtu 8. juuni 2015. a määrus
tühistada. Määruskaebuse kohaselt on kaebuse tagastamine antud haldusasjas õigusvastane,
kuna haldusasjas nr 3-14-51882 ei lubatud kaebajal kaebust täiendada tervise kahjustamise ja
kohtueelsele nõudele vastamata jätmisega seonduvalt, kuna kaebaja ei olnud läbinud
kohustuslikku kohtueelset menetlust. Samas kõrvaldas kaebaja selle puuduse Tallinna
Vanglale esitatud hüvitisnõudega nr 5-37/15/75-1 (registreeritud 5. märtsil 2015).
Määruskaebuse esitaja väitel esitas ta Tallinna Vanglale põhjendused tema inimväärikuse
alandamise, au solvamise, tervise kahju tekitamise ja ebaõigete andmete esitamisega
seonduvalt.

                                              2
Esitatud määruskaebusele on A. Pokras lisanud taotlused haldusasjade nr 3-14-51882 ja nr 3-
15-1344 liitmiseks ning koopiate saamiseks esitatud määruskaebusest ja liitmistaotlusest.

4. Tallinna Vangla vastuses palutakse määruskaebus rahuldamata jätta ning nõustutakse Tartu
Halduskohtu määruses esitatud seisukohtadega.

5. Lisaks saabus 12. oktoobril 2015 Tartu Ringkonnakohtusse A. Pokrase
apellatsioonkaebusena pealkirjastatud menetlusdokument, milles A. Pokras palus tunnistada
õigusvastaseks Tartu Halduskohtu 8. juuni 2015. a määrus asjas nr 3-14-1344 ja maksta välja
mittevaraline kahju summas 10 000 eurot. A. Pokrase väidete kohaselt rikkus halduskohus
tema õigusi, kuna jättis ta õigusvastaselt ilma tema õigusest määrust vaidlustada.
Menetlusdokumendile on lisatud menetlusabi taotlus riigilõivu tasumisest vabastamiseks
ning taotlus koopia saamiseks.

RINGKONNAKOHTU PÕHJENDUSED

6. Ringkonnakohus lahendab esmalt määruskaebuse (I) ning võtab seejärel seisukoha 12.
oktoobril 2015 ringkonnakohtusse saabunud menetlusdokumendis esitatud nõude ja
menetlusabi taotluse osas (II) ning lahendab lõpuks esitatud liitmistaotluse ja taotlused
koopiate saamiseks (III).

                                             I

7. Ringkonnakohus leiab, et A. Pokrase määruskaebus tuleb rahuldada osaliselt ja tühistada
Tartu Halduskohtu 8. juuni 2015. a määrus osas, mis puudutab kaebuse tagastamist
mittevaralise kahju hüvitamise nõude osas seonduvalt tervise kahju tekitamise ja au
solvamisega. Muus osas jääb Tartu Halduskohtu 8. juuni 2015. a määrus muutmata.
Ringkonnakohus peab vajalikuks selgitada järgmist.

8. Seonduvalt mittevaralise kahju hüvitamise nõude esitamisega tervise kahju tekitamise eest
leidis halduskohus, et kaebus tuli käesoleva haldusasja raames tagastada, kuivõrd selle
esitamise hetkel oli haldusasjas nr 3-14-51882 sama nõue juba kohtumenetluses.
Ringkonnakohus kaebuse tagastamise osas halduskohtu seisukohaga ei nõustu.

9. Ringkonnakohus märgib esmalt, et Tartu Halduskohtu 8. juuni 2015. a määruse tegemise
hetkel oli tõepoolest sama nõude ja alusega kaebus juba halduskohtu menetluses haldusasja nr
3-14-51882 raames. HKMS § 43 lg 1 p 3 kohaselt ei ole halduskohtule kaebuse esitamine
lubatud, kui sama isik on halduskohtule juba esitanud kaebuse sama nõudega samal alusel
ning varasem kaebus on kohtu menetluses. Muuhulgas oli A. Pokras vaidlustanud
halduskohtu otsuse haldusasjas nr 3-14-51882 osas, milles halduskohus ei lubanud esitatud
nõuet täiendada käesolevas menetluses vaidluse all oleva uue nõudega. Seega puudus kaebuse
tagastamise hetkeks jõustunud kohtuotsus, mis kinnitaks, et halduskohtu poolt kaebuse
muutmise mittelubamine oli korrektne. Ringkonnakohus möönab, et kaebuse menetlusse
võtmisel oleks tekkinud olukord, kus halduskohtumenetluses on paralleelselt kaks samal
alusel esitatud nõuet.

10. Siiski leiab ringkonnakohus, et halduskohus tegutses ennatlikult, tagastades esitatud
kaebuse tervikuna. Kaebuse esitamise hetkeks käesoleva haldusasja raames oli A. Pokras
väidetava tervise kahju tekitamise nõude osas kohtueelse menetluse läbinud ning tähtaegselt
ka halduskohtu poole pöördunud. Ringkonnakohus selgitab, et HKMS § 43 lg 1 p-s 3
sätestatud menetluslik takistus vaidlusaluse nõudega halduskohtusse pöördumiseks langes ära

                                             3
alles siis, kui Riigikohtu halduskolleegiumi 8. veebruari 2016. a määrusega jõustus
haldusasjas nr 3-14-51882 lõpplahend, millega halduskohtu seisukohta nõude täiendamise
lubamata jätmise osas ei muudetud. Haldusasja materjalidest nähtub, et kaebaja oli kahju
hüvitamise taotluse vanglale esitanud juba 1. märtsil 2015, mistõttu ei oleks A. Pokras pärast
kaebuse tagastamist ning paralleelses menetluses kohtuotsuse jõustumist saanud enam
halduskohtu poole pöörduda, kuivõrd selleks ajaks oli möödunud kohtusse pöördumise
tähtaeg RVastS § 18 lg 2 mõttes. Seetõttu jätab kaebuse ennatlik tagastamine sellises
olukorras kaebaja põhjendamatult ilma võimalusest hiljem oma õigusi halduskohtumenetluses
kaitsta, kuigi isik on korrektselt läbinud kohustusliku kohtueelse menetluse ning esitanud
tähtaegselt kaebuse halduskohtule. Eelnevast lähtudes leiab ringkonnakohus, et halduskohtu
määrus tuleb selles osas tühistada ning halduskohtul tuleb kaebuse menetlusse võtmise
küsimust uuesti hinnata.

11. Täiendavalt peab ringkonnakohus vajalikuks selgitada järgmist. Halduskohtumenetluse
seadustik näeb kohtule ette võimaluse menetluse peatamiseks. HKMS § 95 lg 1 kohaselt kui
otsus sõltub täielikult või osaliselt sellise asjaolu olemasolust või puudumisest, mis on teise
käimasoleva kohtumenetluse ese või mille olemasolu peab tuvastama haldusmenetluses või
muus kohtumenetluses, võib kohus peatada menetluse kuni teise menetluse lõppemiseni.
Ringkonnakohus juhib tähelepanu sellele, et ka käesoleva haldusasja menetlemisel oleks
olnud otstarbekas vaidluse efektiivsemaks lahendamiseks menetlus peatada kuni haldusasjas
nr 3-14-51882 tehtud lahendi jõustumiseni. Selline lahenduskäik oleks võimaldanud
halduskohtul võtta koheselt, pärast menetluse lõppemist haldusasjas nr 3-14-51882 seisukoht
ka käesoleva haldusasja raames esitatud mittevaralise kahju nõude lubatavuse osas, vältides
sellega täiendavat määruskaebemenetlust ning olukorda, kus isik võib hiljem põhjendamatult
kaotada võimaluse halduskohtu poole pöörduda.

12. Lisaks ei ole halduskohus pidanud vajalikuks hinnata eraldi kaebaja väidet au solvamisega
tekitatud mittevaralise kahju osas ning on lugenud selle inimväärikuse alandamise nõudega
hõlmatuks. Ringkonnakohus halduskohtu sellise käsitlusega ei nõustu. RVastS § 9 lg 1
sätestab kaitstavate õigushüvedena eraldi inimväärikuse alandamise ja au või hea nime
teotamise. Seega on seadusandja mõtteks olnud hinnata nende kahe õigushüve võimalikku
riivet eraldiseisvana (vt ka M. Ernits § 10 p 3.1 – Ü. Madise jt. Eesti Vabariigi Põhiseadus.
Kommenteeritud väljaanne. Kolmas, täiendatud väljaanne. Kirjastus Juura, Tallinn, 2012).
Samuti ei ole üksnes täiendavate põhjenduste puudumine aluseks, et lugeda väidetav au
solvamine inimväärikuse alandamisega hõlmatuks. Juhul, kui halduskohtu hinnangul on
kaebaja põhjendused väidetava au solvamise osas puudulikud, on halduskohtul võimalus lasta
kaebajal esitatud kaebust nimetatud osas täiendada. Seega tuleb halduskohtul ka selles osas
kaebuse menetlusse võtmist uuesti hinnata.

13. Osas, mis puudutab väidetava mittevaralise kahju tekkimist seonduvalt ebaõigete andmete
esitamisega, on ringkonnakohtu hinnangul kaebus õigesti tagastatud. Ringkonnakohus
nõustub halduskohtu põhjendustega ega pea vajalikuks neid korrata (HKMS § 203 lg 1 ja §
201 lg 4). Määruskaebuses ei ole esitatud väiteid, mis annaks ringkonnakohtule alust asuda
halduskohtust erinevale seisukohale.

14. Ringkonnakohus leiab, et osas, mis puudutab A. Pokrase kahju hüvitamise nõuet
seonduvalt sellega, et Tallinna Vangla ei vastanud õigeaegselt määruskaebuse esitaja kahju
hüvitamise taotlusele, on halduskohus A. Pokrase kaebuse samuti õigesti tagastanud. Ka selles
osas nõustub ringkonnakohus halduskohtu põhjendustega ega korda neid (HKMS § 203 lg 1
ja § 201 lg 4). Lisaks märgib ringkonnakohus, et Tallinna Vanglalt 11. märtsil 2016 saadud
vastuses kinnitas Tallinna Vangla veelkord, et nimetatud nõude osas ei ole A. Pokras ka pärast

                                              4
halduskohtule kaebuse esitamist läbinud kohustuslikku kohtueelset menetlust. Seega ei ole
selles osas võimalik esitatud kaebust halduskohtus menetleda ning A. Pokrasel on võimalus
halduskohtu poole pöörduda pärast kahju hüvitamise taotluse esitamist vastustajale.


                                               II

15. Tartu Ringkonnakohtusse saabus 12. oktoobril 2015 apellatsioonkaebusena pealkirjastatud
menetlusdokument. Võttes arvesse selles esitatud selgitusi, mõistab ringkonnakohus esitatud
dokumenti kahju hüvitamise nõudena kohtu poolt tekitatud kahju hüvitamiseks.

16. Õigusemõistmisel tekitatud kahju hüvitamist reguleerib RVastS § 15. Ringkonnakohus
selgitab määruskaebuse esitajale, et RVastS § 15 lg 1 kohaselt võib isik nõuda kohtumenetluse
käigus, sealhulgas kohtulahendiga tekitatud kahju hüvitamist üksnes juhul, kui kohtunik on
kohtumenetluse käigus toime pannud kuriteo. Tegemist on eraldiseisva kahju hüvitamise
nõudega, mille esitamine ei ole määruskaebemenetluses HKMS § 182 lg 3 ning § 203 lg 2
alusel võimalik. Seega tuleb kaebajal selles osas esitada iseseisev kahju hüvitamise nõue ning
põhjendada seda lähtuvalt RVastS § 15 lg-s 1 sätestatust, näidates eelkõige ära, millise
kuriteona kvalifitseeritava teo on kohtunik sooritanud. Lisaks juhib ringkonnakohus
määruskaebuse esitaja tähelepanu sellele, et nimetatud kahju hüvitamise nõude puhul on
vastustajaks Justiitsministeerium, mitte halduskohus. Eeltoodust tulenevalt ei ole
ringkonnakohtul võimalik esitatud kaebust menetleda ning ringkonnakohus tagastab selle.

17. Lisaks on A. Pokras esitanud ka menetlusabi taotluse riigilõivu tasumisest vabastamiseks.
Kuivõrd esitatud hüvitamiskaebus kuulub tagastamisele, ei pea ringkonnakohus vajalikuks
võtta seisukohta esitatud menetlusabi taotluse suhtes.

                                              III

18. A. Pokras on esitanud taotluse liita haldusasjad nr 3-14-51882 ja 3-15-1344 ühte
menetlusse. Vastuseks märgib ringkonnakohus, et menetlus haldusasjas nr 3-14-51882 on
lõppenud, mistõttu puudub käimasolev kohtumenetlus, mida oleks võimalik käesoleva
menetluse juurde liita. Seetõttu jääb esitatud taotlus rahuldamata.

19. Lisaks on A. Pokras esitanud taotlused koopiate saamiseks ringkonnakohtusse 12.
oktoobril 2015 saabunud tema enda esitatud dokumendist, määruskaebusest ja
liitmistaotlusest. Ringkonnakohtu hinnangul puudub A. Pokrasel praegu vajadus enda õiguste
kaitseks nimetatud dokumentidest koopiaid saada. Seega on taotlused läbimõtlematud ja
jäävad rahuldamata. Ringkonnakohus märgib selgitavalt järgnevat. Menetlusdokumentidest
koopia väljastamist reguleerivad HKMS §-d 88 ja 89. Menetlusdokumentidest ärakirjade
saamise õigus ei ole piiramatu. Kohtupraktikas on selgitatud, et HKMS § 88 kohaldamisel
tuleb arvestada täiendavalt HKMS § 28 lg-ga 2. Selle kohaselt ei luba kohus menetlusosalisel
oma õigusi kuritarvitada. Ka see säte piirab menetlusosalise õigust saada
menetlusdokumentidest ärakirju. Koopiate tegemise ja saatmisega kaasnevate kulude jätmine
riigi kanda peab olema õiguste kaitse seisukohast vajalik. Õigus ärakirja saada on piiratud, kui
vajadus selleks puudub või on sedavõrd väike, et taotlust võib pidada ilmselgelt
pahatahtlikuks või läbimõtlematuks. Lisaks puudub menetlusosalisel üldjuhul põhjendatud
vajadus saada ärakirju tema enda poolt kohtule esitatud menetlusdokumendist. Niisuguse
dokumendi sisu on isikule teada ning tal on reeglina enne dokumendi kohtule esitamist
võimalik teha sellest omale ärakiri (vt Riigikohtu 8. septembri 2015. a määrus nr 371502-15).


                                               5
20. Tulenevalt eelnevalt esitatud seisukohtadest rahuldab ringkonnakohus A. Pokrase
määruskaebuse osaliselt ning tühistab halduskohtu määruse osas, mis puudutab kaebuse
tagastamist mittevaralise kahju hüvitamise nõudes seonduvalt väidetava tervise kahju
tekitamise ja au solvamisega ning jätab muus osas halduskohtu määruse muutmata. Lisaks
tagastab ringkonnakohus A. Pokrase esitatud hüvitamiskaebuse seonduvalt õigusemõistmisel
tekitatud väidetava kahjuga ning jätab rahuldamata taotlused haldusasjade nr 3-14-51882 ja 3-
15-1344 liitmiseks ja koopiate saamiseks.




 /allkirjastatud digitaalselt/   /allkirjastatud digitaalselt/   /allkirjastatud digitaalselt/
         Tiina Pappel                    Madis Ernits                     Einar Vene




                                                6

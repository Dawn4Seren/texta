                          KOHTUMÄÄRUS
Kohus                             Tallinna Ringkonnakohus
Kohtukoosseis                     Ulvi Loonurm, Reet Allikvere, Indrek Soots
Määruse tegemise aeg ja koht      7.07.2016, Tallinn
Kohtuasja number                  2-12-27030
Kohtuasi                          MM (M, pankrotis) pankrotimenetlus. Võlgniku
                                  kohustustest vabastamise menetluse lõpetamine
Vaidlustatud lahend               Harju Maakohtu 12.01.2016 määrus             kohustustest
                                  vabastamise menetluse lõpetamise kohta
Kaebuse esitaja ja kaebuse MM määruskaebus
liik
Menetlusosalised    ja   nende Võlgnik: MM (ik 36801302731)
esindajad                      Usaldusisik: Raul Sillandi
                               Võlausaldaja: Swedbank AS (rk 10060701), tehinguline
                               esindaja Külli Reinfeld
Menetluse liik                 Kirjalik menetlus

Resolutsioon
1. Harju Maakohtu 12.01.2016 määrus tühistada ja saata asi uueks läbivaatamiseks
maakohtule.
2. Määruskaebus rahuldada osaliselt.
3. Määruse peale võib esitada määruskaebuse Riigikohtule 15 päeva jooksul määruse
ärakirja määruskaebuse esitajale kättesaamisest.

Asjaolud ja menetluse käik
1. Harju Maakohtu 20.11.2012 määrusega kuulutati välja MM (võlgnik) pankrot. 08.09.2014
lõpetas Harju Maakohus võlgniku pankrotimenetluse lõpparuande kinnitamisega. Sama
määrusega algatas kohus võlgniku kohustusest vabastamise menetluse ning määras temale
usaldusisikuks Raul Sillandi.

17.11.2015 esitas Swedbank AS (võlausaldaja) taotluse võlgniku kohustustest vabastamise
menetluse lõpetamiseks ja võlgniku pankrotimenetluses täitmata jäänud kohustustest
vabastamisest keeldumiseks, kuivõrd võlausaldajale teadaolevatel andmetel ei ole võlgnik
täitnud pankrotiseadusest tulenevaid kohustusi ja on oma sissetulekut ning elukohta varjanud.

Maakohtu määrus
2. Maakohus lõpetas 12.01.2016 määrusega võlgniku kohustustest vabastamise menetluse ja
keeldus võlgnikku tema pankrotimenetluses täitmata jäänud kohustustest vabastamast. Kohus
vabastas Raul Sillandi usaldusisiku kohustustest.


                                                                                              1
Määruse põhjendustel pöördus võlausaldaja 27.10.2015 usaldusisiku poole võlgniku
sissetulekutest ja tegevusest ülevaate saamiseks. Usaldusisikult saadud teabe kohaselt ei olnud
võlgnik teinud usaldusisikule ühtegi raha ülekannet ega sularahamakset ning oli keeldunud
usaldusisikule avaldamast oma tegelikku elukohta. 17.11.2015 esitas võlausaldaja kohtule
taotluse lõpetada võlgniku kohustusest vabastamise menetluse.

Maakohus tuvastas, et võlgnik oli raskelt hooletult rikkunud pankrotiseaduse (PankrS) § 173
lg-s 2 sätestatud kohustusi. Võlgnik oli varjanud oma tegelikku elukohta ning ei olnud asunud
võlausaldajate nõudeid rahuldama. Võlgnik ei olnud andnud endast parimat võlausaldajate
nõuete rahuldamiseks ja oli süüliselt jätnud oma kohustused täitmata, kahjustades sellega
võlausaldaja huve. Kohus selgitas 08.09.2014 pankrotimenetluse lõpetamise määruses
võlgnikule tema kohustusi, samuti oli võlgnik kinnitanud kohtule, et kohustub täitma PankrS
§-s 173 nimetatud kohustusi. Kohustustest vabastamise menetlus on ette nähtud võlgnikele,
kes ei kahjusta oma käitumisega süüliselt võlausaldaja huve. Kohus leidis, et võlgnik on
jätnud süüliselt oma kohustused täitmata.

Määruskaebus
3. Võlgnik palus maakohtu määruse pankrotimenetluses täitmata jäänud kohustustest
vabastamata jätmise kohta tühistada ja vabastada võlgnik pankrotimenetluses täitmata jäänud
kohustustest. Võlgnik ei ole rikkunud PankrS §-s 173 sätestatud kohustusi ega kahjustanud
võlausaldaja huve. Võlgnik ei saanud teavitada usaldusisikut oma teenistussuhetest või
muudest tuludest ning neid usaldusisikule loovutada, kuna ta ei ole suutnud ühtegi tulutoovat
tööd leida, mis võimaldaks võlausaldaja nõudeid rahuldada. Võlgniku tööleidmist on seganud
õnnetusjuhtumijärgsed terviseprobleemid ja pankrotimenetlusest tekkinud negatiivne pilt
internetis, algkapitali puudumine ja pettumine äritegevuses. Ettevõtlusega alustamist piiras
mh asjaolu, et võlausaldaja keeldus võlgnikule pangakontot avamast. Usaldusisik ei ole
võlgnikuga kunagi ühendust võtnud ega kontrollinud võlgniku olukorda ja kättesaadavust.
Võlgniku väitel on ta alati kättesaadav mobiiltelefoni ja e-kirja teel ning võlgnik on tema
Tallinna elukoha aadressile saadetud kirjadele vastanud.

Vastused määruskaebusele
4. Võlausaldaja Swedbank AS palus jätta määruskaebus rahuldamata. Võlgnik on süüliselt
rikkunud pankrotiseadusest tulenevaid kohustusi ning määruskaebuses toodud väited on
paljasõnalised. Tõendamata on võlgniku väited töökoha otsingute kohta nii Eestis kui
välismaal. Võlgnik ei ole esitanud ühtegi tõendit, millest nähtuks, millal ja kuhu on ta
kandideerinud. Arvelduskonto puudumine või selle kasutamise takistamine ei vabasta
võlgnikku pankrotiseadusest tulenevate kohustuste täitmisest. Võlgnik on raskelt hooletult
rikkunud PankrS § 173 lg-s 2 sätestatud kohustusi.

5. Võlausaldaja OÜ Floberg Capital palub jätta võlgniku taotluse tema vabastamiseks
pankrotimenetluses täitmata jäänud kohustustest läbi vaatamata, sest ei ole möödunud PankrS
§ 175 lg-s 1 märgitud tähtaeg. Võlgniku soovimatus täita PankrS § 173 lg-s 1 sätestatud
kohustusi on toonud kaasa praegusel juhul põhjendatult pankrotimenetluses täitmata jäänud
kohustustest vabastamise menetluse lõpetamise. Kohustustest vabastamise menetlus on
võlgniku jaoks soodusolukorra kehtestamine ja sellele vastukaaluks on seadus pannud
võlgnikule kõrgendatud käitumiskohustuse standardi (sh tulutoova tegevusega tegelemine)
koos kontrollimehhanismiga (aruandekohustus usaldusisikule, sissetuleku üleandmine
usaldusisikule). Võlausaldaja palub jätta kaebuse rahuldamata.




                                                                                             2
6. Usaldusisik on seisukohal, et määruskaebuse põhjendused ei anna alust vaidlustatud
kohtumääruse tühistamiseks. Vaidlus puudus selles, et võlgnik ei ole 22.04.2016 (kaebusele
vastuse esitamise kuupäeva) seisuga tasunud usaldusisiku kaudu võlausaldajale ühtegi eurot.
Usutav ei ole, et rahvusvahelise töökogemusega 48 aasta vanune mees ei leia endale ca 1,5
aasta jooksul mingit tööd. Töö otsimine või mitteleidmine ei ole tõendatud. Asjakohatud on
võlgniku etteheited usaldusisikule selles, et ta ei ole tundnud huvi võlgniku terviseandmete
vastu. Usaldusisik ei ole tõesti küsinud võlgnikult ega kolmandatelt isikutelt (nt
tervishoiuasutustelt) andmeid võlgniku tervise kohta, kuna võlgnik ei tuginenud sellele, et ta
ei saa tööd teha tervisliku seisundi tõttu.

Menetluse edasine käik
7. Maakohus jättis määruskaebuse rahuldamata ja edastas selle TsMS § 663 lg 5 alusel
läbivaatamiseks ja lahendamiseks Tallinna Ringkonnakohtule.

Ringkonnakohtu seisukoht
8. Ringkonnakohus, tutvunud määruskaebuse ja tsiviilasja materjaliga, leiab, et maakohtu
12.01.2016 määrus tuleb tühistada menetlusõiguse normi olulise rikkumise tõttu ja
võlausaldaja taotlus tuleb saata maakohtule uueks lahendamiseks. Määruskaebus tuleb TsMS
§ 659, § 657 lg 1 p 3 ja § 667 lg 2 alusel osaliselt rahuldada.

PankrS § 175 lg 5 alusel võib kohus omal algatusel ning võlausaldaja või usaldusisiku
taotlusel otsustada kohustustest vabastamise keeldumise ja lõpetada kohustustest vabastamise
menetluse, kui enne 5 aasta möödumist ilmneb käesoleva paragrahvi lõikes 2 või 4 nimetatud
alus. Seega ei saa nõustuda võlausaldaja OÜ Floberg Capital taotlusega jätta määruskaebus
läbi vaatamata, kuna praegusel juhul ei taotlenud võlgnik enda kohustustest vabastamist, vaid
võlausaldaja Swedbank AS esitas taotluse lõpetada võlgniku kohustustest vabastamise
menetlus ja jätta võlgnik pankrotimenetluses täitmata jäänud kohustustest vabastamata.

Ringkonnakohus leiab, et maakohus on asja lahendamisel rikkunud oluliselt menetlusõiguse
norme, mis võis kaasa tuua ebaõige lahendi tegemise. Maakohtu määrus ei vasta TsMS § 465
nõuetele, s.t määruses puuduvad põhjendused, mille alusel kohus oma järelduseni jõudis.

Maakohus lõpetas 08.09.2014 määrusega võlgniku pankrotimenetluse ja algatas tema suhtes
võlgniku kohustustest vabastamise menetluse.

Võlgniku kohustustest vabastamine on sätestatud PankrS 11. peatükis. PankrS § 175 kohaselt
võib kohus omal algatusel ning võlausaldaja taotlusel otsustada lõpetada kohustustest
vabastamise menetluse, kui enne 5 aasta möödumist ilmneb vastav alus, sh võlausaldajate
huvide kahjustamine ja võlgniku poolt süüline tulude varjamine. Kuna see säte annab kohtule
õiguse, st kaalutlusõiguse menetluse lõpetamiseks või jätkamiseks, peab kohus kaaluma nii
võlgniku kui ka võlausaldajate huve ja kohtu arutluskäik peab olema jälgitav ja lahend
põhjendatud.

PankrS § 175 lg 3 kohaselt ei või kohus keelduda võlgnikku kohustustest vabastamast, enne
kui ta on ära kuulanud usaldusisiku ja võlgniku, samuti võlausaldajad, kes selleks soovi on
avaldanud. Tegemist on hagita menetlusega ja kohus oleks pidanud kaasama puudutatud
isikutena kõik võlausaldajad, mitte ainult Swedbank AS, kes taotles võlgniku kohustustest
vabastamise menetluse lõpetamist. Ringkonnakohus on püüdnud maakohtu menetlusviga
parandada ja saatnud määruskaebuse 05.05.2016 kohtule tagasi, kuid kohus ei kaasanud siiski
kõiki võlausaldajaid menetlusse. Samuti ei edastanud maakohus kõigile võlausaldajatele

                                                                                            3
Swedbank AS taotlust ja maakohtu määrust. Kohus ei saanud eeldada, et rahuldades ühe
võlausaldaja taotluse, olid sellega vaikides nõus ka teised võlausaldajad. Maakohtul ei ole
õigus menetlusnorme kohaldada lähtudes eeldusest, et ühe võlausaldaja taotluse
rahuldamisega nõustuvad automaatselt teised. Võlgniku kohustustest vabastamise menetluse
lõpetamine või lõpetamata jätmine puudutab kõigi võlausaldajate huve, neil on õigus olla
menetlusega kursis ja vaidlustada maakohtu määrust.

Kohtul on hagita menetluses uurimisprintsiip. Seega pidi maakohus kontrollima, kas esinevad
kohustustest vabastamise eeldused, st kas võlgniku käitumine vastas PankrS § 173 lg-s 2
sätestatud nõudmistele. Kohtul ei olnud õigust tugineda vaid võlausaldajate väidetele, millise
teabe ta sai usaldusisikult, vaid oli kohustus uurida asjaolusid igakülgselt. Võimalus vabaneda
oma täitmata jäänud kohustustest pankrotiseaduses ettenähtud korras ei ole eelduslikult iga
võlgniku õigus. Seadus sätestab absoluutsed keeldumisalused, mille puhul on võlgniku
kohustustest vabastamine välistatud, nimelt kui ta rikub tahtlikult PankrS 173 lg-s 2 sätestatud
kohustust (Riigikohtu 20.06.2016 määrus nr 3-2-1-49-16, p 15).

Kohus pidi tuvastama asjaolud, mille pinnalt sai teha järelduse, et võlgnik on rikkunud
süüliselt PankrS §-s 173 nimetatud kohustusi. Asja materjalidest nähtuvalt ei ela võlgnik
aastaid Eestis, vaid tema oma selgitusel Hispaanias. Kuna võlgnik ei ole usaldusisikule oma
elu- ja töökohta avaldanud, on kohus sellest järeldanud, et võlgniku käitumine on suunatud
võlausaldajate huvide teadlikule kahjustamisele.

Kohustustest vabastamise menetluse kestel peab võlgnik andma endast parima võlausaldajate
nõuete rahuldamiseks, tegelema mõistlikult tulutoova tegevusega ja kui sellist tegevust ei ole,
siis seda otsima. Samuti võlgnik peab viivitamatult teatama kohtule ja usaldusisikule igast
elu- ja tegevuskoha vahetusest, mitte varjama oma saadud tulusid ning vara, samuti andma
kohtu ja usaldusisiku nõudmisel teavet oma majandusliku olukorra kohta. Kohtul oli õigus
teha pankrotimenetluses järelevalvajana võlgnikule järelpärimisi, et tuvastada, kui suur on
võlgniku tegelik sissetulek ja kas ta on varjanud süüliselt oma tulusid. Kohustustest
vabastamise menetlus on ette nähtud neile võlgnikele, kelle käitumine ei ole suunatud
võlausaldajate huvide teadlikule kahjustamisele. Pankrotihalduri esitatud lõpparuandest
nähtuvalt omab võlgnik tegelikult sissetulekut, kuivõrd ta sõlmis elatise maksmiseks tema
vastu Harju Maakohtule esitatud hagis (tsiviilasi nr 2-14-5296) kompromissi (II kd, lk 10).
Kõik eeltoodud asjaolud vajavad kohtu poolt kontrollimist ja seejärel on kohtul võimalik
tuvastada võlgniku süüline sissetulekute varjamine ehk võlausaldajate huvide kahjustamine.

Kuivõrd maakohus ei andnud PankrS § 175 lg-st 3 tulenevalt kõigile võlausaldajatele ega
võlgnikule võimalust esitada oma seisukohad või olla ärakuulatud, tuleb maakohtu määrus
tühistada ja määruskaebus osaliselt rahuldada.



   /allkirjastatud digitaalselt/   /allkirjastatud digitaalselt/   /allkirjastatud digitaalselt/
            Ulvi Loonurm                    Reet Allikvere                Indrek Soots




                                                                                                   4

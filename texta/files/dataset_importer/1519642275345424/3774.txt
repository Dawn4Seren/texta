                           KOHTUMÄÄRUS

 Kohus                         Viru Maakohus

 Määruse tegemise aeg ja       01.11.2016, Rakvere kohtumaja
                               Videokohtuistungi toimumise aeg 13.10.2016
 koht
 Kohtuasja number              1-16-81

 Kohtunik                      Tiit Kullerkupp

 Kohtuistungi sekretär         Merle Kaegas

 Kaitsja                       Eduard Bulattšik

 Kohtuasi                      Viru Vangla materjalid Tarmo Piddema vangistusest
                               tingimisi enne tähtaega vabastamiseks

 Süüdimõistetu                 Tarmo Piddema, isikukood 36112260336, viibimiskoht:
                               Viru Vangla

                               Karistuse kandmise algus 08.05.2016 ja lõpp 31.12.2016

RESOLUTSIOON

Jätta Tarmo Piddema vangistusest tingimisi enne tähtaega vabastamata.

Välja mõista Tarmo Piddemalt menetluskuluna riigituludesse 115.20 eurot kaitsetasu
vandeadvokaat Eduard Bulattšiku poolt õigusabi osutamise eest.

Menetluskulud tuleb tasuda 30 päeva jooksul käesoleva kohtumääruse jõustumisest
arvates Maksu- ja Tolliameti arveldusarvele SEB Pank EE351010052031000004,
Swedbank EE502200221014193355, Nordea Pank EE401700017002872300, Danske Bank
EE873300333499990003, viitenumbriga 99916700001242 ning selgitusse märkida „Tarmo
Piddema, 1-16-81, menetluskulu“. Kui rahalised nõuded pole täies ulatuses tähtaegselt
tasutud, suunatakse nõuded kohtutäiturile täitemenetlusse täitemenetluse seadustikus
sätestatud korras.

Välja mõista riigieelarve selleks otstarbeks eraldatud vahenditest Advokaadibüroo
Bulattšik kasuks 115.20 eurot (sh käibemaks 20%) vandeadvokaadi Eduard Bulattšiku
poolt süüdimõistetu Tarmo Piddema kaitsjana riigi õigusabi korras osutatud õigusabi
eest.

Kohtumääruse peale on õigus esitada Viru Maakohtule määruskaebus 15 päeva jooksul,
alates päevast, mil isik sai vaidlustatavast kohtumäärusest teada või pidi teada saama.


                                                                                        1
Kohtumääruse väljatrükk saata Viru Vanglale, Tarmo Piddemale, kaitsjale ja
prokurörile.

Asjaolud

Viru Vangla esitas 30.08.2016 Viru Maakohtule materjalid kinnipeetava Tarmo Piddema
vangistusest tingimisi enne tähtaega vabastamiseks.

Harju Maakohtu 07.01.2016 otsusega tunnistati Tarmo Piddema süüdi KarS § 199 lg 2 p 9 - §
25 lg 2 järgi ning KrMS § 238 lg 2, KarS § 65 lg 2 ja KarS § 68 lg 1 alusel karistati teda 7 kuu
ja 23 päevase vangistusega. KarS § 69 alusel asendati mõistetud vangistus üldkasuliku tööga
233 tundi, mille tegemise tähtajaks määrati 1 aasta kohtuotsuse jõustumisest. Üldkasuliku töö
tegemise ajal oli Tarmo Piddema kohustatud järgima KarS § 75 lg 1 p 1-6 ettenähtud
kontrollnõudeid kriminaalhooldaja järelevalve all. 26.02.2016 esitas kriminaalhooldaja Harju
Maakohtule erakorralise ettekande Tarmo Piddema suhtes, milles taotles Tarmo Piddema
karistuse täitmisele pööramist KarS § 69 lg 6 alusel. Harju Maakohtu 09.03.2016
kohtumäärusega kuulutati Tarmo Piddema tagaotsitavaks ning ta peeti samas kriminaalasjas
kinni 08.05.2016. Harju Maakohtu 16.05.2016 määrusega pöörati täitmisele KarS § 69 lg 6
alusel Tarmo Piddemale Harju Maakohtu 07.01.2016 kohtuotsusega mõistetud ja ärakandmata
karistus 7 kuud ja 23 päeva vangistust. Karistuse kandmise alguseks loeti 08.05.2016.

Kinnipeetavat on kriminaalkorras karistatud 6-l korral ning vanglas kannab karistust kolmandat
korda. Isikut on korduvalt karistatud varavastaste süütegude eest. Kuritegude toimepanemise
soodusteguriks on alkohol, mõtlematu käitumine ja majandusliku kasu saamise eesmärk.
Kinnipeetaval puuduvad kehtivad distsiplinaarkaristused.

Isikul puudub kindel vabanemisjärgne elukoht, kuid ta loodab asuda elama tuttava või
elukaaslase juurde. Vanglale teadaolevate andmete põhjal puudus kinnipeetaval enne vangistust
kindel töökoht. Ametlikult töötas isik viimati 10 aastat tagasi. Vabanemisjärgselt kindel
sissetulek puudub. Ühtlasi puudub materiaalne tugi teiste isikute näol – vangistuse ajal isikut
keegi materiaalselt ei toetanud. Maksmata hagisid on Tallinna Vangla andmetel 16.08.2016
seisuga 4970,93 eurot. Kinnipeetav on motiveeritud võlgnevusi likvideerima.

Kinnipeetava sõnul on suhted lähedastega head ja toetavad. Kriminaalhooldaja arvamusest
nähtub, et kinnipeetava endise elukaaslase sõnul ei ela Tarmo Piddema temaga koos juba umbes
11 aastat. Kooselu purunes kinnipeetava alkoholi tarvitamise ja sellest tuleneva käitumise
muutumise tõttu. Elukaaslase sõnul oli isiku käitumine joobununa üleolev ja ülbe ning ta oli
elukaaslase vastu vägivaldne. Endise elukaaslase sõnul on Tarmo Piddemal vend, kaks õde ja
ema, kes ei ole samuti huvitatud tema toetamisest. Isik on iseseisev, kõik süüteod on toime
pannud üksinda. Hoolimatule ja riskivale elustiilile viitab alkoholi kuritarvitamine, lisaks
kinnipeetava kuritegelik käitumine. Isik ei hooli oma tegude tagajärgedest. Ta on süstemaatiline
õigusrikkuja.

Kinnipeetav on nii kuriteod kui ka väärteod toime pannud alkoholijoobes. Samuti on teda
karistatud kolmel korral väärteokorras alkoholi tarbimise eest avalikus kohas. Isik tarbib pigem
lahjat alkoholi ning kui tarbib, siis tsükliliselt nädal kuni kaks järjest. Kinnipeetava sõnul võib
ta olla kaine mitu kuud, sundmõtted tarvitamaks alkoholi puuduvad. Alkoholi tarbib enamasti
koos sõpradega. Isik tarbis alkoholi ka kriminaalhooldusel olles, millega rikkus kohtu poolt
määratud kohustust. Kinnipeetav mõistab, et tema kriminaalse käitumise taga on alkoholi
kuritarvitamine ning ta soovib sellest loobuda.



                                                                                                 2
Suhtlemisel on isik vabameelne ning tal on iga teema kohta isiklik arvamus. Ellusuhtumiselt on
kohati põhjendamatult enesekindel ja paindumatu, mistõttu ei mõista alati teiste seisukohti.
Vanglale teadaolevate andmete põhjal on isik minevikus olnud vägivaldne, samas vägivalla
kuriteod puuduvad. Kinnipeetaval puudub probleemide lahendamise oskus. Ta ei süvene
probleemidesse ning lükkab nende lahendamist edasi. Isiku eesmärkideks on vanglase mitte
tagasi sattuda, taastada peresuhted ning uuendada isikut tõendav dokument.

Isikut on väärteokorras karistatud 31-l korral. Eeltoodu põhjal võib väita, et isikul on
kuritegelikud hoiakud ning ta suhtub sellesse pigem aktsepteerivalt. Ametiisikutesse suhtub
positiivselt ja on koostöövalmis. Kriminaalhooldaja ettekandest nähtub, et kuna isik ilmus
registreerimisele vaid ühel korral, siis ei olnud isiku puhul võimalik kriminaalhooldust läbi viia.
Lisaks kriminaalhooldusest kõrvalehoidumisele jätkas kinnipeetav kuritegelikku käitumist,
pannes katseaja teisel kuul toime uue kuriteo. Isikul on soov oma kuritegelikku käitumist muuta
ning ta mõistab, mis ta selleks tegema peab. Samas tahe oma käitumist muuta on vähene.

Üldise korduva kuriteo toimepanemise tõenäosus järgmise kahe aasta jooksul on vangla
hinnangul 52%. Arvestades kinnipeetava ohtlikkuse taset ning uue kuriteo toimepanemise
tõenäosust toetab Tallinna Vangla Tarmo Piddema tingimisi enne tähtaega vabanemist. Juhul,
kui kohus peab otstarbekaks kinnipeetav ennetähtaega vabastada, teeb kriminaalhooldaja
ettepaneku määrata Tarmo Piddemale käitumiskontroll ja katseaeg tähtajaga 6 kuud. Katseajaks
on otstarbekas kohustada isikut täitma KarS § 75 lg 2 p-des 2, 4, 7 sätestatud lisakohustusi.

Prokuratuuri seisukoht

Viru Maakohtule edastatud seisukohas avaldab prokurör, et ei soovi osa võtta kinnipeetava
tingimisi enne tähtaega vangistusest vabastamise küsimuse läbivaatamisest. Prokurör nõustub
vangla poolt koostatud kinnipeetava iseloomustuses toodud seisukohtadega ja kinnitab, et ei
seisa vastu kinnipeetava tingimisi enne tähtaega vangistusest vabastamisele. Kinnipeetava
käitumine vanglas (distsiplinaarkaristuste puudumine jm) viitab sellele, et isik on teinud
jõupingutusi õiguskuuleka elu suunas. Käesoleval juhul oleks vangistusest tingimisi
vabastamise efektiivsus suurem karistuse kandmisest lõpuni vanglas. Käitumiskontrolli aja
jooksul saaks Tarmo Piddemal jätkuvalt maandada uute kuritegude riski. Ennetähtaegne
vabastamine tähendab sisuliselt vangistuse eesmärkide täitmist teiste, kuid palju odavamate
vahenditega. Uue kuriteo toimepanemise riske oleks võimalik vähendada süüdimõistetu
kriminaalhooldusele allutamisega ja käitumiskontrolli kohaldamisega, samuti lisakohustuste
panemisega, mis piirab oluliselt isiku liikumisvabadust ning elukvaliteeti. Lähtudes eeltoodust
toetab prokuratuur Tarmo Piddema tingimisi ennetähtaegset vabastamist süüdimõistetu
taasühiskonnastamise huvides.

Maakohtu istung

13.10.2016 toimunud videokohtuistungil avaldas süüdistatav, et ta hakkaks elama varjupaigas,
kuni ajab sotsiaalkorteri asjad korda. Tööle soovib ta minna sinna, kus töötas enne. Ta on
loobunud suitsetamisest ja nüüd kavatseb loobuda ka alkoholist.

Kaitsja seisukoht

Kaitsja toetas videokohtuistungil kinnipeetava ennetähtaegset vangistusest vabastamist. Kaitsja
leiab, et prokuröri seisukohad on väga head. Isik on nõus käitumiskontrolliga tähtajaga 6 kuud.
Kinnipeetaval ei ole olnud distsiplinaarrikkumisi, mistõttu palub kaitsja vabastada Tarmo
Piddema ennetähtaegselt.


                                                                                                 3
Maakohtu määruse põhjendused

Karistusseadustiku (KarS) § 76 lg 4 sätestab, et katseajaga tingimisi enne tähtaega vangistusest
vabastamise otsustamisel arvestab kohus kuriteo toimepanemise asjaolusid, süüdimõistetu
isikut, varasemat elukäiku ning käitumist karistuse kandmise ajal, samuti tema elutingimusi ja
neid tagajärgi, mida võib süüdimõistetule kaasa tuua tingimisi enne tähtaega karistusest
vabastamine.

Kohus, kuulanud ära süüdimõistetu, kaitsja ning tutvunud prokuröri seisukoha ja Viru Vangla
poolt esitatud materjaliga, leiab, et süüdimõistetu ei kuulu vangistusest tingimisi enne tähtaega
vabastamisele.

Kohus hindab positiivselt, et Tarmo Piddemal puuduvad distsiplinaarkaristused vangistuse
jooksul ning et isik suhtus vangistuses ametiisikutesse positiivselt. Vastavalt Riigikohtu
kriminaalkolleegiumi 02.11.2006 määrusele kohtuasjas nr 3-1-1-91-06 on vangistusest
ennetähtaegse vabastamise oluliseks tingimuseks vangistatu õiguspärane käitumine.
Käesoleval juhul on see tingimus täidetud. Kohus leiab aga, et eelnimetatu on küll oluliseks,
kuid mitte otsustavaks tingimuseks kinnipeetava isikuomaduste üle otsustamisel.

Kohtu hinnangul kaaluvad isiku vabastamist mittetoetavad asjaolud üles isiku vabastamist
toetavaid asjaolusid. Tegemist on isikuga, keda on kriminaalkorras karistatud kokku 6-l korral
ning vanglas viibib ta kolmandat korda. Eeltoodust järeldub, et kuna käesolev kuritegu ei ole
esimene, ei ole ka kuritegude toimepanemine juhuslik, mistõttu on kinnipeetava puhul tegemist
isikuga, kel esineb riskivat elustiili, mis omakorda näitab isiku negatiivset suhtumist ühiskonda.
Samuti on isik varasemalt hoidunud kõrvale kriminaalhooldusest, on rikkunud kohtu poolt talle
määratud kohustust mitte tarvitada alkoholi ning ta on ka varem pannud katseajal toime uue
kuriteo.

Tarmo Piddemal ei ole kindlat vabanemisjärgset elukohta, seega ei ole võimalik tema suhtes
käitumiskontrolli kohaldada. Ühtlasi puudub isikul vabanemisjärgne garanteeritud töökoht ja
materiaalne tugi teiste isikute näol, mis võib raskendada tema toimetulekut vabanemisjärgselt.

Uue mittevägivaldse kuriteo toimepanemise risk järgneva kahe aasta jooksul on kõrge, s.o 52%.
Samuti on isikul probleeme alkoholi kuritarvitamisega (kinnipeetav mõistab, et tema
kriminaalse käitumise taga on alkoholi kuritarvitamine).

Kuigi vangla ja prokuratuur on avaldanud, et toetavad isiku ennetähtaegset vabanemist, märgib
kohus, et võtab küll nimetatud seisukohti arvesse, kuid need ei ole kohtu jaoks siduvad. Kohus
rõhutab, et reeglina tuleb süüdimõistetul ära kanda talle mõistetud karistus tervikuna ning
üksnes erandlikud asjaolud võimaldavad süüdimõistetu tingimisi ennetähtaegset vabastamist.
Kohus leiab aga, et Tarmo Piddema puhul selliseid erandlikke asjaolusid käesoleval ajal ei
esine.

Eeltoodust tulenevalt ei nõustu kohus süüdimõistetu Tarmo Piddema vangistusest tingimisi
enne tähtaega vabastamisega. Maakohus juhindus KarS § 76 ning KrMS § 426, § 432, § 383, §
384 ja § 387 sätteist.




Kohtunik                              /digitaalselt allkirjastatud/              Tiit Kullerkupp


                                                                                                4

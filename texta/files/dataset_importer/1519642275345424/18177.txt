                                                                                           4-15-6819




                                KOHTUOTSUS
                                     EESTI VABARIIGI NIMEL


  Kohus                               Tallinna Ringkonnakohus

  Otsuse tegemise aeg ja koht         18. aprill 2016. a, Tallinn, kirjalikus menetluses

  Väärteoasja number                  4-15-6819

  Kohtukoosseis                       Meelika Aava, liikmed Pavel Gontšarov ja Ivi Kesküla

  Väärteoasi                          Madis Kirsipuu väärteoasi NPALS § 151 lg 1 tunnustel

  Apelleeritud kohtuotsus             Harju Maakohtu 19. jaanuari 2016. a otsus

  Apellatsiooni esitaja               Madis Kirsipuu (ik: 38702190227) kaitsja Maano Saareväli
                                      Kirjalik menetlus
  Asja läbivaatamise viis


RESOLUTSIOON

Jätta Madis Kirsipuu kaitsja apellatsioon rahuldamata ja Harju Maakohtu 19.01.2016. a
otsus muutmata.

Edasikaebamise kord
Kohtuotsuse peale võib esitada kassatsiooni Riigikohtule kirjalikult 30 päeva jooksul alates
otsuse avalikult teatavakstegemisest. Kassatsiooni esitamise õigus on menetlusaluse isiku
advokaadist kaitsjal, kohtuvälisel menetlejal või tema advokaadist esindajal.

ASJAOLUD JA MENETLUSE KÄIK

1. Politsei- ja Piirivalveameti Põhja prefektuuri Lääne-Harju politseijaoskonna
vanemväärteomenetleja OK koostas 22.07.2015. a väärteoprotokolli nr AB1440676 selle kohta,
et Madis Kirsipuu on tarvitanud narkootilist või psühhotroopset ainet ilma arsti ettekirjutuseta.
Väärteoprotokolli kohaselt rikkus menetlusalune isik sellega NPALS § 3 lg 1 nõudeid, pannes
toime NPALS § 151 lg 1 järgi kvalifitseeritava väärteo.
Pidades vajalikuks karistada M. Kirsipuud arestiga, saatis kohtuväline menetleja väärteoasja
väärteomenetluse seadustiku (VTMS) § 83 alusel Harju Maakohtule arutamiseks.

2.      Harju Maakohus mõistis 19.01.2016. a otsusega M. Kirsipuu NPALS § 151 järgi süüdi ja
karistas teda 5-päevase arestiga. KarS § 69 sätteid kohaldades asendas kohus aresti üldkasuliku
tööga 5 tundi, mille tegemise tähtajaks määras 2 kuud.


                                                                                                 1
Kohus luges tõendatuks, et M. Kirsipuu tarvitas ebaseaduslikult amfetamiini, tuginedes
tunnistajate ja eksperdi ütlustele ning olemasolevatele tõenditele.
Kohus ei nõustunud kaitsja väitega, et antud asjas ei ole täidetud objektiivsed ja subjektiivsed
süüteokoosseisu tunnused ning viitas Riigikohtu lahendile nr 3-1-1-55-13. Kohus leidis, et
käesolev juhtum erineb Riigikohtu otsuses kirjeldatust, kuna Riigikohtu otsus käis olukorra
kohta, kus isik ise esitas väite selle kohta, kuidas narkootiline aine võis tema organismi sattuda.
Käesoleval juhul selliseid väiteid menetlusalune isik esitanud ei ole.
Kohtu hinnangul ei ole M. Kirsipuu enda ütlused eluliselt usutavad selle kohta, et ta ei oma
vähimalgi määral mingit teadmist selle kohta, kuidas narkootiline aine amfetamiin tema
organismi sattus.
Kohus asus seisukohale, et M. Kirsipuu pani talle süüks pandud väärteo toime otsese tahtlusega.
Ta pidi amfetamiini tarvitades mõistma, et rikub narkootilise aine käitlemise nõudeid ja tal
puudub vastav arsti ettekirjutus, millega paneb toime väärteo. Seega teadis M. Kirsipuu, et
teostab süüteokoosseisule vastava asjaolu ning tahtis või vähemalt möönis seda.

Kohus leidis, et M. Kirsipuud on võimalik karistada minimaalse karistusmäära lähedase
arestiga, s.o 5 päeva, kuivõrd karistusregistrist lähtuvalt ei ole teda varasemalt arestiga
karistatud. Antud juhul on põhjendatud asendada arest üldkasuliku tööga, mis täidaks kohtu
hinnangul karistuse eesmärgid. Seetõttu asendas kohus 5 päevase aresti üldkasuliku tööga 5
tundi, mille tegemise tähtajaks määras kohus 2 kuud.

3. Harju Maakohtu 19.01.2016. a otsuse peale esitas apellatsiooni M. Kirsipuu kaitsja Maano
Saareväli, kes palub otsus tühistada ning väärteomenetlus VTMS § 29 lg 1 p 1 alusel lõpetada.
Kaitsja vaidlustab maakohtu otsuse tõenditele antud hinnangu, menetlusaluse isiku
süüditunnistamise ja tema karistamise osas.

3.1     Kaitsja leiab, et kohus on ekslikult tuvastanud menetlusalusel isikul joobeseisundi.
Selline otsus ei tugine tõenditele. Kriminaalmenetlus mootorsõiduki joobeseisundis juhtimises
(KarS § 424) lõpetati kuriteotunnuste puudumise tõttu. Seega ei ole õige kohtu poolt
joobeseisundi faktile tuginemine.

3.2 Menetlusalune isik on eitanud algusest peale narkootilise aine tarvitamist. Ta on andnud
ütlusi, et ei tea kuidas narkootiline aine tema organismi jõudis ja ta ei ole teadlikult sellist ainet
tarvitanud. Tegemist on pigem passiivse kaitsega, mitte aktiivse kaitsetaktikaga Riigikohtu
lahendi 3-1-1-125-12 mõttes, nagu leidis maakohus, ning tõendamiseseme asjaolusid on
kohustatud tõendama kohtuväline menetleja.
Menetlusalune isik vastas kohtu hüpoteetilistele küsimustele aine sattumise kohta tema
organismi samuti hüpoteetilise vastusega, mitte faktiväidetega ning tegemist ei olnud
kaitseversiooniga. Tegelikkuses ei tea menetlusalune isik senini, kuidas amfetamiin tema
organismi sattus. Kaitsjale jääb kohtu mõttekäik kaitseversiooni üllatusliku muutmise kohta
arusaamatuks. Olukorras, kus isik ei tea, kuidas narkootiline aine tema organismi sattus, on
temalt keeruline nõuda ka kõikehõlmavat selgitust narkootilise aine manustamise asjaolude
kohta.

3.3 Kaitsja leiab jätkuvalt, et menetlusaluse isiku teos puuduvad NPALS § 151 lg 1 kohase
väärteokoosseisu tunnused, sh subjektiivsed tunnused.
Asjas pole vaidlust selles, et menetlusaluse isiku organismis tuvastati narkootiline aine
amfetamiin, mille tarvitamine ilma arsti ettekirjutuseta on keelatud. Samas on täielikult
tuvastamata see, millal, kus ja mis asjaoludel amfetamiin menetlusaluse isiku organismi sattus.
Kaitsja möönab, et aeg ja koht ei pruugi olla NPALS § 151 lg 1 kohase väärteokoosseisu


                                                                                                    2
tuvastamisel olulisteks teguriteks, kuid seevastu amfetamiini menetlusaluse isiku organismi
jõudmise asjaolud on olulise tähtsusega. Selle kohta ei ole kogutud väärteos mingeid tõendeid.
Teadmata amfetamiini menetlusaluse isiku organismi jõudmise asjaolusid, puudub võimalus
hinnata, kas menetlusalune isik teadis või pidi teadma, et tema organismi jõuab keelatud aine.
Mingit analüüsi selle kohta, kuidas amfetamiin menetlusaluse isiku organismi jõudis ja kuidas ta
sellest teadis või pidi teadlik olema menetlusalune isik, kohtuotsusest ei nähtu. Ka tunnistajad
JK ja SK kinnitasid, et menetlusalune isik väitis neile, et ta ei ole narkootilist ainet tarvitanud.
Samuti ei tõenda eksperdi arvamus ja kirjalikud tõendid, kuidas amfetamiin menetlusaluse isiku
organismi jõudis.

Kaitsja hinnangul omistas maakohus olulise tähenduse menetlusaluse isiku poolt antud
selgitustele arsti ettekirjutusel tarvitatud psühhotroopsete ainete tarvitamise aegade osas ning
asus selle pinnalt seisukohale, et menetlusaluse isiku ütlused ei ole usaldusväärsed. Kaitsja kohtu
sellekohase seisukohaga ei nõustu, kuivõrd nende ravimite võtmise kohta antud ütlused ei oma
antud asjas tähtsust.
Kokkuvõtvalt leiab kaitsja, et puuduvad mistahes tõendid olulise tõendamiseseme asjaolude
kohta s.o väärteo toimepanemise viisi kohta. Sellest tulenevalt süüteo subjektiivsete tunnuste
kohta

3.4 Kaitsja hinnangul on maakohus teinud ebaõiged järeldused Riigikohtu lahenditest nr 3-1-1-
55-13, 3-1-1-49-09 ja 3-1-1-15-12. Maakohus on ekslikult ja põhjendamatult leidnud, et
menetlusalusel isikul tuvastati narkootiline joove. Sellist joovet menetlusalusel isikul ei ole
tuvastatud ning maakohtu järeldus on seega tehniliselt vale ega haaku viidatud Riigikohtu
seisukohtadega.
Joobeseisund iseenesest ei tähenda veel ümberlükkamatult tarvitamise teadvustamist e.
subjektiivse koosseisu esinemist. Seega tuleb koguda kas otseseid tõendeid, mis kinnitavad
tarvitamise asjaolusid või kaudseid tõendeid, mida kehtiva kohtupraktika kohaselt peaks olema
rohkem kui üks (kaudsete tõendite paljususe nõue). Apelleeritavas kohtuasjas ei ole maakohus
viidanud muudele kaudsetele tõenditele kui vaid joobeseisundile, millist seisundit menetlusalusel
isikul eeltoodust põhjendustel siiski ei esinenud. Seega pole kaitsja hinnangul aru saada, milliste
kaudsete tõendite paljusus on maakohtu viinud veendumusele menetlusaluse isiku teos NPALS
§ 151 lg 1 kohase väärteo toimepanemise osas.

3.5 Kaitsja esitas ringkonnakohtule taotluse apellatsiooni rahuldamisel riigieelarve vahenditest
menetlusaluse isiku kasuks valitud kaitsjale nii maakohtus kui ka apellatsioonimenetluses
makstud tasu välja mõistmiseks.

4. Kohtuväline menetleja saatis 13.04.2016. a vastuse apellatsioonile, milles palub jätta
maakohtu otsus muutmata ja apellatsioon rahuldamata. Kohtuväline menetleja juhib tähelepanu
sellele, et kõik apellatsioonis tõstatatud küsimused on olnud maakohtus kohtuliku uurimise esemeks
ning maakohus on neile piisavalt tähelepanu pööranud. M. Kirsipuu narkojoobe on maakohus lugenud
tõendatuks. Õige on maakohtu seisukoht, et M. Kirsipuu käitumine viitab aktiivsele kaitsetaktikale
Riigikohtu lahendi nr 3-1-1-125-12 kohaselt. Narkootikumidega seotud süütegude puhul on tegemist
nn peitesüütegudega ja seetõttu on alust eeldada, et nimetatud tegude toimepanijad püüavad oma
tegevust igati varjata ning seda hetke, millal ja kus ta tarvitas narkootilist ainet ei ole võimalik ajaliselt
täpselt tuvastada. Kohtuväline menetleja leiab, et maakohus on tuvastanud NPALS § 151 lg 1
objektiivse koosseisu ehk narkootilise aine tarvitamise, samuti kummutas kohus M. Kirsipuu
kaitseversiooni osas, justkui narkootilist ainet oleks ta manustanud enda teadmata.




                                                                                                            3
RINGKONNAKOHTU SEISUKOHT

5.    Ringkonnakohus tutvunud väärteotoimikuga, maakohtu otsusega ning sellele esitatud
apellatsiooniga leiab, et esitatud apellatsioon tuleb jätta rahuldamata.

6. Esmalt märgib ringkonnakohus, et apellandi seisukoht selles, et kohus on rajanud oma
otsuse M. Kirsipuu süüditunnistamisel keskselt sellele, et tuvastas M. Kirsipuul joobeseisundi,
on ekslik. Kohus ei ole rajanud otsust M. Kirsipuu süüdi tunnistamisel NPALS § 151 lg 1 järgi
tema joobeseisundil, vaid kohus on tuvastanud M. Kirsipuul narkootilise aine tarvitamise. Tõsi,
sellega võib kaasneda ka joobeseisund ning reeglina sellise joobeseisundi saavutamine ongi
narkootikumide tarvitamise eesmärgiks, kuid joobeseisund iseenesest ei ole õiguslikult
samastatav narkootilise aine tarbimisega. Riigikohus on lahendis nr 3-1-1-49-09 märkinud, et
teatud juhtudel võib joobeseisund olla üks oluline tõend, mis viitab sellele, et isik on realiseerinud
NPALS § 151 lg 1 koosseisu – eelkõige olukorras, kus eluliselt ei ole usutav, et isiku joove on
tekkinud muul moel kui narkootikume tarbides. Sellest on maakohus ka lähtunud narkojoobe
tuvastamisel ning põhjendanud seda Riigikohtu lahenditest lähtuvalt

7. Kooskõlas VTMS §-ga 110 peab kohtuotsuse põhiosast nähtuma nii tõendite analüüs kui see,
millised asjaolud on kohus lugenud tõendatuks ja millele ta on otsuse tegemisel tuginenud, s.t
kohtuotsus peab olema põhistatud. Kohtu mõttekäik peab olema kohtuotsuse põhjal jälgitav ja
järelduste tegemine seostatud tuvastatud asjaoludega. Käesoleval juhul on maakohus tõendeid
analüüsinud ning selgitanud, millistele tõenditele on otsust tehes tuginenud, kohtu mõttekäik on
jälgitav ja seostatav tuvastatud asjaoludega. Seega ei nõustu ringkonnakohus apellatsiooni
etteheidetega selle kohta, et kohus ei tuginenud tõenditele ning tegi seetõttu ebaõigeid järeldusi
M. Kirsipuule etteheidetava väärteo subjektiivse koosseisu olemasolu kohta.

Määruskaebuses ei esitata sisuliselt uusi asjaolusid selle kohta, mida kohus ei oleks arvestanud
ega analüüsinud. Täiendavalt viidatakse Riigikohtu lahenditele, millest maakohus tegi
väidetavalt ebaõiged järeldused.
Nendest etteheidetest tulenevalt selgitab ringkonnakohus järgmist. Maakohus ei ole teinud
ebaõigeid järeldusi tulenevalt apellatsioonis märgitud Riigikohtu lahenditest. Riigikohus on
lahendis 3-1-1-125-12 märkinud, et kohtumenetluse poolele ei saa panna kohustust tõendada
mingi asjaolu mitteesinemist, samuti peavad menetlusalune isik või tema kaitsja looma aktiivse
kaitsetaktika korral võimaluse esitatud väidete kontrollimiseks. Seda on maakohus kohtuistungil
ka märkinud ja leidnud otsuses põhjendatult, et kuivõrd kaitsja ega menetlusalune isik ei esitanud
ühtegi hüpoteetilist väidet selle kohta kuidas narkootiline aine võis M. Kirsipuu organismi
sattuda, puudus kohtul võimalus esitatud kaitseversiooni kontrollida ning seega on M. Kirsipuu
ütlused ebausaldusväärsed ning tegemist võib olla väljamõeldisega.
Ka ringkonnakohtule esitatud apellatsioonis ei ole täiendavalt esitatud ühtegi väidet või selgitust
selle kohta kuidas võis narkootiline aine menetlusaluse isiku arvates tema organismi sattuda.
Menetlusalune isik on ise andnud ütlusi, et ta ei ole kelleltki midagi võtnud ning võib-olla tahtis
keegi teha lihtsalt nalja, kuna tal oli raske periood (tl 38). Samas on andnud M. Kirsipuu ütlusi,
et seal kus ta viibis ei olnud temale usaldusväärseid isikuid ning kellegi nimesid ta nimetada ei
osanud. Ringkonnakohtu hinnangul on sellised ütlused vastuolulised ja ebausaldusväärsed
kuivõrd isikud kelle nimesid ta ei tea, ei peaks teadma ka tema raskest eluperioodist ning seetõttu
tema üle nalja tegema. Eeltoodust tulenevalt nõustub ringkonnakohus maakohtu järeldusega, et
selline versioon on pigem väljamõeldis ning tegemist on enda kaitseversiooniga, mida ei ole
võimalik kontrollida.




                                                                                                    4
7. Maakohus on indikaatorvahendi kasutamise protokollist ja ekspertiisiaktist nr 361 ning
arstliku kohtutoksikoloogia ekspertiisi aktist nr 15E-LÕX0039 tulenevalt tuvastanud, et M.
Kirsipuu organismis leidus 10.01.2015. a narkootilist ainet amfetamiini. Apellatsioonis fakti, et
M. Kirsipuu organismis leidus amfetamiini, vaidlustatud ei ole, vaid leitakse, tuginedes
Riigikohtu lahenditele, et ümber ei ole lükatud väide, et amfetamiin sattumine teadlikult M.
Kirsipuu poolt tema organismi ei ole tõendatud ning seega ei esine subjektiivset koosseisu.
Ringkonnakohus sellega ei nõustu. Kaitsja viidatud lahendis on Riigikohus selgitanud, et
narkootilise aine tarvitamise tunnuste esinemine osutab narkootikumi tarvitamisele kaudselt.
Kaudsetele tõenditele tuginev tõendamine eeldab aga põhimõtteliselt tõendite paljusust.
Käesoleval juhul on ringkonnakohtu hinnangul piisaval hulgal kaudseid tõendeid, mis viitavad
sellele, et M. Kirsipuu oli tarvitanud amfetamiini.
Eespool viidatud toksikoloogiauuringu katseprotokolliga on tõendatud see, et M. Kirsipuu
organismis leidus amfetamiini. Eksperdi poolt maakohtu 16.12.2015. a istungil antud
täpsustavatest ütlustest tulenevalt (tl 42) ei anna gaasikromotograafia ja massispektromeetria
meetodil läbiviidud ekspertiis eksimise võimalust ning valepositiivset tulemust. Samuti selgitas
ekspert seda, et amfetamiin peab olema manustatud. Tähelepanuväärne on ka eksperdi poolt
antud ütlus, et tavaliselt amfetamiini inimestele joogi sisse ei panda, selleks kasutatakse ecstasyt.

Kaitsja viidatud Riigikohtu lahendist 3-1-1-55-13 kirjeldatud olukorrast erineb käesolev juhtum
selle poolest, et Riigikohtu lahend puudutab olukorda, kus menetlusalune isik esitas omapoolse
versiooni sellest, kuidas võis narkootiline aine tema teadmata tema organismi sattuda, käesolevas
asjas aga menetlusalune isik seda selgitada ei oska, viidates vaid mingile peole kus viibisid tema
jaoks ebausaldusväärsed inimesed, kes võisid lihtsalt nalja teha. Maakohtus toimunud kohtulikul
uurimisel on püütud seda välja selgitada, kuidas võis aine sattuda M. Kirsipuu organismi, kui ta
enda väitel ise narkootikumi tarvitanud ei olnud. Kohtus antud M. Kirsipuu ütlustest nähtub, et
keegi ei andnud talle midagi ning ta ei ole mitte ühtegi tundmatut ainet manustanud. Kuigi on
võimalus, et narkootiline aine amfetamiin võib sattuda organismi söögi/joogiga, ei väitnud M.
Kirsipuu, et ta oleks mingit sööki/jooki tarvitanud, milles oleks võinud amfetamiin olla. Ka seda,
et väidetaval peol viibides, oleks ta midagi söönud/joonud, ta väitnud ei ole. Pigem nähtub tema
ütlustest, et ta ei tarvitanud midagi ja keegi talle midagi ei andnud. Seega, ei saa M. Kirsipuu
ütlustest järeldada, et ta oleks üldse väidetaval peol midagi söönud/joonud ja et sinna oleks keegi
amfetamiini lisanud. Seega pidi amfetamiini manustama M. Kirsipuu ise.

Kaudseteks tõenditeks selle kohta, et M. Kirsipuu tarvitas teadlikult amfetamiini, saab lugeda ka
eksperdi arvamust, et amfetamiini reeglina teistele isikutele söögi/joogi sisse keegi ei pane ning
ka M. Kirsipuu karistusregistri väljavõte, millest nähtub, et M. Kirsipuul on 8 kehtivat
väärteokaristust, mida ta kohtuvälise menetleja vastusest tulenevalt tasunud ei ole. Nimetatu
viitab sellele, et M. Kirsipuu hoiak õiguskorda on negatiivne ning korduvad rikkumised ning
nende eest karistuse täitmata jätmine viitab isiku karistamatuse tundele ja sellele, et isik oma
vigu ei tunnista ja toimepandud vigade eest karistust kanda ei taha.
Eeltoodut arvestades leiab ringkonnakohus, et M. Kirsipuu käitumises esineb nii NPALS § 151
lg 1 objektiivne koosseis s.o käesoleval juhul narkootilise aine tarvitamine M. Kirsipuu poolt
ning subjektiivse koosseisuna otsene tahtlus, s.o M. Kirsipuu pidi amfetamiini tarvitades
mõistma, et rikub seadust ning amfetamiini tarvitamine oli kantud soovist endale narkojoove
tekitada.
Seega on maakohus põhjendatult ja seaduslikult jõudnud järeldusele, et M. Kirsipuu pani toime
NPALS 151 lg 1 sätestatud süüteo. Kuivõrd apellatsioonis maakohtu poolt mõistetud karistust ei
vaidlustata, ei pea ringkonnakohus vajalikuks sellel täiendavalt peatuda, märkides vaid, et M.
Kirsipuule mõistetud karistus on õiguspärane ja põhjendatud arvestades tema poolt varasemaid
rikkumise eest mõistetud karistusi ja käesolevat süütegu.


                                                                                                   5
8. Eeltoodust tulenevalt leiab ringkonnakohus, et apelleeritud kohtuotsus on seaduslik ja
põhjendatud ning apellatsioonis esitatud argumendid ei anna alust selle tühistamiseks. Eelnevast
lähtuvalt ja juhindudes VTMS § 147 lg 1 p-st 1 jätab ringkonnakohus Harju Maakohtu 19.01.2016.a
otsuse väärteoasjas nr 4-15-6819 muutmata ja esitatud apellatsiooni rahuldamata.

9. VTMS § 38 lg 1 kohaselt järgitakse väärteoasjas kohtumenetluses menetluskulude arvestamisel
kriminaalmenetluse sätteid. KrMS § 185 lg 2 kohaselt jäävad apellatsioonimenetluses
menetluskulud selle isiku kanda, kelle huvides apellatsioon on esitatud. Seega jäävad
menetluskulud M. Kirsipuu kanda.




/allkirjastatud digitaalselt/




                                                                                              6

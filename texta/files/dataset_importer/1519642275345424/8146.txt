                         KOHTUMÄÄRUS
 Kohus                                  Tartu Ringkonnakohus
 Määruse tegemise aeg ja koht           31. august 2016, Tartu (kirjalik menetlus)
 Kriminaalasja number                   1-15-2626
 Kohtukoosseis                          Tiit Lõhmus, Mati Kartau, Aarne Sarjas


 Vaidlustatud kohtulahend               Viru Maakohtu (Rakvere kohtumaja) 28. juuli 2016
                                        määrus süüdimõistetu Jevgeni Šavkovi suhtes
                                        karistusejärgse käitumiskontrolli kohaldamise kohta
 Kaebuse esitaja ja kaebuse liik        süüdimõistetu       Jevgeni     Šavkov      (isikukood
                                        39108012228), määruskaebus
RESOLUTSIOON
   1. Viru Maakohtu 28. juuli 2016 määrus jätta muutmata.
   2. Süüdimõistetu Jevgeni Šavkovi määruskaebus jätta rahuldamata.

Edasikaebamise kord
KrMS § 384 lg 2 ja § 387 lg 1 kohaselt võib määrusele esitada määruskaebuse Tartu
Ringkonnakohtu kaudu Riigikohtule prokuratuur, advokaadist kaitsja või advokaadi
vahendusel teised kohtumenetluse pooled 15 päeva jooksul, alates päevast, mil isik sai
vaidlustatud määrusest teada või pidi teada saama.

Asjaolud ja menetluse käik
1. Viru Maakohtu 09.04.2015 kohtuotsusega kokkuleppemenetluses karistati Jevgeni Šavkovi
KarS 199 lg 2 p 9 järgi 6 kuu vangistusega.
KarS § 65 lg 1 alusel mõisteti liitkaristus 05.11.2013 Harju Maakohtu poolt mõistetud rahalise
karistuse 172,80 euroga ning Viru Maakohtu 01.04.2014 otsusega mõistetud karistusega 2
aastat 5 kuud 9 päeva vangistusega. KarS § 65 lg 1 alusel loeti kergem karistus kaetuks raskeima
karistusega, mõistes lõplikuks liitkaristuseks 2 aastat 5 kuud 9 päeva vangistust ja rahaline
karistus summas 172,80 eurot.
1.1. Viru Vangla esitas 06.07.2016 Viru Maakohtule J. Šavkovi isikliku toimiku kinnipeetava
suhtes karistusjärgse käitumiskontrolli kohaldamise otsustamiseks.
1.2. Karistusaja algus 01.04.2014 ja karistusaja lõpp 10.09.2016.

Maakohtu määrus
2. Viru Maakohtu 28.07.2016 määrusega kohaldati J. Šavkovi suhtes karistusjärgset
käitumiskontrolli tähtajaga 12 kuud. J. Šavkovi kohustati käitumiskontrolli ajal järgima lisaks
KarS § 75 lõikes 1 sätestatud kohustustele ka KarS § 75 lõikes 2 p-des 2, 21, 4, 7, 8 sätestatud
kohustusi.
2.1. Maakohus oli seisukohal, et kohtuistungil osalemine ning lahendamist vajavates
küsimustes arvamuse avaldamine on süüdimõistetu õigus, mille isik võib vaba tahte kohaselt
ka realiseerimata jätta. Nimetatud asjaolu ei ole takistuseks Viru Vangla poolt esitatud
materjalide läbi vaatamisel kinnipeetava suhtes karistusjärgse käitumiskontrolli kohaldamiseks.
2.2. J. Šavkovi puhul on KarS § 871 lg 1 kohaldamise eeldused täidetud. J. Šavkov kannab
käesoleval ajal Viru Maakohtu 09.04.2015 otsusega KarS § 199 lg 2 p 9 järgi mõistetud
liitkaristust 2 aastat 5 kuud 9 päeva vangistust. Ärakandmisele kuuluva liitkaristuse kandmise
lõpp saabub eelduslikult 10.09.2016, seega kannab kinnipeetav ära mõistetud karistuse täies
ulatuses.
2.3. Maakohus analüüsis karistusjärgse käitumiskontrolli kohaldamiseks kuriteo
toimepanemise asjaolusid, süüdimõistetu isikut, tema varasemat elukäiku ja elutingimusi ning
käitumist karistuse kandmise ajal.
J. Šavkovi on kriminaalkorras karistatud 8-l korral ning reaalset vangistust kannab teist korda.
Kinnipeetava esimene kuritegu oli isikuvastane, ülejäänud on varavastased (üks episood seotud
vägivalla kasutamisega). Soodusteguriks on sõltuvusainete tarvitamine ja grupi mõjutus.
Kinnipeetaval on 3 kehtivat distsiplinaarkaristust, seega ei ole J. Šavkovi käitumine vanglas
olnud seaduskuulekas. Kui süüdimõistetu ka vanglas range järelevalve tingimustes jätkab
õigusrikkumiste toimepanemist, siis puudus maakohtul alus arvata, et tema käitumine
vabaduses saab olema seaduskuulekas.
Vangla iseloomustusest nähtub, et kinnipeetav on ohtlik avalikkusele ja ohustatud on kõik
ühiskonna liikmed. Ohu tõenäosus on seda suurem, kui isik jätkab vabaduses sõltuvusainete
tarvitamist, on mõjutatav ning tal on rahalised raskused.
2.4. Vabanemisel ei ole isikule garanteeritud töökohta ning isikul on ka vähene haridus,
töökogemus ja -harjumus, seega on tema konkurentsivõime tööturul problemaatiline ja seda
olukorras, kus kinnipeetav on enne vangistust ametlikult töötanud üksnes 3 kuud, tegi harva
juhutöid, elatus töövõimetuspensionist ning sooritas kuritegusid rahalise kasu saamise
eesmärgil. Toimetulekut mõjutasid võlad ja sõltuvusainete tarvitamine. Maakohus oli
seisukohal, et legaalse sissetuleku puudumine ja seetõttu majanduslike raskuste tekkimine
võivad olla uue kuriteo toimepanemise riskifaktoriteks.
Meditsiiniosakonna andmetel on J. Šavkovi näol tegemist narkootikumide juhutarvitajaga.
Samas on isikul probleeme alkoholi tarvitamisega, mida saab pidada samuti uue kuriteo
toimepanemise riskifaktoriks. Vähetähtis pole ka asjaolu, et kinnipeetava tutvusringkonnas on
ilmselgelt kriminaalse mõtteviisiga isikuid, arvestades isiku korduvkaristatust. J. Šavkov
tunnistab, et teatud olukordades võib ta olla kaaslaste poolt mõjutatav. Maakohus oli
seisukohal, et kuna eelnevalt on kuritegusid toime pandud grupis, siis kriminaalse mõtteviisi,
käitumise ja taustaga isikutega läbikäimine ei soodusta kinnipeetava taasühiskonnastumist.
J. Šavkovi puhul on väga suur tõenäosus tulenevalt tema majanduslikust olukorrast,
sõltuvusainete tarvitamisest, hoiakutest ja mõtlemisest ning suhtlusringkonnast, et ta võib peale
vabanemist toime panna uue kuriteo, mistõttu J. Šavkov vajab siiski täiendavat abi vabaduses
sotsiaalsel kohanemisel ja järelevalvet edasiste kuritegude toimepanemise vältimiseks.

Määruskaebus
3. Viru Maakohtu määruse peale esitas määruskaebuse süüdimõistetu, kes taotleb maakohtu
määruse tervikuna tühistamist, uue määruse tegemist, millega jäetakse karistusjärgne
käitumiskontroll kohaldamata. Süüdimõistetu leiab, et maakohus asus ebaõigesti seisukohale,
et asja oli võimalik arutada ilma J. Šavkovi osavõtuta. Süüdimõistetu selgitab, et keeldus
kohtusse minemast sellepärast, et talle ei antud aega istungiks ette valmistada. Öeldi 5 minutit
enne istungit, et on kohtuistung, tal ei olnud võimalik ette valmistada ega vajadusel endale
advokaati võtta.
J. Šavkov leiab, et sarnaselt tingimisi ennetähtaegse vabastamisega ei saa kohaldada
karistusjärgset käitumiskontrolli KarS § 76 lg 21 (lg 3) alusel, kui vabanemiseni on jäänud
vähem kui 2 kuud. Kohtuistungi toimumise päeval oli tal jäänud karistust kanda alla 2 kuu.
Samuti toob J. Šavkov välja, et tal ei ole võimalik peale vabanemist elama asuda aadressile
XXX . J. Šavkov toob välja, et tal oli emaga kokkulepe nimetatud aadressile elama asumiseks
tingimisi ennetähtaegse vabanemise korral, aga kui vabaneb, siis peab ise oma eluga toime
tulema. Kohe, kui tal on isikut tõendavad dokumendid tehtud, sõidab ta Soome, kus
võimaldatakse talle töö- ja elukoht. Kuna tal puudub elukoht, siis see välistab karistusjärgse
käitumiskontrolli kohaldamise.
15.08.2016 esitas süüdimõistetu sooviavalduse osaleda istungil.

Ringkonnakohtu poolt tuvastatud asjaolud ja järeldused
4. Ringkonnakohus, olles tutvunud maakohtu määruse ja esitatud kaebusega, leiab, et maakohtu
määrus on seaduslik ning põhjendatud ning puudub alus maakohtu määruse tühistamiseks
määruskaebuses toodu alustel.
5. KarS § 871 lg 1 sätestab karistusjärgse käitumiskontrolli kohaldamise eeldused.
Ringkonnakohus nõustub maakohtuga, et J. Šavkovi suhtes esinevad alused karistusjärgse
käitumiskontrolli kohaldamisega, s.o KarS § 871 lg 1 p-des 1 ja 2 sätestatu.
6. Määruskaebuse põhiseisukohad on, et süüdimõistetu ei saanud osaleda karistusjärgse
käitumiskontrolli kohaldamise arutamise istungil, tema vabanemiseni on jäänud vähem kui 2
kuud ning tal puudub vabanemisel elukoht. Ringkonnakohus leiab, et ükski nimetatud
seisukohtadest ei too kaasa maakohtu määruse tühistamist ning karistusjärgse käitumiskontrolli
kohaldamata jätmist.
6.1. KrMS § 4261 ja § 432 lg 3 näevad tõesti ette süüdimõistetu osalemise kohustuslikkuse
karistusjärgse käitumiskontrolli arutamise istungil. J. Šavkov on olnud teadlik nimetatud
kontrolli kohaldamise kohta taotluse esitamisest, sest süüdimõistetule on edastatud avaldus
karistusjärgse käitumiskontrolli kohaldamise kohtuistungile, milles selgitatakse välja, kas isik
soovib kaitsjat või mitte. J. Šavkov on 10.06.2016 keeldunud avaldust täitmast (lk 93). Viru
Maakohtu 19.07.2016 määrusega (lk 95-96) on määratud taotluse osas videoistung 27.07.2016
kella 13-ks ning määratud on, et kohtusse tuleb kutsuda ka J. Šavkov, kes tuleb toimetada
vangla videoruumi. 27.07.2016 on Viru Maakohtule edastatud Viru Vangla ametniku poolt
teade, et kinnipeetav keeldus osalemast videokohtuistungist. Seega on maakohus teinud omalt
poolt kõik, et tagada J. Šavkovi osavõtt kohtuistungist (lk 99). Kuna isik on loobunud
osalemisest, siis leidis maakohus põhjendatult, et asja on võimalik arutada ilma süüdimõistetu
osavõtuta (lk 97 – istungiprotokoll).
J. Šavkov on oma varasema käitumisega näidanud, et ta ei ole huvitatud karistusjärgse
käitumiskontrolli kohaldamisel kaitsja osavõtust, ta ei ole nõus karistusjärgse käitumiskontrolli
kohaldamisega (lk 86). Lisaks ei ole usutav, et süüdimõistetu sai istungi toimumisest teada
5 minutit enne istungi algust.
Veel märgib ringkonnakohus, et KrMS § 390 lg 3 kohaselt vaatab ringkonnakohus
määruskaebuse läbi selle saamisest alates kümne päeva jooksul kirjalikus menetluses, kui
KrMS § 390 lõikes 4 või 41 ei ole sätestatud teisiti. Nimetatud sätted ei käsitle erandeid
karistusjärgse käitumiskontrolli kohaldamise osas, seega lahendatakse J. Šavkovi
määruskaebus kirjalikus menetluses istungit korraldamata.
6.2. KarS § 871 rakendamisel ei kohaldu KarS § 76 lg 3 erand, mille kohaselt tingimisi enne
tähtaega ei vabastata süüdlast, keda on karistatud vähemalt kaheaastase vangistusega ja kellel
on jäänud mõistetud karistusajast kanda vähem kui kaks kuud. See kehtib vangistusest tingimisi
ennetähtaegse vabastamise puhul. Karistusjärgse käitumiskontrolli kohaldamise eeldus on, et
isik on ära kandnud karistuse täies ulatuses. Vanglal tuleb esitada materjalid kohtule hiljemalt
2 kuud enne süüdimõistetu vangistuse täielikku ärakandmist, millist tähtaega on vangla
järginud.
6.3. Ka jääb edutuks J. Šavkovi väide, et tal puudub elukoht. Vangla iseloomustuse kohaselt on
kinnipeetava vabanemisjärgne elukoht XXX , kuhu iseloomustuse kohaselt asub süüdimõistetu
vabanemisel esialgu elama, kuid hilisemalt soovib endale korteri üürida. Kodukülastuse lehe
kohaselt on J. Šavkovi ema L.Š. andnud nõusoleku Jevgeni elama asumiseks antud aadressil
(lk 92). Seega puudub kinnitus selle kohta, et tegemist oleks üksnes tingimusliku nõusolekuga
poja enda juurde elama asumise kohta. J. Šavkovi viidatud Riigikohtu lahend räägib
karistusjärgse käitumiskontrolli kohaldamise võimatusest, kui isikul puudub elukoht ning selle
kohta puudub ka info vanglal. Käesoleval hetkel ei ole tegemist sellist olukorraga. Seega jäävad
süüdimõistetu vastuväited edutuks.
Ka ei ole takistuseks süüdimõistetu soov hilisemalt üürida oma korter. Vastavate nõuete
täitmisel on võimalik taotleda J. Šavkovil elukohta vahetust kriminaalhooldaja nõusolekul.
7. Eeltoodud põhjustel ja juhindudes KrMS §-st 390 ja § 337 lg 1 p-st 1 tuleb Viru Maakohtu
28. juuli 2016 määrus jätta muutmata ning määruskaebus rahuldamata.




       /allkiri/                     /allkiri/                     /allkiri/
       Tiit Lõhmus                   Mati Kartau                   Aarne Sarjas

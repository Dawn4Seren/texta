                               KOHTUMÄÄRUS

 Kohus                               Tallinna Ringkonnakohus

 Kohtuasja number                    2-15-126002

 Määruse tegemise aeg ja koht        14. detsember 2016, Tallinn

 Kohtukoosseis                       Reet Allikvere, Iko Nõmm, Ande Tänav

 Kohtuasi                            OÜ Ideelaen hagi          RK    vastu    võla   ja   viivise
                                     väljamõistmiseks

 Vaidlustatud kohtulahend            Harju Maakohtu 08. novembri 2016 otsus

 Tsiviilasja hind                    1197,44 eurot
 apellatsioonimenetluses

 Kaebuse esitaja ja kaebuse liik     RK apellatsioonkaebus

 Menetlusosalised      ja    nende Hageja: OÜ Ideelaen (registrikood 11539529), lepinguline
 esindajad                         esindaja vandeadvokaat Merilin Valdmaa

                                     Kostja:      RK       (isikukood        XXXXXXXXXXX)

 Menetluse liik                      Kirjalik menetlus

Resolutsioon:
 Keelduda RK Harju Maakohtu 08. novembri 2016 otsuse peale esitatud
 apellatsioonkaebuse menetlusse võtmisest.

Edasikaebamise kord
Määruse peale võib Riigikohtule esitada määruskaebuse 15 päeva jooksul määruse ärakirja
kättesaamisest alates. Hagimenetluses võib Riigikohtus menetlusosaline menetlustoiminguid
teha ning avaldusi ja taotlusi esitada üksnes vandeadvokaadi vahendusel. Menetlusosaline võib
ise esitada menetlusabi taotluse ja teise menetlusosalise kaebuse või taotluse kohta seisukohti
ja vastuväiteid. Menetlusabi taotluse esitamine ei peata seaduses sätestatud ega kohtu määratud
menetlustähtaja kulgemist. Seaduses sätestatud tähtaja järgimiseks peab menetlusabi taotleja
tegema tähtaja kestel ka menetlustoimingu, mille tegemiseks ta menetlusabi taotleb.
Asjaolud
1. OÜ Ideelaen esitas 07.01.2016 Pärnu Maakohtule maksekäsu kiirmenetluse avalduse OÜ
   Result Inkasso (kostja I), LK (kostja II) ja RK (kostja III) vastu 2824,28 euro
   väljamõistmiseks. Seoses võlgnike vastuväidetega maksekäsu kiirmenetlus lõpetati ja nõue
   anti üle Harju Maakohtule menetluse jätkamiseks hagimenetluses. Hageja esitas 26.01.2016
   hagiavalduse, milles palus kostjatelt solidaarselt välja mõista põhivõla 1600 eurot ja viivise
   1197,44 eurot ning kostjalt I lisaks viivise 402,56 eurot. Menetluskulud palus hageja jätta
   solidaarselt kostjate kanda.
2. Hagiavalduse kohaselt andis hageja kostjale I 08.08.2014 laenu 1600 eurot. Samal päeval
   sõlmis hageja kostjatega II ja III käenduslepingud kostja I kohustuste tagamiseks kuni
   2797,44 euro ulatuses. Kostja I ei ole oma laenulepingust tulenevaid kohustusi täitnud.
   Maakohus rahuldas hagi kostjate I ja II vastu 05.10.2016 tagaseljaotsusega.
3. Kostja III vaidles hagile vastu. Hageja ei ole kostja poole lepingust tuleneva kohustuse
   küsimuses pöördunud ja teda põhivõlgniku kohustuste rikkumisest teavitanud. Viivis on
   põhjendamatu selle tarbijat kahjustava suuruse tõttu. Viivise arvestus ei ole selge.
4. 08.11.2016 otsusega rahuldas kohus hagi RK vastu ja mõistis temalt hageja kasuks välja
   põhivõla 1600 eurot ning 26.01.2016 seisuga sissenõutavaks muutunud viivise 1197,44
   eurot. Menetluskulud jättis kohus kostja kanda ja mõistis hageja kasuks menetluskulude
   hüvitisena välja 967,34 eurot ning viivise VÕS § 113 lg 1 teises lauses ettenähtud ulatuses
   alates lahendi jõustumisest kuni täitmiseni.
5. RK esitas 09.12.2016 Tallinna Ringkonnakohtule apellatsioonkaebuse, milles palub
   maakohtu otsuse tühistada osas, millega temalt mõisteti hageja kasuks välja 26.01.2016
   seisuga sissenõutavaks muutunud viivis 1197,44 eurot, samuti osas, milles menetluskulud
   jäeti tema kanda ja temalt mõisteti hageja kasuks välja menetluskulude hüvitisena välja
   967,37 eurot ja viivis menetluskuludelt VÕS § 113 lg 1 teises lauses ettenähtud ulatuses.
   Apellant palub teha uue otsuse, millega jätta viivise nõue rahuldamata ja menetluskulud
   poolte kanda proportsionaalselt rahuldatud haginõude ulatusega.
6. Kaebuse kohaselt kohaldas kohus ebaõigesti tüüptingimustes kokkulepitud ebamõistlikku
   viivisemäära. Kohus oleks otsuse tegemisel pidanud kohaldama VÕS § 113 lg-t 1.


Määruse põhjendused
7. Ringkonnakohus leiab kooskõlas tsiviilkohtumenetluse seadustiku (TsMS) § 638 lg-ga 1,
   et apellatsioonkaebuse menetlusse võtmisest tuleb TsMS § 637 lg 2¹ alusel keelduda.
8. TsMS § 405 lg 1 esimese lause kohaselt menetleb kohus hagi oma õiglase äranägemise
   kohaselt lihtsustatud korras, järgides üksnes samas seadustikus sätestatud üldisi
   menetluspõhimõtteid, kui tegemist on varalise nõudega hagiga ja hagihind ei ületa summat,
   mis arvestatuna põhinõudelt vastab 2000 eurole ja koos kõrvalnõuetega 4000 eurole.
9. Hageja esitas maakohtusse raha maksmisele suunatud hagi põhivõla 1600 euro ja viivise
   1197,44 euro väljamõistmiseks. Tegemist oli lihtmenetluses menetletud asjaga TsMS § 405
   lg 1 tähenduses. TsMS § 637 lg 2¹ kohaselt võetakse lihtmenetluses menetletud asjas
   esitatud apellatsioonkaebus menetlusse üksnes juhul, kui maakohtu otsuses on antud luba
   edasikaebamiseks või kui maakohtu otsuse tegemisel on selgelt ebaõigesti kohaldatud
   materiaalõiguse normi või on selgelt rikutud menetlusõiguse normi või on selgelt ebaõigesti
   hinnatud tõendeid ja see võis oluliselt mõjutada lahendit. Maakohus ei andnud otsuses luba
   edasikaebamiseks. Et maakohtu otsusesse on täiendavalt lisatud edasikaebamise korra
   selgitus, ei ole edasikaebamise loa andmine.
10. Ringkonnakohtu hinnangul ei esine käesolevas asjas TsMS § 637 lg-s 2¹ sätestatud aluseid
    apellatsioonkaebuse menetlusse võtmiseks. Maakohus kohaldas õigesti materiaal- ja
    menetlusõiguse norme ning võttis asja lahendamisel arvesse kõik asjas tähtsust omavad
    faktilised asjaolud ja tõendid. Apellatsioonkaebuses kordab apellant maakohtu menetluses
    esitatud väiteid, millele maakohus on juba ammendavalt vastanud. Iseenesest asjaolu, et
    apellant maakohtu otsusega ei nõustu, ei ole apellatsioonkaebuse menetlusse võtmise
    aluseks.
11. TsMS § 638 lg 4 kohaselt kui kohus keeldub apellatsioonkaebust menetlusse võtmast, ei
    toimeta kohus kaebust vastustajale kätte ja tagastab selle kättetoimetamisega apellandile
    koos lisadega ja kaebuse menetlusse võtmisest keeldumise määrusega. Kuna kaebus esitati
    kohtule elektrooniliselt, ei ole selle tagastamine vajalik.


   Reet Allikvere                     Iko Nõmm                      Ande Tänav
(allkirjastatud digitaalselt) (allkirjastatud digitaalselt) (allkirjastatud digitaalselt)

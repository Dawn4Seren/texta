                                                                                    4-16-200




                           KOHTUOTSUS
                                 EESTI VABARIIGI NIMEL


Kohus                              Harju Maakohus
Otsuse tegemise aeg ja koht        20 jaanuar 2016, Tallinn
Väärteoasja number                 4-16-200 (2317,15,008532)
Kohtunik                           Märt Toming
Väärteoasi                         Narkootiliste ja psühhotroopsete ainete ning nende
                                   lähteainete seaduse § 151 lg 1 ettenähtud väärtegu
Menetlusalune isik                 Kristo Liiv, ik 39406301415, elukoht: XXX
Kohtuvälise menetleja esindaja     Ivo Tamla, Põhja prefektuuri Lääne-Harju
                                   politseijaoskond
RESOLUTSIOON
  1. Kristo Liiv süüdi tunnistada NPALS § 151 lg 1 ettenähtud väärteo toimepanemises
     ning mõista temale karistuseks arest 10 (kümme) päeva.
  2. KarS § 69 lg 1 alusel asendada mõistetud arest 10 päeva üldkasuliku tööga
     arvestusega, et ühele päevale arestile vastab üks tund üldkasulikku tööd. Seega tuleb
     asenduskaristusena menetlusalusel isikul teha üldkasulikku tööd 10 (kümme) tundi.
  3. KarS § 69 lg 3 alusel määrata 10 tunni üldkasuliku töö tegemiseks 2 kuuline tähtaeg
     alates kohtuotsuse jõustumisest. Üldkasulik töö peab olema tehtud hiljemalt
     19.03.2016.
  4. Kui süüdlane hoiab üldkasulikust tööst kõrvale, võib politseiasutuse taotluse alusel
     pöörata KarS § 69 lg 6 kohaselt aresti täitmisele. Aresti täitmisele pööramisel
     arvestatakse karistusest kantuks süüdlase tehtud üldkasulik töö, mille üks tund võrdub
     ühe päeva arestiga. Alla kümne päevase aresti täitmisele pööramise korral arvestatakse
     karistusest kantuks süüdlase tehtud üldkasuliku töö tunnid proportsionaalselt
     mõistetud arestiga.
  5. Kristo Liivalt välja mõista riiklikul ekspertiisiasutusel aineekspertiisi tegemisel
     tekkinud kulu 84 (kaheksakümmend neli) eurot, mis tuleb alates kohtuotsuse
     kuulutamisest 2 (kaks) kuu jooksul võrdsetes igakuistes osades 42 euro kaupa kuus
     tasuda Maksu- ja Tolliameti arveldusarvele EE351010052031000004 SEB pangas,
     EE502200221014193355 Swedbankis, EE873300333499990003 Danske Bankis või
     EE401700017002872300 Nordea pangas, märkides selgitusena: „Kristo Liiv, 4-16-
     200, narkootilise aine ekspertiisi kulu“. Makseinfo koos viitenumbriga edastatakse
     kohtuistungil kätteandmise võimatusel Kristo Liivile tema elukoha aadressile.
     Menetluskulu peab olema täies ulatuses tasutud hiljemalt 19.03.2016.
  6. Väljamõistetud menetluskulude tasumist tõendavad maksekorraldused esitatakse
     Harju Maakohtu Liivalaia kohtumaja kantseleile Liivalaia 24 Tallinnas. Kui rahalised
     nõuded ei ole täies ulatuses tähtaegselt tasutud, suunatakse nõuded täitemenetluse
     läbiviimiseks kohtutäiturile täitemenetluse seadustikus sätestatud korras.
  7. Asitõend: väärteotoimikus asuvad ümbrikusse pakendatud narkootilist ainet sisaldanud
                                              1
      minigrip kilekotid ja pakend hävitada KrMS § 126 lg 3 p 4 alusel kui väärtusetu asjad.
   8. Ekspertiisiobjektiks     olnud     taimeosad massiga     6,94     g    (kanepiõisikud
      tetrahüdrokannabinooli sisaldusega 17%), mis on jäetud EKEI keemiaosakonda, kui
      NPALS § 151 sätestatud väärteo toimepanemise vahetuks objektiks olnud aine NPALS
      § 153 lg 2 alusel konfiskeerida ja hävitada.
Edasikaebamise kord
Kohtumenetluse poolel on õigus esitada apellatsioon maakohtu kohtuotsuse peale, mis on
tehtud väärteoasja arutamisel VTMS § 107 lõike 1 kohaselt. Kui kohtumenetluse pool soovib
kasutada apellatsiooniõigust, peab ta sellest kirjalikult teatama maakohtule seitsme päeva
jooksul alates kohtuotsuse lõpposa kuulutamisest. Kui üks kohtumenetluse pool on seitsme
päeva jooksul teatanud apellatsiooniõiguse kasutamise soovist ega ole sellest loobunud, on
ülejäänud kohtumenetluse pooltel apellatsiooniõigus olenemata sellest, kas nad ise on
apellatsiooniõiguse kasutamise soovist teatanud. Apellatsioon esitatakse ringkonnakohtule 15
päeva jooksul alates päevast, millal maakohtu otsus on kohtumenetluse pooltele kohtus
tutvumiseks kättesaadav. Kohtuotsus on kohtumenetluse pooltele tutvumiseks kättesaadav
alates selle kuulutamisest, so alates 20.01.2016.

Väärteoasja kohtulikul arutamisel kohus tuvastas:
15.12.2015 koostatud väärteoprotokollist nähtuvalt koostati väärteoprotokoll nr AB 1460430
selles, et 24.05.2015 kella 18.30 ajal peeti Jaama 2 maja juures Tallinnas kinni Kristo Liiv,
kelle juurest avastati 6, 94 grammi taimset puru, mis aineekspertiisi kohaselt osutus
marihuaanaks tetrahüdrokannabinooli sisaldusega 17%, mistõttu koostati väärteoprotokoll
selles, et menetlusalune isik on toime pannud NPALS § 151 ettenähtud väärteo, kuivõrd
ebaseaduslikult valdas väikeses koguses, so 6, 94 grammi psühhotroopset ainet marihuaanat.
Kohtuistungil menetlusalune isik seletas, et süüdistus on arusaadav. Tunnistab end süüdi
väärteo toimepanemises. Tahtis ise ära tarbida. Enam ei ole tarvitanud. Hetkel ei ole töökohta,
oleks mõistlik arest asendada üldkasuliku tööga. Menetluskulu osas taotleks võimalust tasuda
ositi kahe kuu jooksul.
Kohtuvälise menetleja esindaja leidis, et Kristo Liivale inkrimineeritud väärteo süü on
tõendatud. Arsti ettekirjutust tarvitamiseks ei ole, mistõttu ei saa omada ega vallata. Hetkel
töökohta ei ole. Menetluskulud 84 eurot välja mõista. Karistuse osas, rahalised raskused,
õigus küsida aresti, kuid ei ole vastu kui asendataks üldkasuliku tööga 10 tundi.
Kohus, kuulanud menetlusaluse isiku selgitusi ja kontrollinud väärteoasjas kogutud kirjalikke
tõendeid, asub alljärgnevale seisukohale.
Menetlusaluse isiku ütlustest võib järeldada, et ei ole tekkinud vaidlust selles, et
menetlusalune isik peeti kinni Jaama 2 hoone juures ja tema juurest leiti keelatud ainet.
Kehtiva Narkootiliste ja psühhotroopsete ainete ning nende lähteainete seaduse § 2 p 1
kohaselt loetakse narkootilisteks ja psühhotroopseteks aineteks NPALS § 31 lõike 1 alusel
kehtestatud nimekirjas loetletud aineid ja nende stereoisomeere, estreid, eetreid ja soolasid
ning nimetatud aineid sisaldavaid ravimeid. Menetlusaluse isiku juurest leitud kanep
(marihuaana) asub eelmärgitud sätte alusel kehtestatud I nimekirja loetelus. Sama paragrahvi
punkti 3 kohaselt loetakse käitlemiseks narkootiliste või psühhotroopsete ainete või
lähteainete omamist, valdamist, vahendamist, tarbimist, kasvatamist, korjamist, valmistamist,
tootmist, töötlemist, pakkimist, säilitamist, hoidmist, laadimist, vedu, sisse- ja väljavedu,
tolliprotseduuri transiidi rakendamist (edaspidi transiit), tasu eest või tasuta tarnimist
kolmandale isikule. Käesoleval juhul tuvastati menetlusaluse isiku käitumises sellise aine
valdamine, mis on eelmärgitud seaduse § 2 p 3 kohaselt käitlemise üks viisidest. Viidatud
seaduse § 3 lg 1 kohaselt on narkootiliste ja psühhotroopsete ainete käitlemine keelatud, välja
arvatud meditsiinilisel või teaduslikul eesmärgil, narkootiliste ja psühhotroopsete ainetega
seotud kuritegude ennetamiseks, avastamiseks ning tõkestamiseks või NPALS ettenähtud

                                                2
õppeotstarbel kasutamise eesmärgil. Menetlusalune isik ei ole kogu väärteomenetluse vältel
esitanud tõendeid selle kohta, et ta oleks vallanud kanepit (marihuaanat) ühegi NPALS § 3 lg
1 märgitud lubatavusklausli alusel või et temal oleks kanepi omandamine või valdamine või
tarvitamine näidustatud arsti ettekirjutusel. Seega oli tegemist NPALS § 3 lg 1 sätestatud
keelu rikkumisega.
Väärteomenetluses määratud aineekspertiisi akti kohaselt oli menetlusaluse isiku juurest
leitud marihuaanas tetrahüdrokannabinooli sisaldus 17%, mistõttu on tegemist
tetrahüdrokannabinooli sisaldusega üle 0,2 % ning selline kanep kuulub ülalviidatud I
nimekirja, mistõttu on tegemist ainega, mille käitlemine on NPALS § 3 lg 1 kohaselt keelatud.
Seega on väärteoasjas kogutud ja kontrollitud tõenditega üheselt tuvastamist leidnud
menetlusaluse isiku käitumises temale inkrimineeritud väärteo objektiivse külje tunnused.
Lisaks objektiivse külje tunnustele eeldab isiku karistamine NPALS § 151 järgi ka tema teo
subjektiivse külje kindlaks tegemist. Lähtuvalt KarS § 15 lg-st 3 sätetest on väärteona
karistatav nii tahtlik kui ettevaatamatu tegu. Menetlusaluse isiku ütlustest saab üheselt tulla
järeldusele, et menetlusalune isik tegutses eesmärgipäraselt, st ta teadis millist ainet ta on
omandanud ja valdab ning millisel eesmärgil ta seda teeb, olles teadlik ka toime pandava teo
keelatusest. Seega on tegemist tahtliku teoga.
Väärteoasjas läbi viidud narkootilise aine ekspertiisi kohaselt tuvastati, et menetlusaluselt
isikult ära võetud rohelised taimeosad massiga kokku 6, 94 grammi on kanepiõisikud, mille
tetrahüdrokannabinooli sisaldus on 17%. NPALS § 31 lg 3 sätete kohaselt loetakse suureks
koguseks narkootilise või psühhotroopse aine, taime või seene kogust, millest piisab
narkojoobe tekitamiseks vähemalt kümnele inimesele ning taoline käitumine on karistatav
KarS § 184 lg 1 ettenähtud kuriteona. Kuivõrd menetlusaluselt isikult ära võetud kogusest
vastavalt senisele kohtupraktikale kümnele inimesele joobe tekitamiseks ei piisa (7,5 g), on
tegemist väikese kogusega. Kuna väärteomenetluses ei ole tuvastatud ka menetlusaluse isiku
valduses olnud väikeses koguses narkootilise või psühhotroopse aine edasiandmise või
vahendamise eesmärki, siis ei ole tegemist ka KarS § 183 lg 1 ettenähtud kuriteo
toimepanemisega.
Sellest tulenevalt asub kohus seisukohale, et kohtuvälises menetluses on menetlusaluse isiku
käitumine õigesti kvalifitseeritud väikeses koguses psühhotroopse aine marihuaana
ebaseadusliku valdamisena, st NPALS § 151 lg 1 ettenähtud väärteona.
NPALS § 151 lg 1 näeb karistusena ette rahatrahvi kuni 300 trahviühikut või aresti. KarS § 47
lõike 1 teise lause kohaselt on trahviühik rahatrahvi baassumma, mille suurus on 4 eurot ning
KarS § 48 kohaselt võib kohus väärteo eest mõista aresti kuni 30 päeva.
KarS § 56 lg 1 kohaselt on karistamise aluseks isiku süü. Karistuse mõistmisel kohtu poolt või
määramisel kohtuvälise menetleja poolt arvestatakse kergendavaid ja raskendavaid asjaolusid,
võimalust mõjutada süüdlast edaspidi hoiduma süütegude toimepanemisest ja õiguskorra
kaitsmise huvisid.
Arvestades menetlusaluselt isikult ära võetud keelatud aine kogust võib asuda seisukohale, et
isiku süü on keskmine, mis peaks tingima ka karistuse mõistmise ettenähtud sanktsiooni
keskmises määras. Lisaks süüle tuleb arvestada ka kergendavaid ja raskendavaid asjaolusid.
Kohus leiab, et väärteomenetluse kestel ei ole selliseid asjaolusid tuvastatud.
Mõjutamaks isikut edaspidi hoiduma süütegude toimepanemisest tuleb selle eesmärgi puhul
tähelepanu pöörata isiku karistusandmetele. Juhul kui isikut on varem samalaadsete süütegude
eest karistatud ja kergemaliigilised karistused ei ole isikut soovitud suunas mõjutada, tuleks
kohaldada teiseliigilist karistust ning juhul kui ka teiseliigilised karistused ei ole suutnud
isikut suunata õiguskuulekusele, tuleb kehtivas kohtupraktikas omaks võetud seisukoha
kohaselt ka keskmise süü puhul mõista keskmist määra ületav karistus kui sellega on võimalik
isikus kinnistada arusaama keelunormi kehtivusest. Väärteoasja materjalides leiduva
Karistusregistri andmebaasi väljatrüki kohaselt on menetlusalust isikut karistatud teiseliigilise
                                                3
väärteo toimepanemise eest ning trahv on tasutud. Samas ilmneb menetlusaluse isiku
selgitustest, et tal töökoht puudub, millest saab järeldada ka alalise ning legaalse sissetuleku
puudumist, mistõttu ei ole rahatrahv kui karistusliik täidetav. Seejuures onj menetlusalust
isikut juba rahatrahviga karistatud, kuid see karistusliik ei ole menetlusalust isikut
õiguskuulekusele sundinud. Seetõttu peab kohus vajalikuks kohaldada menetlusaluse siiku
suhtes teiseliigilist karistust, mis on seotud isiku vabaduse piiramisega. Samas, arvestades
menetlusaluse isiku taotlust ning asjaolu, et menetlusalust isikut ei ole varem arestiga
karistatud, peab kohus võimalikuks asendada menetlusalusele isikule mõistetava aresti
üldkasuliku tööga.
Lisaks eelmärgitule tuleb arvestada ka õiguskorra kaitsmise huvisid. Kohus peab vajalikuks
märkida, et menetlusalusele isikule inkrimineeritava väärteo puhul on tegemist massiliselt
toime pandava väärteoga, milliseid menetletakse pidevalt nii kohtuvälises menetluses kui ka
kohtus. Seetõttu on taolise väärteo toimepanemise eest karistamisel ka õiguskorra kaitsmise
eesmärk, andmaks üldsusele signaali selle kohta, et taolise väärteo toimepanemisele järgneb
karistus ja keelunorm kehtib ühesuguselt kõikidele adressaatidele.
Seetõttu leiab kohus, et menetlusalust isikut tuleb karistada arestiga, asendades selle
üldkasuliku tööga ja VTMS § 111 p 8 alusel tuleb menetlusaluselt isikult välja mõista ka
narkootilise aine ekspertiisi tegemisega tekkinud kulu täies ulatuses.



Märt Toming
kohtunik
/allkirjastatud digitaalselt/




                                                4

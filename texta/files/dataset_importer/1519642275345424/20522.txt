                                                                 Tsiviilasi nr: 2-15-1951




                               KOHTUMÄÄRUS

Kohus                          Tallinna Ringkonnakohus, tsiviilkolleegium

Tsiviilasja number             2-15-1951

Määruse tegemise aeg ja koht   23.03.2016, Tallinn

Kohtukoosseis                  Eesistuja Indrek Parrest, liikmed Ülle Jänes ja Imbi Sidok-
                               Toomsalu

Kohtuasi                       Hedosten OÜ avaldus Osaühingu Image Company
                               juhatuse   kohustamiseks  teabe andmiseks ja
                               dokumentidega tutvumiseks

Vaidlustatud kohtulahend       Harju Maakohtu 28.09.2015 määrus

Kaebuse esitaja ja kaebuse Osaühing Image Company määruskaebus
liik
Menetlusosalised ja nende Avaldaja: Hedosten OÜ (registrikood 11011596);
esindajad                  lepinguline esindaja advokaat Martin Tälli
                           Puudutatud isik: Osaühing Image Company (registrikood
                           11026729); lepinguline esindaja advokaat Sille Lehtsaar

Menetluse liik                 Kirjalik menetlus

Resolutsioon:
   1. Harju Maakohtu 28.09.2015 määrus jätta muutmata.
   2. Osaühing Image Company määruskaebus jätta rahuldamata.
   3. Keelduda Osaühingu Image Company 11.12.2015 menetlusdokumendile lisatud
      tõendite vastuvõtmisest.
   4. Määruskaebuse esitamisest tingitud menetluskulud jätta Osaühing Image
      Company kanda. Määrata kindlaks hüvitatavate menetluskulude rahaline suurus
      ning mõista Osaühingult Image Company Hedosten OÜ kasuks menetluskulude
      katteks välja 260 eurot.
   5. Määruse peale võib Riigikohtule esitada määruskaebuse 15 päeva jooksul
      määruse ärakirja kättesaamisest alates. Menetlusabi taotluse esitamine ei peata



                                                                                     1(10)
                                                                    Tsiviilasi nr: 2-15-1951

       seaduses sätestatud ega kohtu määratud menetlustähtaja kulgemist. Seaduses
       sätestatud tähtaja järgimiseks peab menetlusabi taotleja tegema tähtaja kestel ka
       menetlustoimingu, mille tegemiseks ta menetlusabi taotleb.

Asjaolud
   1. Hedosten OÜ (avaldaja) pöördus maakohtu poole 06.02.2015 avaldusega, milles palus
       kohustada OÜ-d Image Company (puudutatud isik) juhatust esitama avaldajale
       avalduses taotletud teave ning võimaldama avaldajal tutvuda avalduses taotletud korras
       puudutatud isiku dokumentidega.

   2. Avaldaja on puudutatud isiku osanikuks, kellele kuulub puudutatud isiku osa
      nimiväärtusega 396 eurot. Puudutatud isiku suurosanikuks ning ainukeseks juhatuse
      liikmeks on ASW, kelle elukoht on Soomes. Avalduse kohaselt väldib puudutatud isiku
      juhatus igasugusel määral suhtlemist väikeosanikust avaldajaga. Avaldaja on saatnud
      puudutatud isikule mitmeid päringuid, kuid ei ole saanud vastuseid. Puudutatud isiku
      2013/2014. a majandusaasta aruandest nähtus, et ühingu bilansis on kajastatud „muud
      nõuded ja ettemaksed“ summas 554 083 eurot. 13.01.2015 saatis avaldaja puudutatud
      isiku juhatusele teabenõude ja palus selgitada, millest viidatud nõue koosneb ning
      esitada avaldajale tutvumiseks viidatud nõude aluseks olevad dokumendid; selgitada,
      mida on osaühingu juhatus teinud viidatud nõude sissenõudmiseks, millega on viidatud
      nõue tagatud ning esitada avaldajale tutvumiseks juhatuse tegevust kinnitavad
      dokumendid; selgitada, kas ja millised meetmed on puudutatud isiku juhatus võtnud
      kasutusele välistamaks sedavõrd suurest nõudest tingitud olulise maksuriski
      realiseerumist. Puudutatud isiku juhatus on sellele, nagu ka varasemalt esitatud
      päringule, jätnud reageerimata.

Puudutatud isiku vastuväited
   3. Puudutatud isik palus jätta avaldus rahuldamata. Avaldaja esitab puudutatud isiku
      hinnangul pahatahtlikke teabenõudeid eesmärgiga saavutada enda osaluse väljaostmist.
      Kuna avaldaja nõudis oma osa eest ebamõistlikku hinda, siis ei olnud teine osanik ASW
      väljaostmisega nõus. ASW pakkus oma osalust avaldajale, kes vastavast ettepanekust
      keeldus. Pärast seda on avaldaja alustanud ettevõtte vastu kampaaniat, et saavutada
      ebameeldiva ning ettevõtte igapäevast tööd segava tegevusega enda väljaostmine
      turuhinnast tunduvalt kõrgema hinnaga.

   4. Avaldaja taotleb sellise teabe avaldamist, mis on käsitletav ärisaladusena – puudutatud
      isiku 2013/2014. a majandusaasta aruandes moodustavad kirje „muud nõuded ja
      ettemaksed“ suures osas laekumata arved ehk nõuded ostjate vastu. Avaldaja tegutseb
      äriregistrist nähtuvalt samal tegevusalal (hulgikaubandus, tl 26) nagu puudutatud isik,
      mistõttu on avaldaja puudutatud isiku konkurendiks. Puudutatud isikul pole avaldaja
      konkurendina võimalik avaldada nõutud kirje osas detailsemat infot ega väljastada
      avaldajale nõudeid puudutavaid dokumente. See võimaldaks tuvastada ettevõtte
      klientide nimekirjas olevaid isikuid. Nimetatud teave on käsitletav ettevõtte



                                                                                        2(10)
                                                                     Tsiviilasi nr: 2-15-1951

       ärisaladusena. Ettevõtte juhatus rikuks teabe avalikustamisel äriseadustiku (ÄS) § 186
       lg 1 tulenevat ärisaladuse hoidmise kohustust, kuna avaldajal osanikuna ärisaladuse
       hoidmise kohustust pole.

   5. Osanikul puudub õigus nõuda täiendavate aruannete koostamist, mis nõuab juhatuselt
      täiendavat ressurssi.

Maakohtu määrus
  6. 28.09.2015 kohtumäärusega rahuldas Harju Maakohus avalduse ning määras:
         a. kohustada Osaühingu Image Company juhatust andma avaldajale teavet, millest
            koosnevad Osaühingu Image Company 2013/2014. a majandusaasta aruande
            bilansis kajastatud „muud nõuded ja ettemaksed“ summas 554 083 eurot ning
            kohustada Osaühingu Image Company juhatust esitama OÜ-le Hedosten
            tutvumiseks viidatud nõuete ja etteamaksete aluseks olevad dokumendid
         b. kohustada Osaühingu Image Company juhatust andma avaldajale teavet, mida
            on osaühingu juhatus teinud avalduse resolutiivosa punktis 1 viidatud nõude
            sissenõudmiseks, millega on viidatud nõue tagatud ning esitada OÜ-le Hedosten
            tutvumiseks juhatuse tegevust kinnitavad dokumendid
         c. kohustada Osaühingu Image Company juhatust andma avaldajale teavet kas ning
            millised meetmed on osaühingu Image Company juhatus võtnud kasutusele
            välistamaks avalduse resolutiivosa punktis 1 viidatud nõudest tingitud olulise
            maksuriski realiseerumist
         d. kohustada Osaühingu Image Company OÜ juhatust andma avaldajale ülaltoodud
            teavet ning võimaldama avaldajal ülalviidatud dokumentidega tutvumist
            osaühingu asukohas tööpäevadel ajavahemikus 10.00 kuni 17.00 kuuekuulise
            perioodi vältel alates asjas tehtava kohtumääruse jõustumisest

   7. Maakohtu hinnangul on avaldaja 13.01.2015 teabenõudega tõendatud, et ta saatis
      puudutatud isiku juhatusele päringu, mille sisu vastab maakohtule esitatud avaldusele.
      ÄS § 166 lg 3 formaalsed eeldused on täidetud. Avaldaja nõue on ka sisuliselt
      põhjendatud, kuna avaldus on esitatud osanikuõiguste kaitseks. Taotletav teave seondub
      avaldaja osalushuviga puudutatud isiku tegevuses. Avaldaja on põhjendanud, et
      avalduses märgitud nõuete sissenõudmata jätmine või mahakandmine halvendaks
      oluliselt ühingu majanduslikku olukorda ja muudaks avaldajale kuuluva osaluse
      sisuliselt väärtusetuks. Avaldus on esitatud muuhulgas põhjusel, et avaldajal on kartus,
      et võlgu olevate klientide näol on tegemist suurosaniku enesega seotud ettevõtetega
      ning selliselt viiakse ühingust välja kasumit.

   8. Maakohtu hinnangul pole puudutatud isik põhistanud, miks ja milles konkreetselt
      seisneks andmete avaldamisest äriühingule väidetavalt tekkiv oluline kahju, mis kaaluks
      puudutatud isiku hinnangul üles osaniku teabeõiguse. Ka ei ole kohtu arvates
      põhjendatud ega tõendatud puudutatud isiku käsitlus avaldajast kui puudutatud isiku
      konkurendist. Avaldaja tegevusala on äriregistri andmeil muuhulgas hulgikaubandus,



                                                                                         3(10)
                                                                     Tsiviilasi nr: 2-15-1951

      kuid avaldaja 2014. a majandusaasta aruandes sisalduvast tegevusaruandest nähtub, et
      avaldaja soetati uue äriprojekti alustamiseks. Kuna projekt pole käivitunud, ei ole
      majandustegevust siiani alustatud. Tegevusaruandes märgitut kinnitab ühingul käibe
      puudumine.

   9. Tõendamata on puudutatud isiku väited, nagu oleks avaldaja teabenõuete eesmärgiks
      puudutatud isiku teise osaniku survestamine avaldaja osaluse omandamiseks. Kohtule
      esitatud avaldusest nähtuvalt pole avaldaja ka nõudnud puudutatud isikult täiendavate
      aruannete koostamist. Ühingu juhatus võib taotletud teavet anda osanikule ka suuliselt
      ning avaldaja ei ole palunud kohtult juhatuse kohustamist mistahes aruannete
      koostamiseks.

Määruskaebus
  10. Maakohtu määrusele esitas puudutatud isik 15.10.2015 määruskaebuse, milles palus
      maakohtu määruse tühistada ning teha uus määrus, millega jätta avaldus rahuldamata.

   11. Puudutatud isiku hinnangul sisaldab avaldaja poolt taotletud teave mh teavet klientide
       ning hinnastamise kohta, mis on käsitletav ärisaladusena, mille osas on kaebuse esitaja
       juhatusel saladuse hoidmise kohustus vastavalt ÄS § 186 lg-s 1 sätestatule. Teavet ei
       saa avaldada ka ÄS §-s 166 lg 2 sätestatule tuginedes, sest avaldaja on kaebuse esitaja
       konkurendiks kaubaturul. Teabe avaldamisel saab avaldaja enda käsutusse andmed
       puudutatud isiku klientide kohta. Ehkki seadus on andnud osanikele laiaulatusliku
       õiguse ühingu käekäigu kohta juhatuselt teavet saada ning dokumentidega tutvuda, ei
       saa vastava õiguse rakendamine olla ilma igasuguste kitsendusteta lubatud olukorras,
       kus vastava teabe saajaks on ühingu konkurent, kes võib vastava teabe saamisel tekitada
       enda majandustegevuse huvides puudutatud isikule märkimisväärset kahju, eriti
       olukorras, kus avaldajale kuulub ca 4% puudutatud isiku osakapitalist.

   12. 16.09.2015 toimunud ärakuulamisel põhjendas puudutatud isik kohtule, miks on
       avaldaja käsitletav puudutatud isiku konkurendina ning esitas asja lahendamisel
       võtmetähendust omavad uued vastuväited. Need jäeti kohtu poolt 17.09.2015
       allkirjastatud protokollis kajastamata, mistõttu esitab puudutatud isik protokolli sisu
       osas määruskaebuses tsiviilkohtumenetluse seadustiku (TsMS) § 477 lg 8 alusel
       vastuväited. Maakohtu poolt on jäetud tähelepanuta ja menetlustoimingu protokollis
       kajastamata, et avaldaja ainuosanik ja ainuke juhatuse liige on TR, kes on eri rollides
       tegutsenud puudutatud isikuga samal tegevusalal (reklaamtrükiste müük). Ta on olnud
       juhatuse liige Pixmill Estonia OÜ-s ning Macroprint OÜ-s, mis mõlemad tegelesid
       reklaamtrükiga. Rolli ei mängi asjaolu, et avaldaja pole majandustegevust veel
       alustanud. Kuna äriühing juriidilise isikuna tegutseb oma organite kaudu, ei saa
       teadmist omistada ühingule, vaid isikule. Seega saab puudutatud isiku ärisaladus
       avaldaja taotluse rahuldamisel tegelikkuses teatavaks TR-le, kes saab kasutada saadud
       teavet puudutatud isiku klientide ning hindade kohta avaldaja huvides.




                                                                                         4(10)
                                                                     Tsiviilasi nr: 2-15-1951

   13. Puudutatud isik rõhutas 16.09.2015 ärakuulamisel, et eeldab, et pooltel puudub vaidlus
       selles, et avaldaja ainuosanik ning juhatuse liige TR on kaebaja konkurendina
       tegutsenud mitme äriühingu kaudu. Samuti märkis puudutatud isik, et juhul, kui
       avaldaja peaks sellele vastu vaidlema, siis soovib puudutatud isik esitada viidatud
       asjaolude tõendamiseks täiendavaid tõendeid. Kohus ei pidanud võimalikuks kõnealust
       küsimust rohkem arutada ning määras kindlaks määruse teatavaks tegemise aja.
       Maakohus on seega oluliselt rikkunud seadust, jättes ühes osas täitmata kohtumääruse
       põhjendamiskohustuse. Kaebuse esitaja poolt ärakuulamisel esitatud põhiväited on
       kohus kaevatavas määruses jätnud käsitlemata.

   14. Kohus on rikkunud hagita menetluses kehtivat uurimispõhimõtet, mistõttu pole kaebuse
       esitajal olnud võimalik esitada esimese astme kohtumenetluses täiendavaid tõendeid.
       Puudutatud isiku müügitulu moodustavad 100% reklaamtrükised. Avaldaja ainuosanik
       ja ainuke juhatuse liige TR on eri rollides tegutsenud läbi OÜ Image Company täpselt
       samal tegevusalal. TR on olnud 2010. aastal juhatuse liige Macroprint OÜ-s ja 2012.
       aastal Pixmill Estonia OÜ-s, mille põhitegevusalaks oli reklaamtrükk. Käesoleval hetkel
       tegutseb TR OÜ Proplastik juhatuse liikmena ning selle äriühingu kodulehe andmetel
       tegeleb see samuti reklaamtrükiga.

   15. Puudutatud isiku ärisaladuse teatavaks saamine avaldajale loob viimasele ebaausa
       konkurentsieelise. Vastustaja saab küsitud teavet kasutada selleks, et konkureerida
       määruskaebuse esitajaga kaubaturul, tehes puudutatud isiku klientidele suunatud
       pakkumisi, kasutades seejuures määruskaebuse esitaja hinnakujundamise metoodikat
       hinnalt soodsamate pakkumiste tegemiseks. See tekitaks puudutatud isikule olulise
       ärilise kahju.

   16. Isegi juhul, kui nõutud teabe avaldamine pole välistatud ÄS § 166 lg 2 kohaselt, ei
       kuulu kõikehõlmav klientidega seotud teave osaniku huvisfääri. Avaldaja peamine
       kartus on avalduse kohaselt ühingust kasumi väljaviimine seotud isikute kaudu.
       Avaldaja pole õigustatud osaniku õiguste teostamiseks saama kõikvõimalikku
       klientidega seonduvat teavet ning teabenõue väljub ÄS § 166 lg 1 piiridest.

Määruse põhjendused
  17. Tallinna Ringkonnakohus, tutvunud tsiviilasja materjalidega, leiab, et maakohtu määrus
      on seaduslik ning määruskaebuse väited ei anna alust vaidlustatud määruse
      tühistamiseks. Määruskaebus jääb rahuldamata ning maakohtu määrus muutmata
      (TsMS § 657 lg 1 p 1 ja § 659). Vastuseks määruskaebusele märgib kolleegium
      järgmist.

   18. Määruskaebuses on puudutatud isik seisukohal, et maakohus jättis 16.09.2015
       ärakuulamise protokollis kajastamata puudutatud isiku olulised väited ning rikkus
       lahendi tegemisel põhjendamiskohustust, jättes vastamata puudutatud isiku 16.09.2015
       ärakuulamisel esitatud väidetele. Kolleegium, tutvunud tsiviilasja materjalidega, leiab,



                                                                                         5(10)
                                                                    Tsiviilasi nr: 2-15-1951

   et puudutatud isiku selline seisukoht ei anna alust maakohtu vaidlustatud määruse
   tühistamiseks.

19. TsMS § 477 lg 8 kohaselt protokollib kohus hagita menetluses menetlustoimingu
    üksnes siis, kui ta peab seda vajalikuks, ja ulatuses, milles peab seda vajalikuks. TsMS
    § 477 lg 8 on erisäte § 50 osas, mis reguleerib hagimenetluses koostatud protokolli
    sisunõudeid, mistõttu pole hagita menetluses protokolli koostamine seaduse järgi
    tingimata vajalik (TsMS § 477 lg 4 kohaselt piisab ka ärakuulamise ja sellega
    seonduvate oluliste asjaolude märkimisest kohtu menetlust lõpetavas lahendis).
    Protokollimise ulatus on seega jäetud kohtu diskretsioonipädevusse. Tegemist on
    menetlusliku lihtsustusega hagita menetluse tõhusama korraldamise huvides. Tsiviilasja
    materjalidest ei nähtu, et maakohus oleks protokollimisel diskretsioonipiire selgelt
    rikkunud, mistõttu pole põhjendatud puudutatud isiku etteheide protokollimisnõuete
    rikkumise kohta. Ka ei pea kolleegium usutavaks puudutatud isiku määruskaebuses
    esitatud väidet, mille kohaselt eeldas puudutatud isik 16.09.2015 ärakuulamisel, et
    vaidlus puudub selles, et avaldaja on puudutatud isiku konkurendiks. Puudutatud isiku
    sellisele väitele on avaldaja vaielnud vastu juba 03.09.2015 menetlusdokumendis (tl
    36), mis on alates samast kuupäevast olnud puudutatud isiku esindajale nähtav E-
    toimikus.

20. Kolleegiumi hinnangul ei toeta tsiviilasja materjalid puudutatud isiku etteheiteid, et
    maakohus on rikkunud hagita menetluses kehtivat uurimispõhimõtet ning lahendi
    põhjendamise kohustust. Maakohus on vaidlustatud lahendis puudutatud isiku
    vastuväiteid analüüsinud ja nendele vastanud. Arvestades, et puudutatud isik pidi juba
    03.09.2015 olema teadlik, et avaldaja vaidleb vastu enda käsitlemisele puudutatud isiku
    konkurendina, oli puudutatud isikul võimalik hiljemalt 16.09.2015 istungil taotleda
    soovitud täiendavate tõendite vastuvõtmist.

21. Isegi kui eeldada, et maakohus jättis 16.09.2015 protokollis kajastamata istungil esitatud
    väited, mis puudutatud isiku hinnangul omasid määravat tähtsust, pole see praegusel
    juhul iseenesest aluseks maakohtu määruse tühistamiseks. TsMS § 477 lg 8 kohaselt
    võib menetlusosaline esitada vastuväited protokollile asjas tehtud lahendi peale edasi
    kaevates ning TsMS § 662 lg 3 kohaselt võib määruskaebuse põhjendamiseks esitada
    uusi asjaolusid ja tõendeid. Seetõttu on menetlusosalisele tagatud õigus tõhusale
    õiguskaitsele ka olukorras, kus väidetav protokollimisnõuete või sellest tulenev lahendi
    põhjendamiskohustuse rikkumine on viinud ebaõige lahendi tegemiseni. Käesoleval
    juhul on puudutatud isik määruskaebuses esitanud faktiväiteid ja dokumente, millega
    soovib tõendada, et avaldaja on puudutatud isiku konkurendiks, kellele pole taotletud
    teabe avaldamine lubatud. TsMS § 662 lg 3 alusel peab kolleegium uute väidete ja
    tõendite esitamist lubatavaks, kuid on seisukohal, et ka määruskaebuses esitatud väited
    ja lisatud dokumendid ei anna alust maakohtu määruses märgitust teistsugusele
    järeldusele jõudmiseks.




                                                                                        6(10)
                                                                   Tsiviilasi nr: 2-15-1951

22. Samas ei saa kolleegiumi hinnangul arvestada puudutatud isiku poolt 11.12.2015
    menetlusdokumendis esile toodud täiendavaid uusi asjaolusid, kuna need on esitatud
    pärast määruskaebuse esitamise tähtaja lõppu. TsMS § 634 lg 1 ja § 659 järgi ei ole
    määruskaebuse muutmine ja täiendamine pärast kaebuse esitamise tähtaja lõppu
    lubatav. Tegu ei ole ka asjaoludega, mis võisid tekkida või kaebuse esitajale teatavaks
    saada pärast määruskaebuse esitamise tähtaja möödumist. Eelmärgitud põhjustel tuleb
    keelduda ka 11.12.2015 menetlusdokumendile lisatud uute tõendite vastuvõtmisest.
    Kuivõrd tõendid on esitatud elektrooniliselt, puudub vajadus nende tagastamiseks.

23. ÄS § 166 lg 1 kohaselt on osanikul õigus saada juhatuselt teavet osaühingu tegevuse
    kohta ja tutvuda osaühingu dokumentidega. ÄS § 166 lg-s 1 sätestatud õiguse võib
    osanik sama paragrahvi lg 3 järgi maksma panna kohtus, kui juhatus teabe andmisest
    keeldub. Teabe andmisest võib osaühingu juhatus keelduda erandjuhtudel, kui on alust
    eeldada, et see võib tekitada olulist kahju osaühingu huvidele (ÄS § 166 lg 2). Seda, kas
    osaühingu huvi võib olla kahjustatud, ei saa hinnata mitte juhatuse subjektiivse
    arvamuse alusel, vaid tuleb kaaluda kõigi asjaolude ja mõistliku äritava seisukohalt.
    Riigikohus on tsiviilasjas nr 3-2-1-29-08 tehtud määruse p-s 11 märkinud, et juhatuse
    paljasõnaline viide konkurentsiga seotud asjaoludele pole piisavaks aluseks teabe
    andmisest keeldumisele. Keeldumine ÄS § 166 lg 2 alusel pole õigustatud ka ainuüksi
    põhjendusel, et osanik tegutseb samal tegevusalal või on samal tegevusalal tegutseva
    äriühingu liige. Nimetatud asjaolud ei võta osanikult tema seadusest tulenevat õigust
    informatsiooni saamiseks. Keeldumiseks on piisav põhjus, kui on olemas reaalne oht
    kahju tekkimiseks. Vastava ohu esinemist tuleb põhistada menetlusosalisel, kes vaidleb
    teabe andmisele vastu.

24. Kolleegiumi hinnangul pole puudutatud isik ka määruskaebuses piisavalt põhistanud
    reaalse kahju tekkimise ohtu olukorras, kus avalduses märgitud andmed peaksid saama
    teatavaks avaldajale. Ainuüksi see, et avaldaja juhatuse liige TR on 2010. aastal
    tegutsenud juhatuse liikmena Macroprint OÜ-s ja 2012. aastal Pixmill Estonia OÜ-s,
    mille põhitegevusalaks oli reklaamtrükk, pole kolleegiumi hinnangul piisav, et järeldada
    kahju tekkimise ohtu puudutatud isikule. Tegemist on hüpoteetiliste väidetega, mille
    alusel pole informatsiooni väljastamisest keeldumine ÄS § 166 lg 2 alusel õigustatud.
    Äriregistri andmetel pole TR Pixmill Estonia OÜ-ga ning Macroprint OÜ-ga alates
    vastavalt 09.02.2012 ja 25.11.2010 seotud. See, et TR on 2010. aastal tegutsenud
    juhatuse liikmena Macroprint OÜ-s ja 2012. aastal Pixmill Estonia OÜ-s ning et ta on
    käesoleval ajal juhatuse liige OÜ-s Proplastik, ei tõenda, et TR tegutseb käesoleval ajal
    puudutatud isikuga samal turul, konkureerides vahetult puudutatud isikuga. OÜ
    Proplastik majandusaasta aruande kohaselt on ettevõtte põhitegevusalaks plast-,
    reklaam- ja alumiiniumtoodete hulgimüük. OÜ Proplastik internetileheküljel avaldatud
    info kohaselt tegeleb OÜ Proplastik muuhulgas tekstiilikanga müügiga, mitte
    trükiteenuse pakkumisega.




                                                                                       7(10)
                                                                  Tsiviilasi nr: 2-15-1951

25. Ka puudutatud isiku poolt ringkonnakohtule 11.12.2015 esitatud menetlusdokumendis
    välja toodud asjaolust, et TR on juhatuse liikmeks Solarbalt OÜ-s, mis omab osalust
    Soome turul tegutsevas Pixmill Yhtiöt OY-s, ei saa järeldada osaühingu huvide olulise
    kahjustamise ohtu. Pixmill Yhtiöt OY on puudutatud isiku poolt esitatud info kohaselt
    Soome suurim suureformaadilise digitaaltrüki ja sellega seotud teenuste pakkuja.
    Äriregistri kohaselt on puudutatud isiku põhitegevusalaks muude kindlate kaupade
    vahendamine. 2014. aasta majandusaasta aruande kohaselt on puudutatud isiku
    põhitegevusalaks visuaalmeedia lahendused sise- ja välistingimustes ning 2014. aasta
    müügitulu allikas on reklaamtrükiste müük Soomes. See, et puudutatud isiku müügitulu
    koosnes 2014. aastal reklaamtrükiste müügist Soome Vabariigis, ei võimalda
    kolleegiumi hinnangul järeldada, et Pixmill Yhtiöt OY ja puudutatud isiku ärihuvid on
    kitsamas mõttes seotud ühtede ja samade äriprojektidega, seda nii klientuuri,
    tootespetsiifika kui ka mahtude tasandil.

26. Lisaks pole puudutatud isik määruskaebuses tõendanud oma väiteid avaldaja juhatuse
    liikme TR pahatahtliku tegutsemise kohta puudutatud isiku suhtes ega põhistanud TR
    soovi või eesmärki edastada konkurentsitundlik info Pixmill Yhtiöt OY-le. See, et
    avaldaja on teinud puudutatud isikule ettepaneku tema osa väljaostmiseks, ei tõenda
    iseenesest avaldaja pahatahtlikkust või tegutsemist eesmärgiga tekitada puudutatud
    isikule kahju. Tuleb samuti arvestada, et käesolevas kohtuvaidluses on jäänud
    paljasõnaliseks puudutatud isiku väited, mille kohaselt sisaldavad avaldaja poolt
    taotletud dokumendid ärisaladusena (konkurentsiseaduse § 63 lg 1 või
    intellektuaalomandi õiguste kaubandusaspektide lepingu art 39 p 2 mõttes) käsitletavaid
    andmeid, pidades muuhulgas silmas, et andmed pärinevad perioodist 01.03.2013-
    30.04.2014. Ärisaladuseks, mille teadasaamine võiks põhjustada osaühingu huvide
    olulise kahjustumise, ei saa üldjuhul pidada selliseid andmeid, mis seonduvad
    osaühingu tavapärase majandustegevusega.

27. Kolleegium märgib, et kuigi TsMS § 477 lg 7 järgi kehtib hagita menetluses
    uurimispõhimõte, ei võta see menetlusosaliselt täielikult lahendi tegemiseks vajalike
    asjaolude esitamise ja tõendamise kohustust, üksnes kohtu roll tõendite kogumisel on
    aktiivsem kui hagimenetluses (vt nt Riigikohtu 02.03.2016 määrus tsiviilasjas 3-2-1-
    186-15, p 13). ÄS § 166 lg 2 kohaseid asjaolusid, mis osaühingu juhatuse hinnangul
    õigustaksid teabe andmisest ja/või dokumentide esitamisest keeldumist, peab
    kolleegiumi arvates eelkõige tõendama ühing, kellelt dokumente ja teavet nõutakse.

28. Ühingult teavet saanud osanik on kohustatud kasutama infot heauskselt. Kui osanik seda
    kohustust rikub ja ühingule sellega kahju tekitab, võib osaühing nõuda osanikult kahju
    hüvitamist.

29. Kolleegium nõustub maakohtuga, et avalduses taotletud teave on osaniku õiguste
    teostamiseks relevantne ja jääb seetõttu osaniku huvisfääri. Kolleegium järgib selles
    küsimuses maakohtu määruse põhjendusi ning tulenevalt TsMS §-st 659 ja § 654 lg-st 6



                                                                                      8(10)
                                                                        Tsiviilasi nr: 2-15-1951

      neid ei korda. Kolleegiumi hinnangul pole põhjendatud puudutatud isiku etteheide, et
      avaldaja on esitanud kõikehõlmava klientidega seotud päringu, mis väljub ÄS § 166 lg
      1 kohaldamisalast. Viidatud sätte kohaselt on osanikul õigus saada juhatuselt teavet
      osaühingu tegevuse kohta ja tutvuda osaühingu dokumentidega. Käesoleval juhul on
      avaldaja taotlenud nende dokumentidega tutvumist, mis on aluseks puudutatud isiku
      bilansikirjele „muud nõuded ja ettemaksed“ summas 554 083 eurot. Taotlus on seega
      piiritletud ning suunatud konkreetse kirje aluseks olevatele dokumentidele. Selgituste
      saamine seoses viidatud nõuete sissenõudmise ja tagamisega ei välju samuti ÄS § 166
      lg 1 kohaldamisalast.

   30. Tulenevalt eespool märgitust tuleb määruskaebus jätta rahuldamata ning maakohtu
       määrus muutmata.

   31. Ringkonnakohus jätab rahuldamata ka puudutatud isiku taotluse maakohtu poolt
       määratud menetluskulude jaotuse muutmiseks ja menetluskulude avaldaja kanda
       jätmiseks. TsMS § 172 lg 1 teises lauses sätestatu kohaldamine kohtu kaalutlusotsus,
       millesse kõrgema astme kohus sekkub üksnes juhul, kui kohus on ületanud
       diskretsioonipiire. Käesoleval juhul ei nähtu tsiviilasja materjalidest diskretsiooniõiguse
       rikkumist maakohtu poolt, mistõttu puudub kolleegiumil alus maakohtu
       diskretsiooniotsustusesse sekkumiseks.

Menetluskulud
  32. Kuivõrd määruskaebus jääb rahuldamata, jäävad menetluskulud TsMS § 171 lg 1 alusel
      puudutatud isiku kanda. Ringkonnakohus ei teinud asja menetlemisel TsMS §-s 143
      sätestatud asja läbivaatamise kulusid.

   33. TsMS § 174 lg 1 järgi määrab menetluskulude rahalise suuruse menetluskulude jaotuse
       alusel vajalikus ja põhjendatud ulatuses kindlaks asja menetlev kohus samas tsiviilasjas,
       millega seoses kulud tekkisid. Kohus määrab menetluskulude rahalise suuruse kindlaks
       ka siis, kui menetlusosalised ei esita menetluskulude kindlaksmääramise taotlust, võttes
       aluseks menetluskulude nimekirja või tsiviilasja materjalid.

   34. Maakohus on jätnud menetluskulud poolte endi kanda. Ringkonnakohus jättis
       määruskaebuse menetlemisega seonduvad menetluskulud puudutatud isiku kanda.

   35. Ringkonnakohtus on avaldaja kandnud menetluskulusid kokku 260 eurot
       (käibemaksuta). Summa koosneb TsMS § 138 lg 1 ja § 144 p 1 mõttes kuludest
       vandeadvokaadi poolt osutatud õigusabile (Harju Maakohtu kohtumääruse ja esitatud
       määruskaebuse ning lisade analüüs, nõupidamine, vastuse koostamine, vastuse
       täiendamine, komplekteerimine ning selle kohtule edastamine 2 h *130 eurot). TsMS §
       175 lg-st 1 tuleneb, et kui menetlusosaline peab menetluskulude jaotust
       kindlaksmäärava kohtulahendi kohaselt kandma teist menetlusosalist esindanud
       lepingulise esindaja kulud, mõistab kohus kulud välja põhjendatud ja vajalikus ulatuses.



                                                                                            9(10)
                                                                       Tsiviilasi nr: 2-15-1951

  Lepinguline esindaja on menetlusosalist menetluses esindav advokaat või muu esindaja
  TsMS §-s 218 sätestatu kohaselt. Avaldajat on ringkonnakohtu menetluses esindanud
  lepinguline esindaja, kelle teenuse tunnitasu ei ole ringkonnakohtu hinnangul
  ebamõistlikult suur (130 eurot ilma käibemaksuta). Avaldaja esindamiseks
  vandeadvokaadil kulunud aeg on põhjendatud ja vajalik (kokku 2 tundi). Seega tuleb
  puudutatud isikult mõista avaldaja kasuks menetluskulude katteks välja 260 eurot.


/allkirjastatud digitaalselt/   /allkirjastatud digitaalselt/   /allkirjastatud digitaalselt/
   Indrek Parrest                  Ülle Jänes                      Imbi Sidok-Toomsalu




                                                                                           10(10)

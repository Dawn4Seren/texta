                                TARTU HALDUSKOHUS
                         KOHTUMÄÄRUS
Kohtuasja number             3-15-3234
Määruse kuupäev              19. veebruar 2016
Kohtunik                     Kadri Palm
Kohtuasi                     Alke Finants OÜ ja Alke Service OÜ kaebus Maksu- ja
                             Tolliameti 4. novembri 2015 korralduste nr 12.2-3/34814-14 ja
                             12.2-3/34814-15 tühisuse tuvastamise nõudes
Resolutsioon                 Tagastada Alke Finants OÜ ja Alke Service OÜ kaebus.
Edasikaebamise kord          Määruse peale võib esitada määruskaebuse Tartu
                             Ringkonnakohtule Tartu Halduskohtu kaudu 15 päeva jooksul
                             määruse kättetoimetamisest arvates.

ASJAOLUD JA MENETLUSE KÄIK

1. Maksu- ja Tolliamet (MTA) kohustas 4. novembri 2015 korraldusega nr 12.2-3/034814-14
maksukorralduse seaduse (MKS) § 61 lg 1 ja § 62 lg 1 alusel Alke Service OÜ-d kolmanda
isikuna ilmuma 24. novembril 2015 kell 10.05 maksuhalduri ametiruumidesse ning esitama
dokumendid ja selgitused Caramira Pet Trade OÜ ja Alke Service OÜ vahel kontrollitaval
perioodil toimunud majandustehingute kohta. Korralduse põhjenduste kohaselt kontrollib
MTA 6. oktoobri 2015 korralduse alusel Caramira Pet Trade OÜ käibemaksu, töötasult või
muudelt töötajatele tehtud väljamaksetelt arvestatud sotsiaalmaksu ning kohustusliku
kogumispensioni- ja töötuskindlustusmaksete arvestamise, kinnipidamise ja tasumise õigsust
ajavahemikul veebruar 2015 kuni august 2015. Menetluse käigus selgus, et Caramira Pet Trade
OÜ on esitanud maksuhaldurile Alke Service OÜ-ga sõlmitud tööjõu rendilepingu nr 2015-8,
mis aga ei anna ülevaadet, mis mahus ja keda Caramira Pet Trade OÜ on Alke Service OÜ-lt
rendile võtnud. Samuti ei olnud deklaratsioonide kohaselt Alke Service OÜ-l töötajaid, keda
rentida. Seetõttu pidas MTA vajalikuks saada maksumenetluses tähendust omavate asjaolude
kindlakstegemiseks teavet Alke Service OÜ-lt kui kolmandalt isikult. Korralduses on MTA
leidnud, et vahetu kohtumine on efektiivsem viis teabe kogumiseks kui kirjalik suhtlus. Alke
Service OÜ-le selgitati, et teabe andmisest ja tõendite esitamisest on õigus keelduda üksnes
MKS §-s 64 toodud alustel. Sellise õiguse kasutamisest ja konkreetsest alusest tuleb MTA-d
teavitada enne kohustuse täitmise tähtpäeva. Korralduse tähtajaks täitmata jätmise korral on
maksuhalduril õigus vastavalt MKS § 67 lg-le 1 rakendada sunniraha.

2. MTA kohustas 4. novembri 2015 korraldusega nr 12.2-3/034814-15 MKS § 61 lg 1 ja § 62
lg 1 alusel Alke Finants OÜ-d kolmanda isikuna ilmuma 25. novembril 2015 kell 10.15
maksuhalduri ametiruumidesse ning esitama dokumendid ja selgitused Caramira Pet Trade OÜ
ja Alke Finants OÜ vahel kontrollitaval perioodil toimunud majandustehingute kohta.
Korralduse põhjenduste kohaselt kontrollib MTA 6. oktoobri 2015 korralduse alusel Caramira
Pet Trade OÜ käibemaksu, töötasult või muudelt töötajatele tehtud väljamaksetelt arvestatud
sotsiaalmaksu ning kohustusliku kogumispensioni- ja töötuskindlustusmaksete arvestamise,
kinnipidamise ja tasumise õigsust ajavahemikul veebruar 2015 kuni august 2015. Menetluse
käigus selgus, et Caramira Pet Trade OÜ on kontrollitaval perioodil teinud ülekandeid Alke
Finants OÜ-le. Maksuhaldurile esitatud dokumentide hulgas ei ole lepinguid ega arveid, mis
kinnitaksid Alke Finants OÜ ja Caramira Pet Trade OÜ vahel toimunud tehinguid. Seetõttu
pidas MTA vajalikuks saada maksumenetluses tähendust omavate asjaolude
kindlakstegemiseks teavet Alke Finants OÜ-lt kui kolmandalt isikult. Korralduses on MTA
leidnud, et vahetu kohtumine on efektiivsem viis teabe kogumiseks kui kirjalik suhtlus. Alke
Finants OÜ-le selgitati, et teabe andmisest ja tõendite esitamisest on õigus keelduda üksnes
MKS §-s 64 toodud alustel. Sellise õiguse kasutamisest ja konkreetsest alusest tuleb MTA-d
teavitada enne kohustuse täitmise tähtpäeva. Korralduse tähtajaks täitmata jätmise korral on
maksuhalduril õigus vastavalt MKS § 67 lg-le 1 rakendada sunniraha.

3. Alke Service OÜ ja Alke Finants OÜ esitasid MTA 4. novembri 2015 korralduste nr 12.2-
3/034814-14 ja 12.2-3/034814-15 peale vaided, mille MTA jättis 30. novembri 2015
vaideotsusega nr 6-1/3095-2 rahuldamata.

4. Kaebajad esitasid 30. detsembril 2015 Tartu Halduskohtule kaebuse MTA 4. novembri 2015
korralduste nr 12.2-3/034814-14 ja 12.2-3/034814-15 tühisuse tuvastamise nõudes. Ühes
kaebusega esitasid kaebajad menetlusabi taotluse riigilõivu tasumise kohustusest
vabastamiseks. Samuti taotlesid kaebajad kohtult kohustada vastustajat esitama eestikeelsed
tõlked kaebuses viidatud Euroopa Inimõiguste Kohtu lahenditest.

5. Tartu Halduskohus jättis 12. jaanuari 2016 määrusega kaebuse käiguta andes puuduste
kõrvaldamiseks tähtaja.

6. Alke Finants OÜ edastas 21. jaanuaril 2016 kohtule riigilõivu tasumist kinnitava dokumendi.

7. Tartu Halduskohus jättis 4. veebruari 2016 määrusega kaebuse teistkordselt käiguta andes
puuduste kõrvaldamiseks, s.o nõuete täpsustamiseks tähtaja.


KOHTU SEISUKOHT

8. Halduskohtumenetluse seadustiku (HKMS) § 121 lg 2 p 1 järgi võib kohus tagastada kaebuse
määrusega selle esitajale, kui kaebajal puudub asjas ilmselgelt kaebeõigus, eeldades, et tema
faktilised väited on tõendatud.
9. Kaebajad peavad vaidlusaluseid korraldusi õigusvastasteks põhjusel, et nendega nõutakse
kaebajatelt sunni ähvardusel teavet ja dokumente, mida võidakse hiljem kasutada nende vastu
süüteomenetluses.
10. Kohus leiab, et korraldusi ei saa pidada eelnimetatud põhjusel õigusvastasteks ja nende
tühistamiseks puudub alus. MTA-l on MKS §-de 61 ja 62 alusel õigus nõuda kolmandatelt
isikutelt maksumenetluses vajalikku teavet ja dokumente. Kolmandal isikul on kohustus
andmed esitada, välja arvatud juhul, kui tal on seadusest tulenev õigus andmete esitamisest
keelduda (MKS § 61 lg 1 ls 2). Kui kaebajad leiavad, et neil on mõni MKS § 64 lg-s 1 toodud
alustest andmete esitamisest keelduda (nt p-s 6 toodud alus keelduda ennast süüstavate andmete
esitamisest), tuleb neil sellest maksuhaldurit teavitada. Andmete esitamisest keeldumise aluse
olemasolu ei muuda veel MTA korraldust õigusvastaseks, sest MTA ei pea korralduse andmisel
ette nägema, kas isikult küsitav teave võib teda süüstada ja kas isik soovib MKS § 64 lg-s 1
toodud alusele tugineda.
Vaidlusaluste korraldustega ei ole kaebajate õigusi rikutud, sest kaebusest ja asja materjalidest
nähtuvalt ei ole kaebajate suhtes kohaldatud sanktsioone maksuhalduri korralduste täitmata
                                               2
jätmise eest. Kaebajate õigusi saavad rikkuda haldusaktid, millega rakendatakse nende suhtes
vaikimisõiguse kasutamisele vaatamata sunniraha. Asja materjalidest ja kaebuse põhjendustest
ei nähtu, et kaebajate suhtes oleks sellised haldusaktid koostatud. Vaikimisõigusele tugineda
sooviv isik ei pea vaidlustama maksuhalduri korraldust andmete esitamiseks. Piisab vaid MTA
teavitamisest vaikimisõigusele tuginemise soovist. Seetõttu leiab kohus, et MTA 4. novembri
2015 korraldused ei ole õigusvastased, ei riku kuidagi kaebajate õigusi, mistõttu puudub
kaebajatel kaebeõigus nende korralduste tühistamiseks.
11. Kohtu hinnangul puudub kaebajatel ilmselge kaebeõigus muuhulgas põhjusel, et HKMS
§ 45 lg 2 sätestab tuvastamiskaebusel kaebeõiguse piirangu, mille kohaselt tuvastamiskaebuse
võib esitada üksnes juhul, kui õiguse kaitseks ei leidu tõhusamaid vahendeid.

12. Kaebajad on avaldanud kaebuses soovi teha kindaks MTA 4. novembri 2015 korralduste nr
12.2-3/034814-14 ja 12.2-3/034814-15 tühisus.

Tartu Halduskohus andis 4. veebruari 2016 määrusega kaebajatele puuduste kõrvaldamiseks,
s.o nõuete täpsustamiseks täiendava tähtaja viis päeva alates määruse kättesaamisest. Kohus
selgitas kaebajatele, et kui nad soovivad esitada üksnes tuvastamiskaebuse, tuleb kaebajatel
täiendavalt teada anda, miks on tuvastamiskaebuse esitamine nende õiguste kaitseks vajalik.
Muuhulgas märkis kohus, et käesolevas haldusasjas on tuvastamiskaebusest tõhusam vahend,
milleks on tühistamiskaebus. Vastavalt HKMS § 41 lg-le 4 võib halduskohus haldusakti
tühisuse kindlaks teha ka tühistamiskaebuse alusel. Tühistamiskaebusega saavad kaebajad
nõuda korralduste osalist või täielikku tühistamist.

Kohtute infosüsteemi kohaselt sai Alke Finants OÜ Tartu Halduskohtu 4. veebruari 2016
määruse kätte samal päeval, Alke Service OÜ sai nimetatud määruse kätte 8. veebruaril 2016.
Puuduste kõrvaldamise 5-päevane tähtaeg hakkas Alke Finants OÜ-l kulgema 5. veebruaril
2016 ja viimane päev kaebuses esinevate puuduste kõrvaldamiseks oli 9. veebruar 2016. Alke
Service OÜ-l hakkas puuduste kõrvaldamise 5-päevane tähtaeg kulgema 9. veebruaril 2016 ja
viimane päev kaebuses esinevate puuduste kõrvaldamiseks oli 15. veebruar 2016.

Kuni käesoleva määruse tegemiseni ei ole kaebajad kaebuses esinenud puudusi kõrvaldanud,
s.o täpsustanud kaebuse nõudeid ega esitanud põhjendusi. HKMS § 41 lg 1 teise lause kohaselt
ei või kohus teha otsust nõude ega aluse kohta, mida ei ole kaebuses esitatud, ega ületada nõude
piire. Kuna kaebajad ei täpsustanud kaebuse nõudeid ning kohus ei saa kaebajate eest asuda
kaebust sisustama, siis ei ole kaebus käesoleval kujul menetletav.

13. Eeltoodust tulenevalt tagastab kohus kaebuse selle esitajatele HKMS § 121 lg 2 p 1 alusel.

14. Vastavalt HKMS § 43 lg-le 2 ei võta kaebuse tagastamine õigust pöörduda uuesti kohtusse
ning kaebuse tagastamisel loetakse, et kaebus ei ole kohtu menetluses olnud.

15. HKMS § 104 lg 5 p 2 järgi tagastatakse tasutud riigilõiv, kui kohus tagastab kaebuse selle
esitajale, välja arvatud juhul, kui see toimub HKMS § 121 lg 2 alusel. Kuna kohus tagastab
kaebuse HKMS § 121 lg 2 p 1 alusel, tuleb riigilõiv jätta kaebajatele tagastamata.



/allkirjastatud digitaalselt/

Kadri Palm
kohtunik


                                               3

                              KOHTUOTSUS
                                 EESTI VABARIIGI NIMEL

Kohus                               Tartu Ringkonnakohus
Kohtukoosseis                       Tiina Pappel, Maili Lokk ja Madis Ernits
Otsuse tegemise aeg ja koht         25.02.2016, Tartu
Haldusasja number                   3-14-51595
Haldusasi                           Novus OIL OÜ kaebus Maksu- ja Tolliameti
                                    27.06.2014. a otsuse nr 12-1-9/4151 õigusvastasuse
                                    tuvastamiseks
Vaidlustatud kohtulahend            Tartu Halduskohtu 16.12.2014. a otsus
Menetluse alus ringkonnakohtus      Novus Oil OÜ apellatsioonkaebus
Asja läbivaatamine                  10.02.2016
Menetlusosalised                    Kaebaja Novus OIL OÜ
                                    Seaduslik esindaja K. Olei
                                    Lepingulised esindajad v.adv. T. Ruus ja v.adv. K. Laus
                                    Vastustaja Maksu- ja Tolliamet (MTA)
                                    Esindaja J. Lips

RESOLUTSIOON
  1. Rahuldada apellatsioonkaebus ja tühistada Tartu Halduskohtu 16.12.2014. a
     otsuse resolutsiooni punktid 1, 3 ja 4.
  2. Jätta toimikusse kaebaja 20.11.2014. a täiendava seisukoha lisad (tl 82-110).
  3. Teha tühistatud osas uus otsus, millega rahuldada kaebus ja tuvastada MTA
     27.06.2014. a otsuse nr 12-1-9/4151 õigusvastasus.
  4. Mõista MTA-lt kaebaja kasuks välja 1073,77 eurot.


EDASIKAEBAMISE KORD
Otsuse peale võib esitada kassatsioonkaebuse otse Riigikohtule 30 päeva jooksul otsuse
avalikult teatavakstegemise päevast arvates, s.o kuni 28.03.2016 (HKMS § 212 lg 1).
Kassatsioonkaebus võidakse lahendada kohtuistungit korraldamata kirjalikus menetluses, kui
kassaator või teised menetlusosalised ei ole HKMS § 213 lg 1 p 5 ja § 218 lg 2 p 5 kohaselt
avaldanud soovi kohtuistungist osa võtta.

ASJAOLUD JA MENETLUSE KÄIK
1. 17.06.2014 koostas Maksu- ja Tolliameti (MTA) Tollikorralduse osakonna Lõuna
liikuvkontrollitalitus kaebajale vedela põlevaine kinnipidamise kohta otsuse ja korralduse
nr 12.1-9/4066 (tl 42). Nimetatud korralduses tegi MTA selle saajatele trahvi hoiatusel
kohustuseks toimetada transpordivahendiga VOLVO registreerimisnumbriga 015BGB veetav
emulsioonõli EM-5 selle kinnipidamise eesmärgil aadressile Viljandi mnt 27a Valga linnas
ning selgitas, et kaupa peetakse väljaspool riiklikule järelevalvele allutatud süsteemis
käitlemise kahtluse tõttu kinni kuni sellest võetud proovide analüüsitulemuste selgumiseni.

2. 19.06.2014 esitas MTA OÜ-le Eesti Keskkonnauuringute Keskus (EKK) tellimuse (tl 46)
prooviks võetud vedeliku KN kaubakoodi, keemilis-füüsikaliste omaduste ja mootorikütusena
kasutamise võimalikkuse määramiseks.

3. 26.06.2014 koostas EKK tellimusele vastuse nr 19/306 (tl 10-11), milles märkis, et
soovituslik kaubakood on 2710 19 99 ning aine omadused on mootorikütusele sarnased, kuid
ei vastanud küsimusele selle kasutamise kohta. 02.09.2014. a vastuskirjaga nr 1-9/392-1 (tl
49) vastas EKK täiendavale tellimusele vastuseks, et suure tõenäosusega on analüüsitud
vedelik kasutatav mootorikütusena, kui seda lisada väga väikeses koguses mootoribensiinile
või diislikütusele.

4. 27.06.2014. a otsusega nr 12.1-9/4151 (tl 8-9) määras MTA Tollikorralduse osakonna
Lõuna liikuvkontrollitalitus kaebajale otsusega nr 12.1-9/4066 kinni peetud vedela
põlevainena käsitletavalt kaubalt emulsioonõli EM-5 tekkida võiva aktsiisimaksukohustuse
tagatiseks 5112,12 eurot. Lisaks märkis MTA otsuses, et kinni peetud vedel põlevaine
vabastatakse peale tagatissumma esitamist, kuid jäetakse maksuhalduri järelevalve alla.

5. 28.07.2014 esitas kaebaja Tartu Halduskohtule hiljem täiendatud kaebuse (tl 2-6), milles
palus MTA 27.06.2014. a otsuse nr 12.1-9/4151 tühistada või tuvastada alternatiivselt selle
õigusvastasus hilisema kahju hüvitamise nõude esitamise eesmärgil.
Kaebaja leidis, et vastustaja tegevus on vastuolus alkoholi- tubaka-, kütuse- ja elektriaktsiisi
seaduse (ATKEAS) § 19 lg-s 1, § 24 lg-s 51 ja § 31 lg-s 16 sätestatuga ning rikub tema õigust
oma omandit vabalt vallata, kasutada ja käsutata. Tagatise saaks maksuhaldur määrata
diislikütuse maksukohustuse järgi siis, kui tegu oleks kemikaaliga, mis on mootorikütusele
sarnane ning puhtal kujul või bensiinile ja diislikütusele segatuna kasutatav mootorikütusena,
tema kaup aga seda pole. Oma niisugust seisukohta põhjendas ta väidetega, et vastustaja enda
poolt tellitud analüüs ei kinnita tema kahtlusi, kinni peetud vedelik ei ole mootorikütusele
sarnane ega sellena ka kasutatav ning lisas, et seda on ta vastustajale ka selgitanud. Tagatise
määramist pidas ta põhjendamatuks veel ka väidetega, et puudus alus arvata nagu jääks
maksukohustus täitmata ja sellist kahtlust pole otsuses ka selgitatud ega põhjendatud.
20.11.2014 esitatud täienduses (tl 76-81) kirjeldas kaebaja oma kauba kohta analüüsiaktides
ja tema enda poolt tellitud arvamuses väljatoodut, esitas vastuväited maksuhalduri väidetele
ning leidis, et 17.06.2014 kinni peetud emulsioonõli on ahjukütus ega ole diiselmootoris
kasutatav vaid rikuks selle. Samuti esitas kaebaja taotluse teha avalikuks üksnes kohtuotsuse
resolutsiooni, mida põhjendas väitega, et asjas esitatud tõendid sisaldavad teavet tema poolt
toodetava emulsioonõli koostise kohta ja on ärisaladuseks.

6. MTA palus kaebusele esitatud vastuses (tl 36-41) kaebuse rahuldamata jätta.
MTA hinnangul on alternatiivselt esitatud nõue eesmärgipäratu. Kaebaja pole tänaseni
usutavalt tõendanud aine kasutusotstarvet, on esitanud valeandmeid ja tema ilmne soov on
kauba kasutusotstarvet maksuhalduri eest varjata. Maksustamise seisukohalt omab antud juhul
tähendust vaid kauba kasutamisotstarve, kauba mootorikütusena kasutamist on kaebaja ise
maksuhaldurile möönnud, reklaamib oma kodulehel, et diisli emulsioon on otseseks

                                               2
asendajaks kõigis diislikütust kasutavates rakendustes, aine mootorikütusena kasutamise
eesmärgile viitab ka kinni peetud kauba esmalt väidetud maksuvaba kasutamise eesmärk ja
püüe seda kaks korda ilma aktsiisimaksu tasumata üle piiri tuua. Tagatise tasutuks lugemise
tõttu lubati kaup järelevalve all vabasse ringlusesse ja ligi pool sellest oli vastuse koostamise
hetkeks ära kasutatud, kuid kahel juhul on maksuhaldur tuvastanud deklareeritust erineva
sihtkoha aadressi ja ühel juhul pole väidetav kauba saaja saamist üldse kinnitanud.
Vaidlusaluse otsuse näol on tegemist prognoosiga kaebaja edaspidise kõrgendatud
maksuriskantse käitumise minimeerimiseks. Maksuhaldur ei pidanud selles tekkinud kahtlusi
ja tagatise määramise põhjuseid veelgi sisulisemalt selgitama, otsusega ei määrata lõplikult
kindlaks tema maksukohustust ning tagatis on ajutise eesmärgiga seniks kuni ta tõendab
rahuldaval viisil aine kasutamist muul otstarbel kui mootorikütusena.
Lisaks esitas vastustaja põhjendused, miks on tema hinnangul majandusaasta aruande
esitamata jätmine viiteks kaebaja maksuriskide esinemisele ning selgitas, et 01.04.2014
jõustunud seadusesätete eesmärk oli täita liikmesriigi kohustust, mille kohaselt tuleb
energiatoodet maksustada vastavalt kasutusotstarbele ja minimeerida omadustelt
diislikütusega sarnaste toodete illegaalselt mootorikütusena realiseerimise riski.
26.11.2014 esitatud täienduses (tl 113-114) palus maksuhaldur, et kohus jätaks uusi asjaolusid
ja taotlusi sisaldava kaebuse täienduse läbi vaatamata ja tagastataks tõendid, ning märkis, et
kaebaja on nende esitamisel rikkunud halduskohtumenetluse seadustiku (HKMS) § 51 lg-s 3
sätestatut.

7. Tartu Halduskohus jättis 16.12.2014. a otsusega (tl 115-117p) kaebuse rahuldamata.
Käesolevas asjas on pooltel vaidlus selle üle, millistel tingimustel omab maksuhaldur õigust
vedelaks põlevaineks oleva kaubaga seonduvate asjaolude selgitamiseks ning
maksukohustuse täitmiseks tagatise nõudmiseks.
Vaidlusalune kaup peeti 17.06.2014 kinni transportimisel. Kaebaja on soovinud seda
18.08.2014, 08.09.2014, 19.09.2014 ja 25.09.2014 koostatud järelevalve all oleva
aktsiisikaubaga tehingu või toimingu teostamise taotluste kohaselt müüa. Kuna seejuures on
ta ise kauba kasutamise otstarbeks märkinud hoone kütmise ning on seda kütuseks nimetanud
ka oma kaebuse täienduses, ei saa katlust olla selles, et tegemist on vedela põlevainega, mida
saab kasutada energiaallikana ning mida kaebaja on vedanud ja sellel otstarbel ka müünud.
Seda, et kaebaja peab vaidlusalust kaupa ka ise aktsiisikaubaks, tõendab tema poolt käesoleva
aasta juuni kohta esitatud ühekordne energiatoote aktsiisideklaratsioon. Lisaks tunnistas
maksukohustuse olemasolu 18.07.2014 maksuhalduri esindajatega toimunud kokkusaamisel
tema seaduslik esindaja. Toodetud kütust nimetas ta omadustelt raskekütteõliks.
ATKEAS § 31 lg-st 16 ja rahandusministri 12.07.2010. a määruse nr 42 „Aktsiisi
tagatissumma määramise alused ja tagatissumma minimaalsed määrad“ §-st 1 nähtub selgelt,
et tegemist pole mitte maksukohustuse lõpliku kindlaks määramisega, vaid kaalutlusõiguse
alusel kohaldatava ennetava meetmega, mis peab tagama selle, et maksuhalduris kahtlusi
äratanud kaubalt ei jääks tulevikus tekkida võiv maksukohustus täitmata ning kõik
maksukohustuslase käitumisest tuleneda võivad riskid saaksid maandatud.
Vaidlusaluse otsuse kohaselt tingisidki selle koostamise OÜ-s Eesti Keskkonnauuringute
Keskus 19.06.2014 koostatud mõõtmise raporti ja 26.06.2014 analüüsi tulemuste kohta antud
vastuse alusel tekkinud arvamus, et kinnipeetud vedel põlevaine on kasutatav
mootorikütusena ja sellelt tekkiv aktsiisi maksmise kohustus võib jääda täitmata. Viimati
nimetatu põhjendusena viidati 2012 majandusaasta esitamata jätmisele, millest lähtuvalt on
kaebajal äriregistris kustutamishoiatuse kanne ning registervara puudumine. Kaebusele antud
vastuses on maksuhaldur oma kahtluse aluseid täiendavalt selgitanud ning lisanud vastavad
dokumentaalsed tõendid. Kaebaja ise aga pole kahtlusi usutavalt ümber lükanud.
EKK 26.06.2014. a analüüsimise tulemuste kokkuvõtte kohaselt olid analüüsitud vedeliku
omadused sarnased mootorikütusega. Seega oli maksuhalduril olemas alus selleks, et

                                               3
käsitleda kaebaja kaupa bensiini või diislikütuse aktsiisimääraga maksustatava kaubana.
Kaebaja tulevase võimaliku maksukohustuse määratlemisel lähtuti diislikütusele kehtestatud
aktsiisimäärast, mis on madalam kui bensiinile kehtestatud määr. Kohtule esitatud väidetest ja
dokumentaalsetest tõenditest ei nähtu, et ta oleks maksuhaldurile tõendanud oma kauba
kasutamist muul viisil kui mootorikütusena. 02.09.2014 on sama keskus pärimise peale
täpsustanud, et suure tõenäosusega on vedelik kasutatav mootorikütusena, kui seda lisada
väga väikeses koguses mootoribensiinile või diislikütusele. Kuna seaduseandja pole
kehtestanud mingeid piire, millistest väiksema koguse lisamise puhul ei saaks maksuhaldur
kemikaali enam vedela põlevainena käsitleda, pole alust lugeda tagatise määramist alusetuks
ega selle suurust põhjendamatuks või kaebajat ülemäära koormavaks.
VKS-s ja ATKEAS-s sätestatuga pole seaduseandja pannud järelevalve teostajale kohustust
üksikasjalikult põhjendada oma kahtluse aluseid ega ole kehtestanud ka seda, millisel viisil
täpselt peab tagatise määramise vormistatama. Seega pidi järelevalve teostaja lähtuma
maksuhalduri üldisi kohustusi reguleeriva maksukorralduse seaduse (MKS) § 46 lg-test 1, 2 ja
3 ning vormistama kirjaliku haldusakti, mis sisaldaks muuhulgas ka selle andmise faktilise ja
õigusliku aluse. Vaidlusalune otsus vastab sellele nõudele, sest sisaldab nii asjaolude
kirjeldust kui viiteid asjakohastele õigusaktidele.
Kaebajale väljastati aktsiisikauba järelevalve alla jätmise teade 21.07.2014 ning sellel on
olemas kõik andmed, mis on rahandusministri 11.03.2010 määrusega nr 14 kehtestatud
„Aktsiisikauba järelevalve alla jätmise ja järelevalve lõpetamise korra“ § 1 lg-s 2 üles loetud.
Põhiseaduse §-st 31 tulenev õigus ettevõtlusvabadusele ei ole absoluutne ning seda võib
seadusega vastavate tingimuste ja korra kehtestamise läbi ka piirata. ATKEAS § 31 lg-s 1 6 ja
§ 791 lg-s 1 maksuhaldurile antud õigus määrata tulevase võimaliku maksukohustuse täitmise
tagamiseks rahaline tagatis ning jätta kahtlusi äratanud vedel põlevaine järelevalve alla, ongi
vastavat liiki kauba käitlejale seadusega ettenähtud piiranguteks. Nendega ei koormata
ettevõtjat ülemääraselt ega rikuta õigust võrdsele kohtlemisele, sest meetmed on lühiajalise
toimega, kahtlusi on võimalik vastavate dokumentaalsete tõendite abil reeglina kas ennetada
või siis tagantjärele kõrvaldada ning nende kohaldamise võimalus laieneb võrdselt kõigile
samas olukorras olevatele ettevõtjatele.
Kaebaja on tuginenud oma väidetes ATKEAS ja VKS muutmise seaduse eelnõu seletuskirjale
ning on selle üksikuid lõike oma kaebuses tsiteerinud. Tähelepanuta on aga jäänud, et seaduse
kohaselt oli muudatuste põhjuseks Euroopa Liidu kaupade klassifitseerimise reeglid, mis
võimaldavad tuua Eestisse keemiliste ja füüsikaliste omaduste poolest diislikütusega sarnaseid
tooteid ja neid illegaalselt mootorikütusena realiseerida ning eesmärgiks maksustada kütuseid,
sealhulgas ka vedelat põlevainet vastavalt nende kasutusotstarbele ning vältida sellise kütuse
turule sattumist, mille suhtes pole kindel, kas see vastab nõuetele ja maksud on tasutud.
Seejuures anti maksuhaldurile õigus otsustada, milliseid kemikaale saab käsitleda vedela
põlevaine, ehk kütusena ning pandi käitlejale kohustus tõendada maksuhaldurile selle
kasutamist. Kohtutoimikusse esitatu ei kinnita, et kaebaja oleks enne vaidlusaluse otsuse
koostamist oma kauba kasutamise kohta üldse mingeid tõendeid esitanud. Peale kauba
järelevalve alla jätmist on ta vastavate taotlustega küll tõendanud soovi müüa seda
elektrienergia tootmiseks ja hoonete kütmiseks, kuid tehingute tegelik sisu äratab kahtlusi.
Nimelt pole ühel juhul kauba saamist maksuhalduri väidetel vastava äriühingu poolt
kinnitatud ning kahel juhul on maksuhaldur tuvastanud kauba deklareeritust erineval aadressil
kasutamise. Lisaks äratab tähelepanu ka asjaolu, et viimati nimetatud juhtudel oli väidetavaks
ostjaks äriühing, kelle üks juhatuse liige on kaebaja omaga sama.

MENETLUSOSALISTE SEISUKOHAD RINGKONNAKOHTUS

8. Kaebaja esitas 15.01.2015 apellatsioonkaebuse (tl 123-131p), milles taotleb halduskohtu
otsuse tühistamist ja uue otsuse tegemist, millega kaebus rahuldada.

                                               4
Halduskohus rikkus oluliselt menetlusnormi, jättes kaebuse täienduse lisad arvesse võtmata.
Kaebaja tugineb ATKEAS ja VKS muutmise seaduse eelnõu (491 SE) seletuskirjale.
Selleks, et maksuhaldur saaks määrata tagatise diislikütuse maksukohustuse järgi, peaks
olema tegu kemikaaliga, mis omadustelt on a) sarnane mootorikütusega (diislikütusega) ning
mis b) puhtal kujul või segatuna pliivabale bensiinile, pliibensiinile või diislikütusele on
kasutatav mootorikütusena. Need eeldused ei ole täidetud. Kinnipeetud emulsioonõli ei ole
kasutatav mootorikütusena ega sellele sarnane.
Euroopa Kohtu järgi tuleb kindlaks teha, kas a) toodet kasutati mootorikütusena; b) millist
mootorikütust kõnealune toode asendaks või sellega omaduste ja otstarbe poolest kõige
sarnasem on. Oluline on, et toode võimaldaks seda mootorikütust tulemuslikult asendada või
välja vahetada – maksustamine peab tagama konkurentsimoonutuste vältimise ja siseturu
ühtlase toimimise (EKo liidetud kohtuasjades nr C-43/13 ja C-44/13, p 38).
ATKEAS § 19 lg 1 ls 3 koosseisu tunnustele vastab selline aine, mis on mootorikütusena
(antud juhul diislikütusena) efektiivselt kasutatav. Seejuures tuleks eelnõu 491 SE seletuskirja
järgi tuvastada: tihedus, väävlisisaldus, leekpunkt, tuhasisaldus, veesisaldus, määrimisvõime,
viskoossus, destilleerumine, hangumispunkt jmt.
R. Ernese arvamuse p 1 kohaselt peavad sisepõlemismootoris kasutatavad vesiemulsioonid
võimaldama mootori tõrketa töö ja pikaajalise kasutusea nii nagu seda tagab mootoribensiin
või diislikütus. Seega nõuded mootorikütusele ei tulene niivõrd mootorikütusest endast ega
keskkonnanõuetest, kui kasutatava sisepõlemismootori vajadustest. Arvamuse p 2 järgi tuleb
diislikütusel kontrollida tihedust, viskoossust, fraktsioonkoostist, tsetaaniarvu ja -indeksit,
määrimisvõimet, leekpunkti, hangumistemperatuuri. Diislikütuse parameetrid on R. Ernese
arvamuse (p 4, 6) kohaselt muu hulgas järgmised: veesisaldus maksimaalselt 200 ppm (ehk
200 mg/kg); väävlisisaldus maksimaalselt 10 ppm (ehk 10 mg/kg); tihedus 820-845 kg/m3.
Sisuliselt ei ole juba EKK analüüsiaktis nr 19/37 määratud kahest näitajast ühe järgi võimalik
kinnipeetud vedelikku diislikütusena kasutatavaks (ega funktsionaalselt sarnaseks) pidada –
juba mõõdetud veesisaldus (51 261 mg/kg) on 256 korda suurem kui diislikütusele
maksimaalselt lubatud 200 mg/kg, seejuures ületab ka väävlisisaldus 10,5 mg/kg pisut nõutut
(10 mg/kg). Kaebaja poolt EKK-lt tellitud 20.05.2014. a analüüsiakti nr 1-4/KE14000381-1
(tl 44p) kohaselt on veesisaldus sama (51 261 mg/kg) ehk 256 korda lubatust suurem;
vedeliku tihedus 849,6 kg/m3 15ºC juures ehk erikaal on suurem kui diislikütusele
maksimaalselt lubatud 845 kg/m3.
Ehkki EKK vastus nr 19/37 ja EKK 20.05.2014. a analüüsiakt nr 1-4/KE14000381-1 on
tehtud 08.05.2014 kinni peetud emulsioonõli kohta, siis MTA on oma vastuses ise viidanud
EKK vastusele nr 19/37 kui väidetavale tõendile ka seoses 17.06.2014 kinni peetud
vedelikuga. 08.05.2014 ja 17.06.2014 kinni peetud vedelikud on tehtud sama retsepti järgi ja
näitajate suurusjärgud on juba EKK analüüsidest tulenevalt samad.
EKK analüüsiakti nr 1-4/41 järgi on aine veesisaldus 41 950,53 mg/kg ehk 210 korda lubatust
suurem, väävlisisaldus 14,2 mg/kg ehk suurem kui diislikütusele lubatud 10 mg/kg; tihedus
temperatuuril 15ºC 847,0 kg/m3 ehk suurem kui diislikütusele maksimaalselt lubatud
845 kg/m3.
Kaebaja toodetud vedeliku SERT järgne toote tihedus 15ºC juures (858,00 kg/m 3) ületab
samuti oluliselt diislikütusele lubatud 845 kg/m 3, destillatsioonikarakteristikud 250 ja 350ºC
juures pole määratavad. SERT järgne veesisaldus ületab samuti lubatut ca 275 korda.
Lisaks on kaebaja toodetud emulsioonõli energiasisaldus (39-40 MJ/kg) oluliselt väiksem
diislikütuse omast (45 MJ/kg). Järelikult võib emulsioonõli asendada näiteks põlevkiviõli,
mitte aga diislikütust.
Kinni peetud emulsioonõli „väga väikeses koguses“ lisamine diislikütusele aga ei anna mitte
mingisugust majanduslikku mõtet diislikütusena müümiseks – tegemist ei ole kütuselisandiga
ATEKAS § 19 lg 1 ls 3 tähenduses.


                                               5
Hollandi Standardiamet on leidnud (tl 96p, tõlge tl 78), et emulsioonõli ei saa kasutada koos
tavadiisliga ning et mootoritootjad ei ole andnud luba selle kasutamiseks sõiduautode
diiselmootorites. Kuivõrd antud juhul on erinevus vähemalt viies parameetris (tihedus,
veesisaldus, destilleerumistemperatuurid, tsetaanindeks ja värvus) ja sisepõlemismootori
tööpõhimõte ja ehitus lubavad seal vaid konkreetsete näitajatega põlevat vedelikku kasutada,
siis antud vedelik rikub diiselmootori. Kinnipeetud emulsioonõli on ahjukütus.
Kaebaja viitab Euroopa Komisjoni otsusele nr C-22/06 (ex N 615/05) (tl 104-107p).
Kaebaja toodetav emulsioonõli pole ka diislikütusele funktsionaalselt ega koostiselt sarnane.
EKK analüüsiakti nr 1-4/37 järgi on vedelik „hele ja mitteläbipaistev“, EKK analüüsiakti
nr 14/KE140000381-1 järgi „valge ja läbipaistmatu“. MTA foto kohaselt on kaebaja toodetud
emulsioonõli valge, piimjas ja läbipaistmatu vedelik. Nii üldlevinud teadmise kui R. Ernese
arvamuse p 6 kinnituse kohaselt on diislikütus kollakas ja läbipaistev vedelik. Seega poleks
kaebaja toodetud emulsioonõli diislikütusena realiseeritav ega võõrandatav juba selgelt
äratuntava välise erinevuse tõttu.
EKK ei ole teostanud ühtegi katset, et välja selgitada, kas emulsioonõli diislikütusega üldse
seguneb ja mismoodi emulsioonõli lisamine diislikütuse selle omadusi muudab.
Puhtmatemaatiliselt suurendaks ainuüksi 0,1% emulsioonõli lisamine diislikütusele selle
veesisaldust 0,0049 % ehk kui diislikütusele maksimaalselt lubatud veesisaldus on 0,02%
(tavaliselt on diislikütuse veesisaldus maksimaalselt lubatu lähedal 0,02%), siis tõuseks diisli
veesisaldus 0,0249 protsendini, mis on suurem kui maksimaalselt lubatud. Samuti muudab
0,1% emulsioonõli lisamine diislile selle välimuse häguseks ja läbipaistmatuks, mis samuti ei
vasta diislikütusele kehtestatud nõuetele. Lisaks toimub emulsioonõli väga väikeses koguses
diislikütusele lisades, eeldusel et see diislikütusega üldse seguneb, emulsioonõli oluline
lahjendamine, mis lahjendab ka oluliselt emulsioonõlile stabiilsuse andvaid lisandeid ning
nende toime väheneb või lakkab, mistõttu emulsioon laguneb ja diislikütusesse tekkib ikkagi
vaba vesi. Vaba vesi ei tohi aga mootorisse jõuda, sest see võib ainult paaritunnise töötamise
järel lõhkuda mootorikütuse etteandesüsteemi.
Antud juhul oli kinnipidamise näol tegu kaalutlusotsuse ja apellandi põhiõiguste (sh
omandiõiguse) ilmselge riivega, mis tähendab, et haldusakti oleks pidanud eriti põhjalikult
motiveerima. Antud juhul on MTA viidanud ainult EKK 19.06.2014. a mõõtmise raportile,
mis aga ATKEAS § 19 lg 1 ls 3 faktilise koosseisu täidetust ei kinnita, vaid vastupidi.
Järelikult puudus ATKEAS § 31 lg 16 koosseisule vastav faktiliste asjaolude kirjeldus.
Järelikult on MTA teinud asjaolusid välja selgitamata jättes kaalutlusvea (või jätnud
kaalutluse üldse teostamata) ning ühtlasi rikkunud MKS § 46 lg 3 p 5 tulenevat kohustust
märkida ära nii haldusakti andmise õiguslik kui ka faktiline alus.

9. MTA palub vastuses apellatsioonkaebusele jätta see rahuldamata.
MTA jääb varasemalt kaebusele ja selle täiendusele esitatud vastuste juurde.
Kaebaja kodulehel (vt http://www.novusoil.ee/diesel.php) reklaamitakse potentsiaalsetele
klientidele põlevainet, kui universaalset, s.h nii kõrge, keskmise kui väikese kiirusega
diiselmootorites kasutatavana, mistõttu on apellatsioonkaebuses esitatud vastupidised väited
jätkuvalt ebaveenvad.
Ka segatul kujul kinni peetud põlevaine kasutamise korral mootorkütuses on kohustus tasuda
ainelt mootorkütuse aktsiisimäära, kuna aine on siiski kasutuses mootorkütusena.
Kaebaja väide, et ahjukütus ei ole diiselmootorites kasutatav, on vastuolus akrediteeritud EKK
labori hinnanguga ja ka kaebaja 18.08.2014. a taotlusega järelevalve all oleva aktsiisikaubaga
tehingu ja toimingu tegemiseks (tl 54-55p). Viidatud taotluse kohaselt sooviti vaidlusaluse
kütuse vabastamist elektrienergia tootmiseks ehituskontsernile AS Nordecon. Kütusega
töötavad ka diiselgeneraatorid (s.o kombinatsioon diiselmootorist ja elektrigeneraatorist), mis
üldteadaolevalt baseeruvad diiselmootoril.


                                               6
MTA on EKK tellitud analüüsi vastuste järgi juunis 2014 kinni peetud emulsioonõli
mootorkütusena kasutatavuse kahtlusele laboratoorse kinnituse (tl 47, 49). Selle
maksustamine on sõltuvuses selle faktilisest kasutusotstarbest. Mootorkütusest erinevat
kasutamist tuli kaebajal MTA-le tõendada.
491 SE seletuskirjas kohaselt oli muudatuste põhjuseks Euroopa Liidu kaupade
klassifitseerimise laialivalguvad reeglid, mis võimaldasid Eestisse tuua keemiliste ja
füüsikaliste omaduste poolest diislikütusega sarnaseid tooteid ja neid illegaalselt
mootorikütusena realiseerida. Tekkis oht konkurentsimoonutuseks, mis liikmesriigil tuli
elimineerida. Viidatud regulatsiooni eesmärgiks oli seega maksustada kütuseid, sealhulgas ka
vedelat põlevainet vastavalt nende kasutusotstarbele ning vältida sellise kütuse turule
sattumist, mille suhtes pole kindel, kas see vastab nõuetele ja maksud on tasutud. Seejuures
anti maksuhaldurile õigus otsustada, milliseid kemikaale saab käsitleda vedela põlevaine ehk
kütusena ning pandi käitlejale kohustus tõendada maksuhaldurile selle kasutamist.
Lõppkokkuvõttes tagatis vabastatakse ja MTA järelevalve lõppeb, kui põlevaine kasutamine
mootorkütusest erineval otstarbel on apellandi poolt MTA-le tõendatud. Apellatsioonkaebuses
taotletava tagatisest vabastamise nõue enne apellandipoolse tõendamiskohustuse täitmist on
vastuolus nii apellatsioonkaebuses viidatud Euroopa Kohtu lahendi, 491 SE seletuskirjas
märgitud eesmärgi kui ka kehtiva õigusega.
Kaebaja majandusaasta aruande esitamata jätmine viitab sellele, et kaebaja puhul ei ole tegu
korrektset aruandluskohustust järgiva maksukohustuslasega. Sellest lähtuvalt ei ole välistatud,
et kaebajal esineb varjatud kohustusi. Eeltoodu seab kahtluse alla maksukohustuslase
usaldusväärsuse.
Juba 17.06.2014 maksuhaldurile põlevaine kohta esitatud andmed olid omavahel
vastuolulised. CMR-is ja saatelehel nr 11 kajastati põlevainet kui emulsioonõli, kuid lisatud
analüüsiakti ja ühekordse aktsiisideklaratsiooni kohaselt oli tegu sootuks emulsioon- või
biokütusega (tl 4345p).
Miski ei takista kaebajal ebakvaliteetset või nõuetele ja parameetritele mittevastavat
diislikütust mootorites kasutada.
Maksuhalduril ei pea olema tagatise küsimise hetkel välja kujunenud lõplikku seisukohta
maksukohustuse määramisel tähtsust omavate faktiliste asjaolude tõendatuse suhtes ja seda ei
pea tagatise otsuses küsimuste lahendamisel hindama ka kohus. Tagatise küsimisega
kaasnevaid piiranguid tasakaalustab kaalukas avalik huvi tagada maksude laekumine ja
suunata maksukohustuslasi potentsiaalselt maksukuulekamale käitumisele. Tegu on üksnes
ennetava, maksuriske elimineeriva ja ajutise meetmega.
PS §-st 31 tulenev õigus ettevõtlusvabadusele ei ole absoluutne ning seda võib seadusega
vastavate tingimuste ja korra kehtestamise läbi ka piirata. ATKEAS § 31 lg 1 6 ja § 79 lg 1
annavad maksuhaldurile õiguse määrata tulevase võimaliku maksukohustuse täitmise
tagamiseks rahaline tagatis ning jätta kahtlusi äratanud vedel põlevaine järelevalve alla.
Õiguslik alus tagatise määramiseks on seega olemas ning riive ei koorma ettevõtjat
ülemääraselt ega riku õigust võrdsele kohtlemisele, sest meede on lühiajalise toimega,
kahtlusi on võimalik vastavate dokumentaalsete tõendite abil reeglina kas ennetada või siis
tagantjärele kõrvaldada ning nende kohaldamise võimalus laieneb võrdselt kõigile samas
olukorras olevatele ettevõtjatele.
Juba ainuüksi tõdemus, et ainet võidakse deklareeritud eesmärgi vastaselt mootorkütusena
kasutada, mis toob endaga kaasa kõrgendatud maksuriski. Seetõttu on piisav alus
konstateerimaks registervarata, minimaalse osakapitali ja äriregistris kustutamishoiatusega
äriühingu puhul, et järelevalve ja selle tõhususe tagamiseks esineb vajadus apellandilt
tagatissumma küsimiseks.
Kaebaja ei oma luba mootorkütust müüa ega ka majandustegevuse registris (MTR-is) vastavat
registreeringut, mille saamiseks tuleb teistel mootorkütuste müüjatel tasuda MTA nõudmisel
(VKS § 3 lg 3) kordades suurem tagatis. Kaebaja loodab endale välja nõuda põhjendamatut

                                              7
konkurentsieelist, mida tal teiste mootorikütuse müüjatega võrreldes kõiki nõudeid täites
ilmselt ei esineks.
Kaebaja on vaidlusalust ainet deklareerinud maksuhaldurile raske kütteõlina. Seejuures on
EKK klassifitseerinud aine KN koodi 2710 19 99 alusel, mis viitabki seletuskirjas SE 491
märgitud olukorra esinemisele ja maksuriski olemasolule aine keemilisi ja füüsikalisi omadusi
arvestades. Just nimetatud riski sooviti 01.04.2014 jõustunud regulatsiooniga minimeerida.

10. 10.02.2016 Tartu Ringkonnakohtus toimunud istungil esitas MTA kohtule 05.03.2015. a
otsuse nr 8-4/000648-1 (tl 172-173), millega MTA otsustas tagastada esitatud tagatise.
Kaebaja avaldas soovi üle minna õigusvastasuse tuvastamise kaebusele, kuna MTA
27.06.2014. a otsuse nr 12.1-9/4151 toime on lõppenud. Vastustaja nõustus sellega.

RINGKONNAKOHTU PÕHJENDUSED

11. Ringkonnakohus leiab, et apellatsioonkaebus tuleb rahuldada ja halduskohtu otsuse
resolutsiooni p-d 1,3 ja 4 tühistada. Ringkonnakohus teeb uue otsuse, millega rahuldab
kaebuse ja tuvastab MTA 27.06.2014. a otsuse nr 12.1-9/4151 õigusvastasuse.

12. Esmalt käsitleb ringkonnakohus menetluslikke küsimusi (I), kontrollib seejärel MTA
27.06.2014. a otsuse nr 12.1-9/4151 õiguspärasust (II), võtab seisukoha MTA ülejäänud
argumentide osas (III) ning lahendab lõpuks apellatsioonkaebuse ja menetluskulude küsimuse
(IV).

                                                I

13. Esmalt tõlgendab ringkonnakohus kaebaja apellatsioonkaebust. Halduskohus jättis
16.12.2014. a otsuse resolutsiooni p-ga 1 kaebuse täies ulatuses rahuldamata, p-ga 2 jättis
taotluse üksnes kohtuotsuse resolutsiooni avalikult teatavaks tegemiseks rahuldamata, p-ga 3
keeldus 20.11.2014 edastatud täiendavate dokumentide vastu võtmisest ning tagastas need
kohtuotsuse jõustumisel kaebajale ning p-ga 4 jättis menetlusosaliste võimalikud kulud nende
endi kanda. Kaebaja vaidlustab apellatsioonkaebuses halduskohtu otsuse täies ulatuses.
HKMS § 2 lg 4 ls 2 järgi kohus tõlgendab menetlusosaliste avaldusi ja lähtub nende
lahendamisel esitaja tegelikust tahtest. Ringkonnakohus märgib, et kuigi kaebaja vaidlustab
halduskohtu otsuse täies ulatuses, ei sisalda apellatsioonkaebus ühtegi sisulist argumenti, miks
peaks ringkonnakohus tühistama halduskohtu otsuse resolutsiooni p 2. Ringkonnakohus
tõlgendab seetõttu apellatsioonkaebust selliselt, et täies ulatuses tähendab resolutsiooni punkte
1, 3 ja 4.

14. Kaebaja avaldas 10.02.2016 Tartu Ringkonnakohtus toimunud istungil soovi üle minna
MTA 27.06.2014. a otsuse nr 12.1-9/4151 õigusvastasuse tuvastamise kaebusele, kuna otsuse
toime on lõppenud. Ringkonnakohus nõustus üleminekuga. Ringkonnakohus märgib
täiendavalt, et kuna tegemist on juba halduskohtule esitatud kaebuses sõnastatud alternatiivse
nõudega, siis ei ole käesoleval juhul HKMS § 49 lg 3 p 5 järgi tegu kaebuse muutmisega.
Ringkonnakohus menetleb seega MTA 27.06.2014. a otsuse nr 12.1-9/4151 õigusvastasuse
tuvastamise nõuet.

15. Kaebaja on tuvastamiskaebuse põhjendatud huvina toonud välja hilisema kahju
hüvitamise nõude esitamise. Ringkonnakohus peab seda piisavaks, kuna ei ole välistatud, et
õigusvastase tagatise nõudmisega on kaebajale tekitatud kahju.



                                               8
16. Kaebaja väitel on halduskohus oluliselt rikkunud menetlusnormi, jättes kaebuse täienduse
lisad arvesse võtmata. HKMS § 61 lg 1 järgi hindab kohus seadusest juhindudes kõiki
tõendeid igakülgselt, täielikult ja objektiivselt ning otsustab oma siseveendumuse kohaselt,
kas menetlusosalise esitatud väide on tõendatud või mitte. Halduskohus on otsuse p-s 13
jätnud kaebuse täiendusega esitatud tõendid arvesse võtmata, kuna need olid esitatud
hilinenult. HKMS § 51 lg 3 ls 1 ja 2 sätestavad: „Uusi asjaolusid või taotlusi sisaldav avaldus
tuleb esitada nii, et selle saaks teistele menetlusosalistele edastada vähemalt seitse päeva enne
kohtuistungit. Kui asi vaadatakse läbi kirjalikus menetluses, tuleb uusi asjaolusid või taotlusi
sisaldav avaldus esitada nii, et selle saaks teistele menetlusosalistele edastada vähemalt seitse
päeva enne menetlusdokumentide esitamise tähtaja lõppu.“ Kaebaja esitas täiendavad tõendid
menetlusdokumentide esitamise viimasel päeval. Kaebaja on väitnud, et tegu on vastaspoolele
teada olevate ja paralleelmenetlustes samuti esitatud asjaoludega. Ringkonnakohus selgitab, et
HKMS § 51 lg 3 üheks eesmärgiks on ühelt poolt tagada teise poole ärakuulamine, kuid
teiselt poolt ka menetluse tõhusus. Kui lubada täiendavate tõendite esitamist kohtule
vastamise viimasel päeval, siis tuleks menetlus uuendada ja anda vastaspoolele täiendav
tähtaeg esitatud uute tõendite osas oma seisukoht kujundada. Seega kaitseb HKMS § 51 lg 3
ka kohut. Olgugi, et hilinenult esitatud tõend võib olla vastaspoolele ja kohtule tuttav, peab
vastaspoolel olema ka konkreetses menetluses reaalne võimalus selle kohta oma seisukoht
esitada. Seega ei rikkunud halduskohus HKMS § 61 lg-t 1, vaid kaebaja ise rikkus tõendeid
esitades HKMS § 51 lg-t 3.

17. HKMS § 87 lg 1 järgi kohaldatakse haldusasja toimiku kohta tsiviilkohtumenetluse
seadustiku (TsMS) §-des 56–58 ja 60–61 sätestatut. TsMS § 56 lg 1 ls 1 järgi peab kohus iga
asja kohta toimikut, kuhu võetakse ajalises järgnevuses kõikide menetlusastmete
menetlusdokumendid ja muud asjaga seotud dokumendid, kaasa arvatud protokollid ja
kohtulahendid. Halduskohus on esitatud dokumendid 16.12.2014. a otsuse resolutsiooni p-ga
3 tagastanud, kuid lisanud, et tagastus peab aset leidma otsuse jõustumisel. Sellega on
halduskohus läinud vastuollu HKMS § 87 lg 1 ja TsMS § 56 lg 1 eesmärgiga ning lisanud
need dokumendid de facto ikkagi toimikusse: need sisalduvad haldusasja toimikus (tl 82-110)
enne halduskohtu otsust (tl 115117p). Vastustaja on vastuses apellatsioonkaebusele asunud
seisukohale, et nimetatud dokumendid on esitatud hilinenult, kuid märkinud samas, et need ei
oma asjas tähtsust. Ringkonnakohus leiab, et kuna vastustajal oli ringkonnakohtu istungil
võimalus nimetatud dokumentidele sisuliselt vastu vaielda ning tegemist on dokumentidega,
mis on vastustajale ka muudest menetlustest tuttavad, siis tuleb need uurimispõhimõttest ja
menetlusökonoomiast lähtuvalt toimikusse jätta. Ringkonnakohus leiab, et vähemalt osaliselt
aitavad need asjaolusid välja selgitada. Seega on põhjendatud ka halduskohtu otsuse
resolutsiooni p 3 tühistamine.

                                               II

18. Ringkonnakohus on seisukohal, et halduskohus on vääralt kohaldanud materiaalõigust.

19. ATKEAS § 19 lg 1 sätestab: „Kütus käesoleva seaduse mõistes on pliivaba ja pliibensiin,
lennukibensiin, petrooleum, diislikütus, eriotstarbeline diislikütus, kerge kütteõli, raske
kütteõli, põlevkivikütteõli ja vedelgaas (edaspidi koos nimetatuna mootorikütus ja kütteõli),
kivisüsi, pruunsüsi, koks ja põlevkivi (edaspidi koos nimetatuna tahkekütus), maagaas ning
kütusesarnane toode. Kütusena käsitatakse käesoleva seaduse mõistes ka mootorikütusest,
kütteõlist ja kütusesarnasest tootest erinevat vedelat põlevainet (edaspidi vedel põlevaine) ja
biokütust, mida kasutatakse, pakutakse müügiks või müüakse mootorikütuse või kütteainena
või mootorikütuse või kütteaine lisandina. Maksu- ja Tolliamet võib käesoleva seaduse
mõistes vedela põlevainena käsitada kemikaale, mis omadustelt on sarnased mootorikütusega

                                               9
ning mis puhtal kujul või segatuna pliivabale bensiinile, pliibensiinile või diislikütusele on
kasutatavad mootorikütusena.“ Ringkonnakohus leiab, et ATKEAS § 19 lg 1 laused 1–3
kujutavad endast erinevaid aluseid. Käesoleval juhul on MTA 27.06.2014. a otsuses nr 12.1-
9/4151 sõnaselgelt tuginenud ATKEAS § 19 lg 1 lausele 3.

20. ATKEAS § 19 lg 1 ls 3 on kaalutlusnorm. Selle järgi peab maksuhaldur näitama ära, et
tegu on kemikaaliga, mis omadustelt on sarnane mootorikütusega ning mis puhtal kujul või
segatuna pliivabale bensiinile, pliibensiinile või diislikütusele on kasutatav mootorikütusena.
Kui need eeldused on täidetud, siis tuleb ära näidata, miks seda kemikaali tuleb käsitleda
mootorikütusena.

21. Esmalt märgib ringkonnakohus, et MTA 27.06.2014. a otsuses nr 12.1-9/4151 on MTA
rikkunud põhjendamisreegleid. MKS § 46 lg 2 ls 1 sätestab, et haldusakti adressaadi õigusi
piiravad ja talle kohustusi panevad haldusaktid peavad olema kirjalikud ning põhjendatud.
Haldusmenetluse seaduse (HMS) § 56 lg-d 1–3 sätestavad: „(1) Kirjalik haldusakt ja
soodustava haldusakti andmisest keeldumine peab olema kirjalikult põhjendatud. Haldusakti
põhjendus esitatakse haldusaktis või menetlusosalisele kättesaadavas dokumendis, millele on
haldusaktis viidatud. (2) Haldusakti põhjenduses tuleb märkida haldusakti andmise faktiline ja
õiguslik alus. (3) Kaalutlusõiguse alusel antud haldusakti põhjenduses tuleb märkida
kaalutlused, millest haldusorgan on haldusakti andmisel lähtunud.“ Otsusest nr 12.1-9/4151 ei
ole arusaadav, mida käsitab MTA kemikaalina, mis omadustelt on sarnane mootorikütusega
ning mis puhtal kujul või segatuna pliivabale bensiinile, pliibensiinile või diislikütusele on
kasutatav mootorikütusena. Samuti ei nähtu sellest, miks kaebaja kemikaal vastab selle sätte
tingimustele, ega samuti, millistel kaalutlustel võrdsustab MTA kaebaja kemikaali kütusega.
Otsuse nr 12.1-9/4151 p-s 1.2 on vaid viide EKK 26.06.2014. a vastusele ning väide, et
analüüsitud vedeliku omadused on sarnased mootorikütusega. Ringkonnakohus leiab, et MTA
27.06.2014. a otsus nr 12.1-9/4151 on põhjenduse puudumise tõttu juba formaalselt
õigusvastane.

22. MTA 27.06.2014. a otsus nr 12.1-9/4151 on ka materiaalselt õigusvastane.
Ringkonnakohus leiab, et käesolevas kohtumenetluses ei ole MTA suutnud tõendada, et kinni
peetud kemikaal oli omadustelt sarnane mootorikütusega ning puhtal kujul või segatuna
pliivabale bensiinile, pliibensiinile või diislikütusele kasutatav mootorikütusena. Selgitavalt
juhib ringkonnakohus MTA tähelepanu sellele, et Riigikohtu seisukoht, mille kohaselt piisab
kasutusotstarbe selgitamisel tõendamise madalamast tasemest – põhjendatud kahtlusest
(RKHKo 16.12.2015, 3-3-1-60-15, p 11) ei ole kohaldatav ATKEAS § 19 lg 1 ls 3
rakendamisel. Riigikohtu otsus puudutas kuni 30.06.2014 kehtinud VKS § 24 lg 1 p 5 (mitte
§ 24 lg-t 5, nagu Riigikohtu otsuse punktis on ekslikult märgitud). Tegemist oli esialgseks
meetmeks volitava alusega, mille järgi võis kinnipidamist kohaldada kuni asjaolude
selgitamiseni või tagatise esitamiseni. Otsus tuli VKS v.r § 24 lg 1 p 5 alusel langetada
viivitamata. Käesoleval juhul on MTA-l otsuse tegemiseks aga aega kümme tööpäeva
(ATKEAS § 31 lg 16) ning sellest tulenevalt piisavalt aega, et kujundada teaduslikule
analüüsile rajanev seisukoht. Ringkonnakohus on seisukohal, et üldisest reeglist lähtuvalt
peab MTA tõendama, et kinni peetud kemikaal oli omadustelt sarnane mootorikütusega ning
puhtal kujul või segatuna pliivabale bensiinile, pliibensiinile või diislikütusele kasutatav
mootorikütusena.

23. Riigikohus on selgitanud, et kemikaali sarnasust mootorikütusega tuleks mõista lähtudes
kasutusvõimalusest ehk sellest, kas kemikaal on kasutatav mootorikütusena (RKHKo
16.12.2015, 3-3-1-60-15, p 14). Ringkonnakohus leiab, et mootorikütusena kasutatavuse
tõendamiseks ei ole vajalik läbi viia katset, vaid piisab kemikaali oluliste omaduste võrdlusest

                                              10
mootorikütuse vastavate omadustega. Nõuded mootorikütusele on sätestatud VKS §-s 8 ning
selle alusel antud majandus- ja kommunikatsiooniministri 17.03.2010. a määruses nr 16
„Nõuded vedelkütusele“ (määrus nr 16), mis omakorda viitab Nõkogu 23.07.1987. a
määrusele (EMÜ) nr 2658/87 tariifi- ja statistikanomenklatuuri ning ühise tollitariifistiku
kohta, mille artikliga 1 kehtestatakse Euroopa Liidu kombineeritud nomenklatuur (KN).
Määruse nr 16 § 1 lg 1 p 2 järgi on näiteks diislikütus kütus, mille KN kaheksa numbrit on
2710 19 29, 2710 19 43 või 2710 20 11. Ringkonnakohus palus istungil endale selgitada,
millised omadused määravad aine kasutatavuse mootorikütusena. Kaebaja viitas R. Ernese
arvamusele (tl 84-86), mille kohaselt peab diislikütusel ennekõike kontrollima järgmisi
omadusi: tihedus ja viskoossus, fraktsioonikoostis, tsetaaniarv, tsetaaniindeks,
määrimisvõime, leekpunkt, hangumistemperatuur, tahkete osiste ja vaba vee sisaldus.
Väävlisisaldust ei pidanud R. Ernes oluliseks. Vastustaja sellele vastu ei vaielnud. Kuigi
kaebaja tugineb väävlisisalduste erinevusele, on ta ise esitanud R. Ernese arvamuse, mis ei
pea seda eriti oluliseks. Ka MTA poolt kohtule esitatud K. Lassmanni 27.06.2014. a
vastuskirjas (tl 47) sisaldub sarnane kriteeriumite loetelu: PAH sisaldus, väävlisisaldus, tuha-
ja koksisisaldus, tahkete osiste sisaldus, FAME sisaldus, leekpunkt, korrosiivsus, tihendus,
oksüdatsioonistabiilsus, määrimisvõime ja viskoossus. Ringkonnakohus märgib, et kuigi R.
Ernese ja K. Lassmanni nimetatud kriteeriumid ei kattu täielikult, saab esitatud loeteludest
siiski järeldada, et 27.06.2014. a otsuse nr 12.19/4151 tegemiseks ei pruukinud MTA-l olla
piisavalt fakte. Otsuse nr 12.19/4151 aluseks olnud 26.06.2014. a analüüsiakti nr 1-4/41 järgi
määrati üksnes kinni peetud kemikaali veesisaldus, väävlisisaldus ning tihedus. Samuti
märgiti, et destilleerumist 250 ega 350ºC juures määrata ei saa. Määratud andmetest ületas
nimetatud kriteeriumitest kemikaali veesisaldus diislikütusele lubatud veesisaldust ca 210
korda, samuti erines kemikaali tihedus diislikütusele lubatud tihedusest ja väävlisisaldus
ületas diislikütusele lubatud väävlisisalduse. EKK 26.096.2014. a kaaskirjas nr 1-9/306-1
leidis EKK, et vedeliku omadused on sarnased mootorikütusele, kuid märkis, et küsimusele,
kas analüüsitud vedelik on kasutatav mootorikütusena, vastata ei saa. Ringkonnakohus leiab,
et EKK seisukoht on vastuoluline ega tõenda kuidagi, et tegemist oli kemikaaliga, mis
omadustelt oli sarnane mootorikütusega ning mis puhtal kujul või segatuna pliivabale
bensiinile, pliibensiinile või diislikütusele oli kasutatav mootorikütusena. MTA 27.06.2014. a
otsus nr 12.1-9/4151 on niisiis juba seetõttu materiaalselt õigusvastane, kuna MTA on
ebapiisavalt teostanud uurimispõhimõtet ning piiranud põhjendamatult kaebaja
ettevõtlusvabadust.

24. Ringkonnakohus leiab, et MTA 27.06.2014. a otsus nr 12.1-9/4151 on materiaalselt
õigusvastane ka seetõttu, et otsusest ei nähtu, et MTA oleks olnud üldse teadlik, et ta kohaldab
kaalutlusnormi. MKS § 12 sätestab, et kui maksuhaldurile on seadusega antud volitus kaaluda
abinõu kohaldamist või valida erinevate abinõude vahel, teostab maksuhaldur kaalutlusõigust
volituse piires ja kooskõlas õiguse üldpõhimõtetega, arvestades olulisi asjaolusid ja kaaludes
põhjendatud huve. Otsuses nr 12.1-9/4151 puudub igasugune kaalumine. Seega on tegemist
olulise kaalutlusveaga – kaalumise puudumisega.

                                              III

25. Vastuseks MTA ülejäänud argumentidele peab ringkonnakohus vajalikuks märkida
järgmist.

26. MTA eksib tõendamiskoormuse osas, väites, et kaebaja peab tõendama aine
kasutusotstarvet. Maksuhaldur on seisukohal, et ta ei pidanud tekkinud kahtlusi ja tagatise
määramise põhjuseid veelgi sisulisemalt selgitama, kuna otsusega ei määrata lõplikult
kindlaks maksukohustust ning tagatis on ajutise eesmärgiga, seniks, kuni kaebaja tõendab

                                              11
rahuldaval viisil aine kasutamist muul otstarbel kui mootorikütusena. ATKEAS § 24 lg 5 1
sätestab: „Käesoleva seaduse § 19 lõike 1 kolmandas lauses nimetatud juhul tekib vedela
põlevaine käitlejal maksukohustus vastavalt vedela põlevaine omadustele kas bensiini või
diislikütuse aktsiisimääraga, välja arvatud kui vedela põlevaine käitleja tõendab Maksu- ja
Tolliametit rahuldaval viisil vedela põlevaine kasutamist muul otstarbel kui mootorikütusena.
Vedela põlevaine kasutamisel muul otstarbel kui mootorikütusena peavad tarbimiskohas
olema selleks vajalikud seadmed ja personal.“ Ringkonnakohus märgib, et selle normi järgi
pöördub tõendamiskoormus ümber alles siis, kui MTA on eelnevalt tõendanud, et tegu on
ATKEAS § 19 lg 1 ls 3 mõttes kemikaaliga, mis omadustelt on sarnane mootorikütusega ning
mis puhtal kujul või segatuna pliivabale bensiinile, pliibensiinile või diislikütusele on
kasutatav mootorikütusena. Ringkonnakohus leiab, et käesoleva kaasuse lahendamiseks ei ole
tingimata vajalik võtta seisukohta küsimuses, kas kaebaja on suutnud tõendada, et kinni
peetud kemikaal ei ole omadustelt sarnane mootorikütusega ning et see ei ole puhtal kujul ega
segatuna pliivabale bensiinile, pliibensiinile või diislikütusele kasutatav mootorikütusena.
Arvestades kaebaja enda poolt esitatud R. Ernese seisukohta võib olla, et ka sellele
küsimusele ammendava vastuse andmiseks on kogutud liiga vähe andmeid. Kuna käesoleval
juhul ei ole MTA suutnud tõendada, et tegu oli ATKEAS § 19 lg 1 ls 3 mõttes kemikaaliga,
siis ei pöördunud tõendamiskoormus ümber.

27. MTA osutab sellele, et kaebaja reklaamib oma kodulehel, et diisli emulsioon on otseseks
asendajaks kõigis diiselkütust kasutavates rakendustes. Kaebaja selgitas istungil, et kodulehel
reklaamitu ei ole sama aine. Samas protsessis on võimalik toota nii ahjukütuseid,
määrdeõlisid kui ka mootorikütuseid. Kodulehel on kirjas need, mida kaebaja on võimeline
tehniliselt tootma. Ringkonnakohus peab kaebaja selgitust usutavaks. Kodulehel on ka
sõnaselgelt kirjas, et jutt käib diisli emulsioonidest mitmuses. Samuti on viidatud erinevatele
tehnilistele näitajatele, mis ei saa korraga esineda ühel emulsioonil.

28. MTA väidab, et diislikütuse nõuetele ja parameetritele mittevastavus ega ebakvaliteetsus
ei takista seda kütust mootoris kasutamast. VKS § 8 lg 2 ls 1 järgi on nõuetele mittevastava,
VKS § 8 lg-s 1 nimetatud kütuse käitlemine keelatud, kui VKS ei sätesta teisiti. VKS § 2 lg 1
p 3 järgi on kütuse käitlemine tarbimisse lubatud kütuse müük või müügiks pakkumine, vedu,
hoiuteenuse osutamine ja ladustamine ning kütuse import, eksport ja tootmine. Pädevus
nõuetele mittevastava kütuse käitlemise üle järelevalvet teostada on VKS §-de 21 ja 23 järgi
Konkurentsiametil ja Tarbijakaitseametil. Kaebaja asus ringkonnakohtus toimunud istungil
seisukohale, et diiselmootoritesse sellise kütuse müümine, mis mootori kokku jooksutavad, ei
ole jätkusuutlik ega hea äriplaan. Ringkonnakohus nõustub, et selline majandustegevus ei saa
olla jätkusuutlik. Seetõttu jääb majandusloogikast lähtuvalt MTA see väide kohtule
arusaamatuks.

29. MTA on samuti tuginenud sellele, et kinni peetud vedelik on, mis sest, et väga väikestes
kogustes, segatuna bensiinile või diislikütusele mootorikütusena kasutatav. Kaebaja on
apellatsioonkaebuses esitanud matemaatilise arvutuse, mille kohaselt muudaks juba 0,1%
emulsioonõli lisamine diislikütusele selle mootorikütusena mittekasutatavaks. Vastustaja ei
ole sellele vastu vaielnud ega omapoolseid arvutusi esitanud. Kui ringkonnakohus palus MTA
esindajal istungil täpsustada, kui suur on väga väike kogus, mida vastustaja silmas peab, siis
leidis esindaja, et maksuhaldur ei pea kogust kindlaks määrama. Ringkonnakohus ei nõustu
selle väitega. Just avalik võim on see, kes peab isikule arusaadavalt kindlaks määrama, kust
jookseb lubatu ja keelatu piir. See tuleneb PS § 3 lg-st 1, mille kohaselt tohib riigivõimu
teostada üksnes põhiseaduse ja sellega kooskõlas oleva seaduse alusel, ning PS § 13 lg-st 2,
mille järgi kaitseb seadus igaühte riigivõimu omavoli eest. Kaebaja märkis istungil tabavalt, et
samast loogikast lähtuvalt võiks diislikütusesse segada ka nt toiduõlisid või kraanivett. Ka

                                              12
ringkonnakohus ei saa aru, kui suur kogus on väga väike kogus, mida MTA silmas peab, ega
pea sellise kriteeriumi kasutamist seetõttu õigusriigis lubatavaks.

30. MTA on seisukohal, et tal ei pea olema tagatise küsimise hetkel välja kujunenud lõplikku
seisukohta maksukohustuse määramisel tähtsust omavate faktiliste asjaolude tõendatuse
suhtes, ja seda ei pea tagatise otsuses küsimuste lahendamisel hindama ka kohus. Tagatise
küsimisega kaasnevaid piiranguid tasakaalustab kaalukas avalik huvi tagada maksude
laekumine ja suunata maksukohustuslasi potentsiaalselt maksukuulekamale käitumisele. Tegu
on üksnes ennetava, maksuriske elimineeriva ja ajutise meetmega. Seetõttu on piisav alus
konstateerimaks registervarata, minimaalse osakapitali ja äriregistris kustutamishoiatusega
äriühingu puhul, et järelevalve ja selle tõhususe tagamiseks esineb vajadus apellandilt
tagatissumma küsimiseks. Ringkonnakohus selgitab MTA-le, et õigusriigis tohib isikute
põhiõigusi piirata ainult seadusliku aluse olemasolul. Haldusorganil on lubatud tegutseda
üksnes seadusega ette antud raamis. Kui haldusorgan tunnetab talle antud volituste
ebapiisavust, lünklikkust või ebaefektiivsust, siis on võimalik esitada valdkonna eest
vastutavale ministrile ettepanek töötada välja ja algatada seaduse täiendamine. Ennast
väljapoole seadust asetamine on omavoli, mis on PS § 13 lg-ga 2 sõnaselgelt keelatud.

31. Kokkuvõttes ei selgita ükski MTA poolt käesolevas kohtumenetluses esitatud argument,
miks on 27.06.2014. a otsus nr 12.1-9/4151 ebapiisavalt põhjendatud.

                                             IV

32. Kokkuvõttes leiab ringkonnakohus, et apellatsioonkaebus tuleb rahuldada ja halduskohtu
otsuse resolutsiooni p-d 1, 3 ja 4 tühistada. Ringkonnakohus teeb tühistatud osas uue otsuse,
millega tuvastab MTA 27.06.2014. a otsuse nr 12-1-9/4151 õigusvastasuse.

33. Vastavalt HKMS § 108 lg-le 1 kannab menetluskulud pool, kelle kahjuks otsus tehti.
HKMS § 109 lg 4 sätestab, et kui kõrgema astme kohus muudab alama astme kohtu lahendit
või teeb lahendi asja uueks arutamiseks saatmata, muudab ta kohtukulude jaotust. Kuigi
ringkonnakohus ei tühista halduskohtu otsuse resolutsiooni p 2, leiab kohus, et vastustajat
tuleb ka esimese astme menetluses käsitada poolena, kelle kahjuks otsus tehti. Halduskohtu
otsuse resolutsiooni p-ga 2 jäi rahuldamata vaid menetluslik taotlus.

34. Halduskohtus on kaebaja esitanud küll vastustajalt menetluskulude väljamõistmise
taotluse, kuid ei ole esitanud menetluskulude nimekirja ega kuludokumente peale riigilõivu
tasumist tõendavate dokumentide. Seetõttu leiab ringkonnakohus, et kaebaja taotlus tuleb
rahuldada esitatud ulatuses ja mõista vastustajalt kaebaja kasuks välja kaebuse esitamisel
tasutud riigilõiv 153,36 eurot. Vastustajalt tuleb kaebaja kasuks välja mõista ka
apellatsioonkaebuse esitamisel tasutud riigilõiv 153,36 eurot. Lisaks taotleb kaebaja
apellatsioonimenetluses esindamise tasu 923 euro väljamõistmist. Kulu tekkimist põhjendab
kaebaja ajakuluga 5h 55m (tl 178), mis koosneb kohtuistungiks valmistumise teeside
koostamisest 2h 45m, kohtuistungiks ettevalmistamisest ja istungil osalemisest 2h10m ning
kohtuistungil osalemisest 1h 00m (tl 178p). Ringkonnakohus juhib kaebaja tähelepanu sellele,
et kohtuistungil osalemise eest on taotletud kulude hüvitamist topelt. Kohtuistung kestis tund
aega, mille võrra tuleb arvestatud aega vähendada. Ülejäänud osas leiab ringkonnakohus, et
kulud on vajalikud ja põhjendatud. Seetõttu vähendab ringkonnakohus vastustajalt
väljamõistetavate kulude aluseks olevas ajaarvestuses aega 1h võrra, mis teeb kokku ajakulu
4h 55m ning kaebaja esindaja tariifi järgi (4,917*130=)639,21 eurot, millele lisandub 20%
käibemaksu: (639,21+20%=)767,05 eurot. Kokku tuleb vastustajalt kaebaja kasuks välja


                                             13
mõista niisiis (153,36+153,36+767,05=)1073,77 eurot. Kuna vastustaja ei ole kulude
hüvitamise taotlust esitanud, ei ole selles osas vajalik seisukohta kujundada.



         Tiina Pappel                     Maili Lokk                     Madis Ernits
 /allkirjastatud digitaalselt/   /allkirjastatud digitaalselt/   /allkirjastatud digitaalselt/




                                               14

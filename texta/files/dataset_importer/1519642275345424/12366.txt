                                                                                        1

                                                                 Kriminaalasi nr 1-12-4893




                           KOHTUMÄÄRUS

Kohus                         Viru Maakohus

Määruse tegemise aeg ja koht 16. juuni 2016, Rakvere kohtumaja

Kriminaalasja number          1-12-4893

Kohtunik                      Heli Väinaste

Kohtuistungi sekretär         Enjar Malm

                              Viru Vangla materjalid Aleksander Fokini vangistusest
Kohtuasi
                              tingimisi enne tähtaega vabastamiseks

Süüdimõistetu                 ALEKSANDER FOKIN, isikukood 38702015216, Eesti
                              Vabariigi kodanik, põhiharidus, elukoht xxxx

                              Karistuse kandmise algus 15.05.2015 ja lõpp 18.12.2017

Kaitsja                       v.-adv. Lembit Nirgi



RESOLUTSIOON
Jätta ALEKSANDER FOKIN vangistusest tingimisi enne tähtaega vabastamata.

Välja mõista riigieelarvest eraldatud vahendite arvelt Rakvere Advokaadibüroo (asukoht
Lai 11, 44308 Rakvere) kasuks 48 (nelikümmend kaheksa eurot, s.h on käibemaks 20%, s.o
8 eurot) eurot v.-adv. Lembit Nirgi poolt määratud korras süüdimõistetu Aleksander
Fokini kaitsjana osutatud õigusabi eest.

KrMS § 175 lg 1 p 4 alusel välja mõista Aleksander Fokinilt menetluskuluna kaitsjatasu 48
(nelikümmend kaheksa) eurot riigituludesse v.-adv. Lembit Nirgi poolt osutatud õigusabi
eest.

Aleksander Fokinil tasuda väljamõistetud summa Rahandusministeeriumi arvelduskontole
SEB Pangas nr EE891010220034796011, Swedbankis nr EE932200221023778606, Nordea
Pangas nr EE701700017001577198 või Danske Bankis nr EE403300333416110002.
Maksekorraldusele märkida viitenumber 2800049900 ning selgitus: „Aleksander Fokin, 1-
12-4893, kaitsjatasu“. Menetluskulu tasuda 30 päeva jooksul käesoleva kohtumääruse
                                                                                                 2

jõustumisest arvates. Kui rahaline nõue pole täies ulatuses tähtaegselt tasutud, suunatakse
nõue täitemenetluse läbiviimiseks kohtutäiturile täitemenetluse seadustikus sätestatud
korras.

Kohtumääruse peale on õigus esitada Viru Maakohtule määruskaebus 15 päeva jooksul,
alates päevast, mil isik sai vaidlustatavast kohtumäärusest teada või pidi teada saama.


Asjaolud

Viru Vangla esitas 10.05.2016 Viru Maakohtule materjalid kinnipeetava Aleksander Fokini
vangistusest tingimisi enne tähtaega vabastamiseks.

Aleksander Fokin kannab käesoleval ajal Viru Maakohtu kohtuotsusega nr 1-12-4893
26.02.2013 mõistetud karistust, mille kohaselt ta tunnistati süüdi KarS § 200 lg 2 p 4 järgi ning
karistuseks mõisteti 4 aastat 4 kuud vangistust. Aleksander Fokin tunnistati süüdi KarS § 214 lg
2 p 1 järgi ning karistuseks mõisteti 4 aastat vangistust; KarS § 266 lg 2 p 1 järgi ning
karistuseks mõisteti 1 aasta 6 kuud vangistust; KarS § 424 järgi ning karistuseks mõisteti 1 aasta
vangistust. KarS § 64 lg 1 alusel, üksikkaristustest raskeima suurendamise teel, mõisteti
Aleksander Fokini liitkaristuseks 4 aastat 10 kuud vangistust. KarS § 65 lg 2 alusel suurendati
mõistetud karistust Viru Maakohtu 08.03.2011 otsusega mõistetud ja ärakandmata karistuse 8
kuud vangistust võrra ja liitkaristuseks mõisteti 5 aastat 6 kuud vangistust. KarS § 68 lg 1 alusel
arvati eelvangistus 11.08.2011-12.08.2011, 12.10.2011-13.10.2011 ja 26.12.2011-27.12.2011,
s.o 6 päeva vangistust karistusaja hulka. Aleksander Fokinil kuulus ärakandmisele 5 aastat 5
kuud 24 päeva vangistust. Karistuse kandmise aja alguseks loeti 10.02.2012. Viru Maakohtu
15.12.2014 kohtumäärusega vabastati Aleksander Fokin tingimisi enne tähtaega elektroonilise
valve kohaldamisega temale Viru Maakohtu 26.02.2013 otsusega mõistetud karistuse
kandmisest. Viru Maakohtu 01.06.2015 kohtumäärusega pöörati kriminaalhooldusametniku
erakorralise ettekande alusel täitmisele Aleksander Fokinile Viru Maakohtu 26.02.2013 otsusega
nr 1-12-4893 mõistetud karistuse kandmata osa 2 aastat 7 kuud 3 päeva vangistust. Karistuse
kandmise aja alguseks loeti Aleksander Fokini kinnipidamise aeg 15.05.2015.

Aleksander Fokinit on kriminaalkorras karistatud 8 korral, reaalset vangistust kannab ta
neljandat korda. Käesolevat karistust kannab isik röövimise, väljapressimise, sissetungimise ning
mootorsõiduki joobes juhtimise eest. Kuriteod on toime pandud majandusliku kasu saamise
eesmärgil ning elamuste saamiseks. Kuritegude kavandamine ja toimepanemine on sarnane
varasema käitumisega. Soodusteguriks on alkohol. Vangistuse jooksul on kinnipeetav läbinud
sotsiaalprogrammid Eluviisitreening ja Viha juhtimine. Ajavahemikus 01.09.2015-30.11.2015
osales isik majandustöödel ning alates 01.09.2015 omandas ta kutseharidust abikoka erialal,
õppimisega probleeme ei olnud.

Käesolevaks ajaks on kinnipeetav talle mõistetud karistusest ära kandnud 1 aasta ja 1 kuu ning
kanda jääb tal veel enam kui 1 aasta 6 kuud vangistust.

Kinnipeetaval on kolm kehtivat distsiplinaarkaristust.

Vabanemisel asub isik elama xxxx. Nimetatud aadressil asub uus eramu. Elamistingimused on
väga head. Korteri omanik on andnud nõusoleku A. Fokini elama asumiseks antud korterisse.
Kinnipeetava koolitee algas Kunda Keskkoolis, kuid põhjuseta puudumiste tõttu suunati ta
Puiatu Erikooli. Põhihariduse omandas isik Viru Vanglas. Ta on läbinud tõstukijuhi kursuse ning
                                                                                                 3

omandas abikoka eriala. Ametlikult töötas isik 2007.a 1,5 aastat xxxx. Enamuse ajast on ta
teinud juhutöid (ehitus- ja laotööd). Isik osales majandustöödel perioodil 01.09-30.11.2015.
Abikaasa sõnul on A. Fokinit nõus vabaduses rahaliselt toetama isa ja vanaema. K-raha andmetel
on kinnipeetaval tasumata nõudeid 733,28 eurot, vabanemisfondis on 37,25 eurot. Isik tunnistas
oma rahalisi raskusi. Isikule on lubanud ennetähtaegsel vabanemisel töökoha kaks tööandjat –
xxxx ja xxxx.

Kinnipeetava lähivõrgustikku kuuluvad vanaema J. F, ema A. F, isa A. F, vennad H ja J. F ning
tütar M. F, endine abikaasa M. R ning praegune abikaasa S. S (abielu sõlmitud vangistuses),
kellega suhted on head ja toetavad, suheldakse enamasti telefoni teel. Enne vangistust toetas isik
enda väitel tütart rahaliselt, vangistuses olles toetab teda kinnipeetava isa, kuid tulevikus lubas
kinnipeetav ise tütart materiaalselt toetada. Aleksander Fokini tutvusringkonnas on mitmed
kriminaalkorras karistatud isikud. Ta tunnistab, et on teiste mõjul sooritanud õigusrikkumisi.
Korduvad liiklusseaduses sätestatud väärteod ning mootorsõiduki joobes juhtimised viitavad
riskivale elustiilile. Kinnipeetaval on diagnoositud alkoholisõltuvus. Alkoholi hakkas ta
tarvitama 15-aastaselt, esialgu puhkepäevadel, hiljem sagedamalt. Enamus kuritegudest, ka
vägivallakuriteod, on sooritatud alkoholijoobes. Isikut on karistatud alkoholiseaduse rikkumise
ning joobes juhtimise eest. Narkosõltuvust ei ole isikul diagnoositud. Varasemalt ja enne antud
vangistust oli ta kanepi ja amfetamiini juhutarvitaja. Süstinud ta ei ole. Ajavahemikus
05.04.2008-17.04.2012 on teda NPALS alusel karistatud 9 korral ja KarS § 424 alusel.
Kinnipeetav plaanib vabaduses hakata narkootikumide vaba elu elama, väites, et hõivatus
erinevate tegevustega aitab tal sõltuvusainetest eemal olla, samuti side perega. Viru Vangla
andmetel on kinnipeetaval psühhiaatrilised probleemid. Seljaprobleemide tõttu ei saa ta teha igat
tööd. Isik tunnistab, et tal on enda juures omadusi, mida tahaks muuta - vägivaldne käitumine
ning sõltuvusainete tarvitamine. Kinnipeetav on hea suhtlemisoskusega. Impulsiivsele
tegutsemisele viitavad korduvad karistused. Probleemide lahendamise oskus on isikul puudulik,
vajadusel kasutab ta vägivalda. Tulevikueesmärgid on seotud tööga, kodu loomisega,
perekonnaga        ja    enese    täiendamisega.      Kinnipeetav     on    korduvalt     rikkunud
kriminaalhooldusnõudeid. Isik mõistab ühiskonnaliikmeks olemise vastutust, kuid käitumine
näitab, et ta ei tähtsusta ühiskonnas kehtivaid reegleid. Isiku enda sõnul kahetseb ta tehtut, kuid
tema käitumine näitab vastupidist. Uue kuriteo toimepanemise tõenäosus 2 aasta jooksul on
66%, vägivaldse kuriteo toimepanemise tõenäosus sama aja jooksul on 74%. Arvestades
kinnipeetava ohtlikkuse taset ning uue kuriteo toimepanemise tõenäosust ei toeta vangla
kinnipeetava tingimisi enne tähtaega vabastamist. Juhul, kui kohus peab otstarbekaks Aleksander
Fokin tingimisi enne tähtaega vabastada, teeb vangla ettepaneku määrata talle katseaeg kuni
18.12.2017 ning tulenevalt tema ohtlikkuse tasemest ja uue kuriteo toimepanemise tõenäosusest
käitumiskontroll pikkusega 1 aasta. Vangla teeb ettepaneku määrata Aleksander Fokinile
käitumiskontrolli ajaks KarS § 75 lg 2 p 2,21,4 sätestatud kohustused.

Kriminaalhooldusametnik oma arvamuses märgib, et abikaasa S S sõnul on isik pärit xxxx.
Viimased aastad elas koos vanaemaga. Ema elab samuti xxxx kandis, isa on välismaal. Nii
vanaema kui isa olevat abikaasa sõnul valmis isikut igati vabanemisel toetama. Käesolev abielu
on isikule teine, eelmisest kooselust on tal laps, kellega ta enne vangistust suhtles, kuid kelle
majanduslikuks toetamiseks on tänu tihedatele vangistustele vähe võimalust olnud. Praegune
abielu sõlmiti 2015. aasta lõpus, tuttavad olid S S ja Aleksander Fokin aastaid varem, kuna elasid
samas majas. Sõbrad ja võimalikud negatiivset mõju avaldavad inimesed elavad enamasti isiku
eelmise elukoha ümbruses xxxx. Xxxx, kuhu isik soovib vabaneda, tal muid tuttavaid peale
abikaasa ja abikaasa lapse ei ole. Isik taotles vabanemist oma abikaasa S S juurde xxxx, kus
abikaasa S S üürib korterit. Päringu koostamise ajaks selgus, et korteri tegelik omanik ei ole
nõus, et nimetatud korterisse kolib elama Aleksander Fokin. Isikule on lubanud ennetähtaegsel
                                                                                                   4

vabanemisel töökoha võimaldada koguni kaks tööandjat - xxxx ja xxxx. Vestlusest xxxx ühe
omaniku L Š selgus, et nende tööobjektid on xxxx, töö sisuks on metsatööd. Palk sõltub
töötajast, kuid ületab miinimumpalka. Firma on huvitatud Aleksander Fokini palkamisest, kuna
teda on firmale soovitatud hea töömehena. Tõenäoliselt tuleks isikul asuda vähemalt nädala sees
elama objektidele lähemale, kuna xxxx sinna sõitmine ei ole otstarbekas. Vestlusest xxxx
juhatuse esimehe M S selgus, et ta on valmis Aleksander Fokinile võimaluse andma viimase
abikaasa palvel. Milliseks kujuneb töösuhe, sõltub kinnipeetava enda oskustest ja tahtest. Palk on
samuti vähemalt miinimumpalk. Firma tegeleb ehitustöödega ja objektid asuvad xxxx, kuhu isik
ka peale vabanemist elama soovib asuda. Abikaasa S S sõnul on lubanud Aleksander Fokinit
toetada vajadusel majanduslikult tema välismaal töötav isa. Isiku varasematest
kriminaalhooldustoimikutest selgub, et tal on olnud olulisi probleeme käitumiskontrolli reeglitest
kinnipidamisega. Ta on ametnikele korduvalt valetanud, seda ka elektroonilise valve all olles,
saamaks juurde vaba aega kodust väljas viibimiseks. Ta on sõitnud luba taotlemata ja ametnikku
teavitamata välismaale, lahkunud kodust teadmata asukohta, eemaldades jalalt elektroonilise
valve võru. Oluliseks vabaduses käitumist mõjutavaks teguriks võib olla alkoholisõltuvus,
milline on tal Viru Vanglas diagnoositud. Isiku väitel ei ole ta narkootikume pruukinud viimase
kümne aasta jooksul, puuduvad ka vastupidisele viitavad andmed. Korduv karistatus ja
kriminaalhooldusest tulenevatest nõuetest mittekinnipidamine viitavad impulsiivsele
otsustusviisile ja kuritegelikele hoiakutele. Hinnatav on, et nüüd soovib isik vahetada elukohta,
et eemale hoida harjumuspärasest keskkonnast ja ka vanadest sõpradest, mis looks hea eelduse
edaspidi õiguskuulekaks eluks. Juhul, kui kohus peab otstarbekaks kinnipeetava tingimisi enne
tähtaega vabastada, teeb kriminaalhooldusametnik ettepaneku määrata Aleksander Fokinile
katseaeg kuni 18.12.2017 ning tulenevalt tema ohtlikkuse tasemest ja uue kuriteo toimepanemise
tõenäosusest käitumiskontroll pikkusega 1 aasta. Käitumiskontrolli ajaks on otstarbekas määrata
Aleksander Fokinile KarS § 75 lg 2 p 2,21,4 sätestatud kohustused.

Aleksander Fokin kinnitas kohtuistungil, et soovib vangistusest tingimisi enne tähtaega
vabaneda. Kui kohus ta vabastab ja määrab ta käitumiskontrollile, siis ta on sel korral valmis
neile nõuetele alluma ja täitma talle pandavaid kohustusi. Ta on aru saanud, et muud moodi ei
saa. Varasemalt tal kontrollnõuete täitmine ei õnnestunud, sest ta on mõjutatav ja teinud vigu,
tarvitanud alkoholi. Ta vabanes eelmisel korral ka tingimisi enne tähtaega ja siis pöörati karistus
uuesti täitmisele. Ta läks siis elama vanaema korterisse. Sinna tuli ka vanaema poeg, kellel on
probleeme alkoholiga ja neil tekkis konflikt. Et mitte toime panna uut kuritegu, lahkus ta kodust
ja sellega rikkus kriminaalhoolduse nõudeid. Ta palub teda mõista ja usaldada, kuna ta on
muutunud. Ta tahab oma pere juurde tagasi minna. Sotsiaalprogrammidest oli talle väga palju
kasu. Impulsiivsusega on probleeme, aga ta tegeleb sellega. Tuleb õppida elama ja mitte käituda
impulsiivselt. Ta on distsiplinaarkaristustest teinud endale järeldused, sest saab aru, et vanglas on
kord ja seda korda ei tohi rikkuda. Ühiskonnas kehtivad teatud reeglid ja neid tuleb täita. Uus
abikaasa mõjutab teda positiivselt. Abikaasa tagab talle elukoha, sest leidis oma tuttava kaudu
maja, mis on ehitusjärgus, aga seal saab elada. See elukoht on xxxx. Ta lõpetas abikoka eriala ja
tahab asuda tööle sel erialal. Tal on tervisega praegu suuri probleeme, ta käib vaevaliselt kargu
abil. Tõstukijuhi töö oleks talle kõige õigem. Ta arvab küll, et tal on võimalik oma erialadel tööd
saada. Xxxx tegeleb ehitusega. Ta on seda tööd teinud ja oskab seda ning arvab, et saaks seal
hakkama. Xxxx oleks metsatöö, puu lõhkumine, saagimine ja ladustamine. Tulevikus kavatseb ta
suhelda oma perega, oma esimese abikaasa ja lapsega, oma ema ja vendadega, oma sugulastega.
Xxxx suhtlusringkonnaga, kes on kriminaalkorras karistatud isikud, ta enam ei suhtle. Elukoha
vahetus on talle hea. Ta arvab, et pigem ta ei tarvita üldse mitte alkoholi ja narkootikume. Ta on
pöördunud psühhiaatriliste probleemidega arsti poole. Ta ei pane enam kuritegusid toime. Uute
kuritegude risk on kõrge, sest ta rikkus elektroonilist valvet.
                                                                                                5

Abiprokurör Elle Karm on edastanud kohtunikule oma seisukoha elektrooniliselt ning lähtudes
KrMS § 432 lg 33 teatanud, et ei soovi võtta osa Aleksander Fokini tingimisi enne tähtaega
vangistusest vabastamise küsimuse läbivaatamisest. Prokurör nõustub eelnimetatud kinnipeetava
kohta Viru Vangla poolt 12.04.2016 koostatud iseloomustuses toodud seisukohtadega, ega toeta
A. Fokini ennetähtaegset vangistusest vabastamist. Täiendavalt märgib prokurör, et A. Fokini
kuritegelik minevik on muljetavaldav. Kinnipeetavat on kriminaalkorras karistatud kaheksal
korral, mh KarS § 200 lg 2 p 4 ja § 214 lg 2 p 1 järgi ettenähtud I astme vägivaldsete
varavastase kuritegude ning KarS § 424 järgi ettenähtud liikluskuritegude toimepanemise eest.
Reaalses vangistuses viibib ta neljandat korda. A. Fokin kannab Viru Maakohtu 26.02.2013
kohtuotsusega mõistetud liitkaristust. Tal on kolm kehtivat distsiplinaarkaristust. Varem oli ta
kriminaalhooldusel, kuid pani uued kuriteod toime katseaja jooksul. Enne seda, Viru Maakohtu
08.03.2011 kohtuotsusega mõisteti A. Fokinile liikluskuriteo eest tingimisi vangistus, kuid ta
jätkas katseajal õigusvastast tegevust. A. Fokini poolt sooritatud kuriteod on läinud raskemaks,
tema korduv karistatus viitab väljakujunenud kriminaalsetele hoiakutele, soodusteguriks on
valdavalt rahalise kasu saamise eesmärk ja alkoholi liigtarvitamine. Vangla hinnangul on tema
poolt uue vägivaldse kuriteo toimepanemise tõenäosus kahe järgneva aasta jooksul 74%, ta on
ohtlik avalikkusele (risk ühiskonnas). Korduv karistatus ja sooritatud kuritegude episoodide arv
näitab, et A. Fokin ei ole oma varasemast õigusvastasest käitumisest mingeid järeldusi teinud.
Tema suhtes varem kohaldatud (mh tingimuslikud) karistused ei ole KarS § 56 lg-s 1 sätestatud
karistuse eesmärki – mõjutada süüdlast edaspidi hoiduma süütegude toimepanemisest, täitnud.
Tegemist on kõrge käitumiskontrollist kõrvalehoidumise riskiga isikuga, kelle ohtlikkust
ühiskonnas ei ole võimalik kriminaalhooldusega alandada. Prokuratuur ei pea õigeks vabastada
ennetähtaegselt vangistusest isikut, kes olles varasemalt korduvalt kriminaalkorras karistatud, on
katseajal pannud toime uusi tahtlikke kuritegusid. A. Fokini ennetähtaegne vabastamine ei ole
kuidagi õigustatud ega kooskõlas karistuse mõistmise üldiste eesmärkidega. Karistuse tervikuna
ärakandmine on reegliks ja sellest tingimisi ennetähtaegne vabastamine erandiks. Nimetatud
vangistatu puhul selliseid erandlikke asjaolusid ei esine. Lähtudes eeltoodust, ei toeta
prokuratuur Aleksander Fokini tingimisi ennetähtaegset vabastamist.

Kaitsja leidis, et kaitsealuse iseloomustus on keskmisest parem. On märgitud uute kuritegude
toimepanemise riski, kuid kõik need riskid on maandatud või maandatavad. Kaitsealust on küll
korduvalt karistatud, kuid ta on teinud jõupingutusi, et ennast parandada. Ta on läbinud 2
sotsiaalprogrammi, on töötanud. Distsiplinaarkaristustest 2 on seotud sigarettide hoidmisega.
Kaitsealusel on psühhiaatrilised probleemid, ta on saanud ravi. Sellel probleemil on eriline
tähendus, sest üks distsiplinaarkaristus on selle eest, et ta ei suutnud täita korraldust maha
rahuneda ning mitte kasutada ebatsensuurseid väljendeid. Sotsiaalprogrammid on teda aidanud.
Kaitsealuse eluaseme küsimus on lahendatud, elukoht on tal koos abikaasaga olemas. Abikaasa
usaldab teda ja avaldab talle positiivset mõju. Kaitsealune on õppimisvõimeline, on omandanud
tõstukijuhi ja abikoka eriala. Mitme eriala olemasolu võimaldab tal kergemini tööd leida. Kaks
tööandjat on kinnitanud, et nad võtavad ta tööle. Xxxx isik tagasi ei pöördu, asub elama xxxx,
kus on tal abikaasa järelevalve. Abikaasa aitab ja toetab teda. Kaitsealune on lubanud täielikult
loobuda alkoholi ja narkootikumide tarbimisest. Edaspidi soovib kaitsealune elada
seaduskuulekalt. Uute kuritegude toimepanemise risk on keskmine. Ei ole tõenäoline, et ta paneb
toime uusi kuritegusid. Kontrollnõuetel on oma kindel osa isikule, kes vabaneb. Kaitsja palus
kaitsealune vabastada.

KarS § 76 lg 4 sätestab, et tingimisi enne tähtaega vangistusest vabastamise otsustamisel
arvestab kohus kuriteo toimepanemise asjaolusid, süüdlase isikut, varasemat elukäiku ning
käitumist karistuse kandmise ajal, samuti tema elutingimusi ja neid tagajärgi, mida võib
süüdlasele kaasa tuua tingimisi enne tähtaega karistusest vabastamine.
                                                                                               6



Kohus, kuulanud ära süüdimõistetu, kaitsja, tutvunud prokuröri arvamusega ning Viru Vangla
poolt esitatud materjalidega, leiab, et süüdimõistetu Aleksander Fokin ei kuulu vangistusest
tingimisi enne tähtaega vabastamisele. Kinnipeetavat on kriminaalkorras karistatud 8 korral,
reaalset vanglakaristust kannab ta neljandat korda. Kinnipeetav kannab karistust muuhulgas
esimese raskusastme varavastaste kuritegude eest. Aleksander Fokini poolt toimepandud
kuriteod on läinud järjest raskemaks. Korduv kriminaalkorras karistatus viitab kohtu hinnangul
sellele, et isik ei ole varasematest karistustest vajalikke järeldusi teinud ega oma käitumist
õiguskuulekuse suunas korrigeerinud, vaid on jätkanud uute kuritegude toimepanemist ning
teinud seda ka katseajal. Väärib märkimist, et kinnipeetavat on juba korra Viru Maakohtu
26.02.2013 otsusega mõistetud karistuse kandmisest tingimisi enne tähtaega vabastatud. Viru
Maakohtu 15.12.2014 kohtumäärusega vabastati Aleksander Fokin karistuse kandmisest
tingimisi enne tähtaega elektroonilise valve kohaldamisega, kuid Viru Maakohtu 01.06.2015
määrusega pöörati karistuse kandmata osa täitmisele, kuna ta rikkus korduvalt elektroonilise
järelevalve tingimusi ning valetas kriminaalhooldusametnikule oma tegemiste ja nõuete täitmise
kohta. Kuivõrd isik ei ole varasemalt õigustanud kohtu usaldust ega ole osanud hinnata talle
antud võimalust oma karistust vabaduses kanda, siis puudub kohtul kindlus selles, et isik sel
korral suudab järgida käitumiskontrolliga kaasnevaid nõudeid ning katseaja edukalt läbida.
Riigikohtu kriminaalkolleegiumi 02.11.2006 määruse nr 3-1-1-91-06 kohaselt on vangistusest
ennetähtaegse vabastamise oluliseks tingimuseks vangistatu õiguspärane käitumine, käesoleval
juhul ei ole see tingimus täidetud, kuna kinnipeetaval on kolm kehtivat distsiplinaarkaristust.
Enne vangistust oli kinnipeetaval probleeme alkoholi kuritarvitamisega ning tal on diagnoositud
alkoholisõltuvus, mida võib pidada uue kuriteo toimepanemise peamiseks riskifaktoriks. Uue
kuriteo toimepanemise tõenäosus järgmise 2 aasta jooksul on vangla hinnangul 66%, vägivaldse
kuriteo toimepanemise tõenäosus sama aja jooksul on 74%, milliste näol on tegemist kõrgete
riskidega. Viru Vangla ja prokuratuur ei toeta kinnipeetava tingimisi enne tähtaega vabastamist.
Eeltoodust tulenevalt ei ole kohus veendunud selles, et isiku käitumiskontrollile allutamine ja
talle erinevate kohustuste määramine oleksid piisavalt mõjusad vahendid, et hoida ära isiku poolt
uute kuritegude toimepanemist. Kohus nõustub prokuröriga selles, et Aleksander Fokini
tingimisi ennetähtaegne vabastamine ei oleks kooskõlas ka karistuse mõistmise üldiste
eesmärkidega. Lisaks märgib kohus, et karistuse tervikuna ärakandmine on reegliks ja sellest
tingimisi ennetähtaegne vabastamine selgelt erandiks. Kohus leiab, et Aleksander Fokini puhul
selliseid erandlikke asjaolusid ei esine.

Positiivsena võib kinnipeetava puhul välja tuua selle, et vangistuse jooksul on ta läbinud
sotsiaalprogrammid Eluviisitreening ja Viha juhtimine, ta on olnud hõivatud majandustöödel
ning omandanud abikoka eriala. Vabanemisel on isikul olemas elukoht ning garanteeritud
töökoht. Kohtu hinnangul ei kaalu kinnipeetavat positiivselt iseloomustavad asjaolud üles
negatiivseid, millel kohus eelnevalt peatus ning milliseid peab kohus kaalukamateks KarS § 76
lg-s 4 sätestatud asjaolude kogumis.

Kohtuistungil osales kinnipeetava taotlusel kaitsja v.-adv. Lembit Nirgi, kelle taotluse kohaselt
kulus õigusabi osutamiseks 48 eurot. Kohus leiab, et nimetatud summa õigusabi osutamise eest
on põhjendatud ja kuulub väljamõistmisele kinnipeetavalt.

Kohus lähtus määrust tehes eeltoodust ja juhindus KarS § 76; KrMS § 426, 432, 384, 387.

/allkirjastatud digitaalselt/

Heli Väinaste
                                                                                              7

Kohtunik

Tartu Ringkonnakohtu 08.07.2016 kohtumääruse
RESOLUTSIOON:

1. Viru Maakohtu 16. juuni 2016 määrus jätta muutmata.
2. Määruskaebus jätta rahuldamata.


Riigikohtu 29.08.2016 kohtumääruse
RESOLUTSIOON:

Kriminaalmenetluse seadustiku § 390 lg-s 5 nimetatud aluste puudumise tõttu
jätta Aleksander Fokini kaitsja vandeadvokaat Lembit Nirgi määruskaebus menetlusse võtmata.


16.06.2016 kohtumäärus 1-12-4893 jõustus 29. augustil 2016. a Riigikohtu kohtumäärusega.

/allkirjastatud digitaalselt/

Lea Herne
Referent

                             KOHTUMÄÄRUS
 Kohus                                  Tartu Ringkonnakohus

 Määruse tegemise aeg ja koht           11. jaanuar 2016, Tartu (kirjalik menetlus)

 Kriminaalasja number                   1-12-12169

 Kohtukoosseis                          Maarika Kuusk, Tiit Lõhmus, Mati Kartau

 Vaidlustatud kohtulahend               Viru Maakohtu (Rakvere kohtumaja) 18. detsembri 2015
                                        määrus süüdimõistetu vangistusest tingimisi enne tähtaega
                                        vabastamata jätmise kohta
 Kaebuse esitaja ja kaebuse liik        Süüdimõistetu Roman Volkovi (Roman Volkov, isikukood
                                        38802192268) kaitsja advokaat Gerda-Johanna Pello,
                                        määruskaebus

RESOLUTSIOON

1.     Viru Maakohtu 18. detsembri 2015 määrus jätta muutmata.
2.     Määruskaebus jätta rahuldamata.
3.     Välja maksta Advokatuurile eraldatud eelarveliste vahendite arvelt Advokaadibüroo
       LMP kaudu 72 eurot (sealhulgas käibemaks 12 eurot) advokaat Gerda-Johanna Pellole
       tema poolt määruskaebemenetluses Roman Volkovile riigi õigusabi osutamise eest.
3.1    Mõista Roman Volkovilt välja menetluskulu, s.o kaitsja tasu advokaat Gerda-Johanna
       Pello poolt osutatud õigusabi eest 72 eurot riigituludesse.
3.2    Roman Volkovil tasuda väljamõistetud summa Rahandusministeeriumi arveldusarvele
       SEB nr EE891010220034796011, Swedbank nr EE932200221023778606, Danske Bank
       AS Eesti filiaal nr EE403300333416110002 või Nordea Bank Finland PLC Eesti
       filiaal nr EE701700017001577198 ning märkida viitenumber 2800049858 ja selgitus
       „Roman Volkov, 1-12-12169, kohtukulud.“
3.3    Kohtukulud tasuda 30. päeva jooksul käesoleva määruse jõustumisest arvates. Kui
       rahalised nõuded ei ole täies ulatuses tähtaegselt tasutud, suunatakse nõuded
       täitemenetluse läbiviimiseks kohtutäiturile täitemenetluse seadustikus sätestatud
       korras.

Edasikaebamise kord:
Edasikaebamise kord: KrMS § 384 lg 2 ja § 387 lg 1 kohaselt võib määrusele esitada
määruskaebuse Tartu Ringkonnakohtule prokuratuur, advokaadist kaitsja või advokaadi
vahendusel teised kohtumenetluse pooled viieteistkümne päeva jooksul alates päevast, mil isik
sai vaidlustatud määrusest teada või pidi teada saama.

ASJAOLUD JA MENETLUSE KÄIK

1.     Viru Maakohtu 17.01.2013 otsusega tunnistati Roman Volkov süüdi ja teda karistati
KarS § 121 järgi 6 kuu, KarS § 200 lg 2 p-de 4, 9 järgi 3 aasta ja KarS § 266 lg 1 järgi 3 kuu pikkuste
vangistustega. KarS § 64 lg 1 alusel loeti tema karistuseks kuritegude kogumi eest 3 aastat vangistust,
mida KrMS § 238 lg 2 alusel vähendati kestuseni 2 aastat. Kogumis Viru Maakohtu 29.10.2010
otsusega moodustus R. Volkovi lõplikuks kandmisele kuuluvaks karistuseks 5 aastat vangistust.
Tema karistusaeg algas 12.07.2012 ja lõpeb 12.07.2017.

2.     Viru Maakohtu 18.12.2015 määrusega jäeti R. Volkov tingimisi enne tähtaega vangistusest
vabastamata. Oma seisukohta põhistas kohus järgmiselt.

2.1     R. Volkovit on kriminaalkorras karistatud kuuel korral ning vanglas viibib ta teist korda.
Käesolevat karistust kannab isik kehalise väärkohtlemise, raskendavatel asjaoludel röövimise ja
omavolilise sissetungi eest. Kohtu hinnangul omab olulist kaalu see, et R. Volkov on toime pannud
esimese astme kuriteo. Korduvast kriminaalkorras karistatusest nähtub, et isik ei ole varasematest
karistustest järeldusi teinud. Vangistuse jooksul on kinnipeetavale määratud kolm
distsiplinaarkaristust, mis näitab tema negatiivset suhtumist kehtestatud reeglitesse. R. Volkov on
korduvalt olnud määratud kriminaalhooldusele ja katseajal on ta pannud toime uue kuriteo. Kuna
eelnev tingimuslik karistus ei ole oma eesmärki täitnud, siis puudub veendumus, et R. Volkov suudab
vabastamisel käituda õiguskuulekalt ja hoiduda uutest kuritegudest. Kinnipeetaval on olnud
probleeme alkoholi liigtarvitamisega, mis on olnud kuritegude soodusteguriks. Vangla hinnangul on
uue kuriteo tõenäosus järgmise kahe aasta jooksul üldise kuriteo puhul 45% ning vägivaldse osas
66%, milliste näol on tegemist kõrge riskiga. R. Volkovi vabastamist ei toeta vangla ega prokuratuur.

2.2     Positiivsena tõi maakohus välja, et R. Volkovil on vabanemisel elukoht oma ema juures ning
garanteeritud töökoht, mis aitab kindlustada tema majanduslikku toimetulekut. Samas ei kaalu
positiivsed asjaolud üle negatiivseid, millel kohus eelnevalt peatus.

3.     Kohtumääruse peale esitas määruskaebuse R. Volkovi kaitsja G.-J. Pello, taotledes lahendi
tühistamist alljärgmistel argumentidel.

3.1     R. Volkovi suhtes ei ole karistuse reaalne kandmine edasiselt otstarbekas. Karistus on
praeguseks hetkeks täitnud eripreventiivse eesmärgi, s.o isik mõistab, et ühiskonnas tuleb käituda
selle normaalseks toimimiseks kehtivate normide järgi ning ta ei soovi oma endist eluviisi jätkata.

3.2     R. Volkov on läbinud sotsiaalprogrammi „Eluviisitreening.“ Selle käigus on ta aru saanud
alkoholi kahjulikust mõjust. Kuivõrd R. Volkov on otsustanud teha alkoholiga lõpparve, siis puudub
alus arvata, et ta võib hakata toime panema uusi kuritegusid. Samuti on ta osalenud
sotsiaalprogrammis „Viha juhtimine,“ mis on õpetanud teda tekkivaid emotsioone kontrollima.

3.3    R. Volkovil on vabanemisel elukoht. Ema on lubanud hakata teda toetama ja on nõus, et poeg
tema juurde elama asub. R. Volkovil on vabaduses lähedased, kes teda eluga toimetulemisel toetavad.

3.4    Vanglas on R. Volkov osaline tööhõives. Kooli ta lõpetada ei soovi, kuna peab tähtsamaks töö
tegemist ja elatise teenimist. Tal on motivatsioon töötamiseks, mistõttu puudub alus arvata, et ta võib
vabaduses hakata toime panema uusi kuritegusid. Ka oli R. Volkov enne vangistust töötukassas arvel.
Rahalisi nõudeid on R. Volkov nõus tasuma. Tal on olemas töökoht.

RINGKONNAKOHTU SEISUKOHT JA PÕHJENDUSED

4.     Ringkonnakohus on seisukohal, et maakohus on põhjendatult jätnud R. Volkovi tingimisi
enne tähtaega vanglast vabastamata ning määruskaebuse argumendid ei anna alust asuda
vastupidisele positsioonile. Kuivõrd esimese kohtuastme vastavad põhistused on asjakohased ning
piisavad, apellatsioonikohus neid käesolevas lahendis üle ei korda, vaid rõhutab üksnes põhilisemat
ning käsitleb kaitsja G.-J. Pello argumente.


                                                  2
5.      Kõigepealt peab apellatsioonikohus vajalikuks märkida, et süüdlase tingimisi enne tähtaega
vangistusest vabastamise peamiseks eelduseks on tema edasine õiguskuulekas käitumine ja
hoidumine uute kuritegude toimepanemisest. R. Volkovi puhul sellist positiivset tulevikuprognoosi
aga teha ei saa. Nimelt viitavad kinnipeetava jätkuvale ohtlikkusele tema korduv kriminaalkorras
karistatus, kuritegude asjaolud ja nende muutumine ajas raskemaks, kuritegude sooritamine katseajal
ning samuti R. Volkovi vangistusaegne käitumine (s.o korduvad distsipliinirikkumised). Eelmärgitud
teave kogumis ei võimalda kuidagi teha kaitsja soovitud järeldust, s.o et R. Volkovi edasise
seaduskuulekuse tagamiseks on piisavad tema poolt kinnipidamisasutuses mõningate programmide
läbimine, tema lubadused õigusrikkumisi mitte enam toime panna ning temal vabaduses elu- ja
töökoha ning ema abi olemasolu.

6.     Eelnevast lähtuvalt ja juhindudes KrMS §-st 390 ja § 337 lg 1 p-st 1 jätab ringkonnakohus
vaidlustatud kohtumääruse muutmata ja määruskaebuse rahuldamata.

7.       R. Volkovi kaitsja G.-J. Pello esitas koos määruskaebusega taotluse riigi õigusabi tasu suuruse
ja riigi õigusabi kulude hüvitamise ulatuse kindlaksmääramiseks. Taotluse kohaselt võttis kaitsjal
määruskaebuse koostamine aega kolm tundi, mille eest ta soovib tasu summas 144 eurot (sealhulgas
käibemaks 24 eurot). Ringkonnakohus leiab, et kaitsja taotlus tuleb rahuldada osaliselt. Hinnates
määruskaebuse mahtu ja arvestades asjaolu, et advokaat osales juba ka maakohtus toimunud istungil,
peab kriminaalkolleegium kaitsja põhjendatud ajakuluks kolme pooltundi, mille eest tuleb temale
kuuluvaks tasuks lugeda 72 eurot. Kuna apellatsioonikohus teeb KrMS § 337 lg 1 p-s 1 nimetatud
lahendi, jääb menetluskulu 72 eurot KrMS § 187 lg 2 alusel R. Volkovi kanda.


 /allkiri/                                       /allkiri/                                 /allkiri/

Maarika Kuusk                                  Tiit Lõhmus                                Mati Kartau




                                                   3

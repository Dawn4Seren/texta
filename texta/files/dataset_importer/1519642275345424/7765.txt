                        KOHTUMÄÄRUS

Kohus                               Tallinna Ringkonnakohus

Määruse tegemise aeg ja koht        6. september 2016, Tallinn

Kriminaalasja number                1-16-4803
Kohtukoosseis                       Pavel Gontšarov, Orvi Tali ja Urmas Reinola
Kriminaalasi                        Jevgeni Šmeljov’i süüdistuses KarS § 200 lg 2 p 4, 9 järgi

Vaidlustatud kohtulahend            Harju Maakohtu 7. juuni 2016. a otsus lühimenetluse
                                    korras
Apellatsiooni esitaja               Süüdistatav Jevgeni Šmeljov
Süüdistatav                         Jevgeni Šmeljov
                                    isikukood 38809050219; XXX; emakeel: vene keel;
                                    XXX; elukoht: XXX, viibimiskoht Tallinna Vangla;
                                    töökoht: XXX, XXX; kriminaalkorras karistatud 5-l
                                    korral, neist viimane:
                                    29.08.2014 Harju Maakohtu poolt KarS § 200 lg 2 p 4 järgi
                                    KrMS § 238 lg 2 kohaldamisega 2 aastat 4 kuud
                                    vangistust;
                                    7 kehtivat väärteokaristust;
                                    Tõkend: kahtlustatavana kinni peetud 09.03.2016.a,
                                    vahistatud Harju Maakohtu 10.03.2016.a määrusega.
Prokurör                            Ruta Rammo

Kaitsja                             Vandeadvokaat Leelo Viil



RESOLUTSIOON

Jätta süüdistatava Jevgeni Šmeljov’i apellatsioon kui ilmselt põhjendamatu läbi vaatamata.

EDASIKAEBAMISE KORD

Määruse peale võib esitada määruskaebuse Riigikohtule 15 päeva jooksul Tallinna
Ringkonnakohtu kaudu alates päevast, mil menetlusosaline sai vaidlustatavast kohtumäärusest
teada või pidi teada saama. Süüdistataval on määruskaebuse esitamise õigus advokaadist
kaitsja vahendusel.

ASJAOLUD JA MENETLUSE KÄIK

                                                                                           1
1. Jevgeni Šmeljov on kohtu alla antud ja süüdistatakse selles, et tema varem röövimise toime
pannud isikuna, tungis 02.03.2016 kella 14.30 paiku Harjumaal Rae vallas XXX külas XXX
aiaga piiratud krundi nr XX territooriumile ning ründas võõra vallasasja ebaseadusliku
omastamise eesmärgil MK. Nimelt haaras Jevgeni Šmeljov MK-l selja tagant kätega keha
ümbert kinni ning hoides parema käega kinni MK paremat kätt, üritas vasaku käega kannatanul
parema käe sõrmest ära väänata kullast klotsersõrmust, mis tekitas kannatanule füüsilist valu.
MK poolse vastupanu tõttu tekkis rüselus ning ühel hetkel õnnestus kannatanul sõrmus
märkamatult sõrmest maha lumme visata. Jevgeni Šmeljov haaras aga MK-l selja tagant riietest
kinni ning tiris neist jõuga, kannatanul seljas olnud džempriäär soonis selle käigus
kõripiirkonda sisse ning tekitas füüsilist valu ja õhupuuduse, samal ajal asetas Jevgeni Šmeljov
kannatanule hirmu tekitamise eesmärgil vastu kaela sileda äärega tuvastamata kõva ja külma
eseme, mida kannatanu tajus noana ning käskis pea otsast lõikamise ähvardusel sõrmuse anda.
Tugevast õhupuudusest tingituna hakkas MK-l halb ja ta kukkus maha, teda endiselt riietest
tiriv Jevgeni Šmeljov kukkus kannatanule peale ja nõudis sõrmust, nende vahel tekkis rüselus,
mille käigus ütles kannatanu, et neelas sõrmuse alla, misjärel õnnestus MK-l Jevgeni Šmeljovi
haardest vabaneda. Seejärel sisenes Jevgeni Šmeljov, vaatamata MK püüdele seda takistada,
kannatanu aiamajja, kus lamas voodis kannatanu liikumisvõimetu abikaasa RK ning võttis
köögilaualt mobiiltelefoni, et välistada abi kutsumine. Üritades Jevgeni Šmeljovi edasist
liikumist tõkestada, tekkis MK ja Jevgeni Šmeljovi vahel rüselus, mille käigus kukkusid
mõlemad voodile, kus Jevgeni Šmeljov üritas korduvalt MK jalaga lüüa, kuid kuna kannatanu
osutas vastupanu, löögid ei tabanud. Seejärel hammustas Jevgeni Šmeljov MK paremast
käelabast, mis põhjustas viimasele füüsilist valu ja veritseva haava, misjärel haaras Jevgeni
Šmeljov kapisahtlist kullast kaelaketi koos ristiga koguväärtusega 700 eurot ning põgenes,
visates eelnevalt võetud kannatanu mobiiltelefoni voodile.
Seega Jevgeni Šmeljov isikuna, kes on varem toime pannud röövimise, võttes ära võõra
vallasasja selle ebaseadusliku omastamise eesmärgil vägivallaga ning sissetungimisega, pani
toime röövimise, s.o KarS § 200 lg 2 p 4, 9 järgi kvalifitseeritava kuriteo.

2. Harju Maakohtu 07.06.2016. a otsusega lühimenetluses tunnistati Jevgeni Šmeljov süüdi
KarS § 200 lg 2 p 4, 9 järgi ning karistati teda vangistusega 6 (kuus) aastat.
KrMS § 238 lg 2 kohaselt vähendati Jevgeni Šmeljovile mõistetud karistust ühe kolmandiku
võrra, mõistes ärakandmisele kuuluvaks karistuseks 4 (neli) aastat vangistust.
KarS § 76 lg 8 ja § 65 lg 2 alusel suurendati mõistetud karistust eelmise kohtuotsusega, s.o
29.08.2014.a Harju Maakohtu otsusega mõistetud karistuse ärakandmata osa, s.o 7 (seitse) kuud
ja 8 (kaheksa) päeva vangistust võrra, mõistes Jevgeni Šmeljovile liitkaristuseks 4 (neli) aastat
7 (seitse) kuud ja 8 (kaheksa) päeva vangistust.
KarS § 68 lg 1 alusel arvati karistusaja hulka eelvangistuses viibitud aeg ning määrati, et
Jevgeni Šmeljovile mõistetud vangistuse ärakandmist arvestatakse alates Jevgeni Šmeljovi
kahtlustatavana kinnipidamisest, s.o alates 09.03.2016.a.
Määrati, et Jevgeni Šmeljovi suhtes kohaldatud tõkend, vahistamine, tühistatakse kohtuotsuse
jõustumisel.
Jevgeni Šmeljovilt mõisteti KrMS § 173 lg 1 p 1 ja lg 2; § 175 lg 1 p 4, 9; § 179 lg 1 p 1 ja §
180 lg 1 alusel sundraha 1075 eurot; määratud kaitsjale makstud tasu 360 eurot.
KrMS § 180 lg 3 alusel määrati, et väljamõistetud kriminaalmenetluse kulud, kogusummas
1435 eurot, tuleb tasuda 12 (kaheteist) kuu jooksul igakuiste maksetena, ühes kuus kuulub
tasumisele vähemalt 119,58 eurot.
ESITATUD APELLATSIOON



                                                                                               2
3. Harju Maakohtu otsusele esitas apellatsiooni süüdistatav Jevgeni Šmeljov, kes leiab, et
temale mõistetud karistus 1 kuriteoepisoodi toimepanemise eest on liialt karm ning ei vasta
tema isikule ega kuriteo raskusele.
Süüdistatav palub arvestada, et ta tunnistas end süüdi täielikult, ei takistanud eeluurimise
läbiviimist ega eiranud oma süüd. Süüdistatav palub samuti arvestada, et tema on 70%
töövõimekaotusega invaliid.
Apellant palub mõista temale leebem karistus.

RINGKONNAKOHTU PÕHJENDUS JA JÄRELDUSED

4. Ringkonnakohtu kriminaalkolleegium, tutvunud kriminaalasja materjalide ning esitatud
apellatsiooniga, leiab üksmeelselt, et apellatsioon on ilmselt põhjendamatu, perspektiivitu ning
tuleb sellest tulenevalt jätta läbi vaatamata.
Riigikohtu kriminaalkolleegium on leidnud, et ilmselt põhjendamatuks saab lugeda
apellatsiooni, mille rahuldamine pole võimalik põhjusel, et apellandi argumendid ei ole
õiguslikult asjakohased või mille väited on küll õiguslikult asjakohased, kuid konkreetse
kohtuasja eripärast tulenevad asjaolud võimaldavad kolmeliikmelise kohtukoosseisu liikmetel
juba eelmenetluses jõuda veendumusele, et tegemist on perspektiivitu kaebusega. Selline
olukord võib kõne alla tulla juhul, mil maakohtu otsus on kooskõlas kohtupraktikas selgelt ja
üheselt välja kujunenud seisukohtadega ja ringkonnakohus ei pea vajalikuks kohtupraktikat
muuta (vt nt RKKKm 3-1-1-120-09, p-d 8.2-8.5; 3-1-1-36-11, p 8; 3-1-1-43-11, p 6;
3-1-1-64-11, p 6; 3-1-1-71-11, p 6 ja 3-1-1-82-11, p 7).

5. Süüdistatava apellatsioonis ei vaidlustata mingeid sisulisi süüteo toimepanemise asjaolusid
ega tõstatata põhimõttelisi õiguslikke probleeme, mida tuleks lahendada. Taotletakse maakohtu
otsuse muutmist vaid karistuse osas. Kohtukolleegiuim leiab, et esitatud apellatsioonil puudub
ilmselgelt edulootus.

6. Ringkonnakohus leiab, et käesoleval juhul puuduvad alused maakohtu otsuses tehtud
õiguslike järelmite muutmiseks.
KarS §-st 56 lähtudes peab kohus pärast kuriteo toimepanemise tuvastamist süü suurusest
lähtuvalt andma karistuse liiki ja määra sisaldava põhjendatud karistusõigusliku hinnangu
toimepandud kuriteole.
Riigikohtu kriminaalkolleegium on otsuses nr 3-1-1-14-07 selgitanud, et karistuse mõistmisel
tuleb süü suuruse kvantitatiivsel kindlaksmääramisel igal juhul arvestada teo toimepanemisega
seotud kergendavate ja raskendavate asjaoludega, eesmärgiga teha kindlaks karistuse
konkreetne määr vastava paragrahvi sanktsiooni piirides ja prognoosida konkreetsele isikule
mõistetava karistuse eripreventiivseid eesmärke. Täiendavalt tuleb karistuse mõistmise juures
arvestada ka veel õiguskorra kaitsmise huvisid positiivse üldpreventsiooni tähenduses.
Kohtukolleegium leiab, et maakohus on ülalnimetatut järginud. Karistust kergendavate
asjaolude osas on arvestatud süüdistatava puhtsüdamliku kahetsusega. Maakohtu poolt
tähelepanuta jäetud KarS § 57 loetellu kuuluvaid teisi karistust kergendavaid asjaolusid
ringkonnakohus ei tuvastanud ja nendele pole viidatud ka esitatud apellatsioonis.
Maakohus on põhjendanud süüdistatavale mõistetava karistuse liigi ja määra valikut ning
samuti põhjendas ammendavalt, miks süüdistatava süüd tuleb hinnata keskmiseks.
Süüdistatavale karistuse mõistmisel maakohus võttis õigesti arvesse ka asjaolu, et varasemad
karistused ei ole saavutanud oma eesmärki ning J. Šmeljov jätkas süütegude toimepanemist.
Seejuures tuleb arvestada, et J. Šmeljovi kuritegelik käitumismall pole muutunud ning ta jätkab
just 1. raskusastme röövimiste toimepanemist.


                                                                                              3
Ringkonnakohus märgib, et vastavalt kohtupraktikas välja kujunenud arusaamale tuleb
karistuse mõistmisel võtta lähtepunktiks karistusseadustiku eriosa normi sanktsiooni keskmine
määr. Seejärel tuvastatakse süüdistatava süü suurus ning karistust kergendavad ja raskendavad
asjaolud, mille põhjal saadakse konkreetse süüdlase süü suurusele vastav karistuse määr
(RKKKo nr 3-1-1-77-11, p 11 nr 3-1-1-52-13, p 19). Selliselt maakohus jõudis õigele
järeldusele, et süüdistatavale on võimalik mõista karistuse alla ettenähtud sanktsiooni keskmist
määra (milleks on KarS § 200 lg 2 puhul 9 aastat vangistust), kuid mitte mingil juhul
alammääras või selle lähedasena.
Maakohus leidis seega ainuõigesti, et arvestades J. Šmeljovi isikut ning asjaolu, et ta on oma
käitumisega näidanud, et ei ole suuteline vabaduses õiguskuulekalt elama, karistuse
eesmärkide saavutamiseks tuleb süüdistatavat karistada ainult reaalse vangistusega. Maakohtul
sisuliselt puudus teine käitumisalternatiiv, kuna Jevgeni Šmeljovile inkrimineeritud kuritegu on
toime pandud pärast Harju Maakohtu 29.08.2014.a otsusega mõistetud karistuse kandmiselt
ennetähtaegselt vabastamist (Harju Maakohtu 12.01.2016.a määruse alusel on süüdistatav
28.01.2016.a (I kd, lk 189-190) vabastatud tingimisi enne tähtaega, katseajaga kuni
07.09.2016), seega liitkaristust mõistes oma otsusega mõistetavale karistusele liitis maakohus
õigesti eelmise otsusega mõistetud karistuse ärakandmata osa, milleks on 7 kuud ja 8 päeva
vangistust. Seega õige on Jevgeni Šmeljovile mõistetud lõpliku ärakandmisele kuuluv karistus
- 4 aastat 7 kuud ja 8 päeva vangistust.

7. Eeltoodud põhistusel leiab kriminaalkolleegium üksmeelselt, et esitatud apellatsioon on
ilmselgelt põhjendamatu ning tuleb juhindudes KrMS § 326 lg 3 jätta läbi vaatamata ja
maakohtu otsuse seega muutmata.



Allkirjastatud digitaalselt




                                                                                              4

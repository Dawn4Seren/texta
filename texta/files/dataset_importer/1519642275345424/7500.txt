                                  KOHTUOTSUS
                                       EESTI VABARIIGI NIMEL

    Kohus                               Tartu Ringkonnakohus

    Otsuse tegemise aeg ja koht         9. september 2016 Tartu (kirjalikus menetluses)

    Väärteoasja number                  4-16-1810

    Kohtukoosseis                       Mati Kartau

    Väärteoasi                          Norik Grigorjani süüdistuses LS § 201 lg 2 järgi

    Vaidlustatud kohtulahend            Viru Maakohtu (Narva kohtumaja) 7. aprilli 2016 otsus

    Apellatsiooni esitaja               Menetlusalune isik Norik Grigorjan

    Kohtuväline menetleja               Politsei- ja Piirivalveameti Ida prefektuur,            esindaja
                                        vanemväärteomenetleja Dmitri Narolin
    Menetlusalune isik                  Norik Grigorjan
                                        isikukood 38909270369
                                        elukoht XXX


   RESOLUTSIOON
   Jätta Viru Maakohtu 7. aprilli 2016 otsus muutmata ja apellatsioon rahuldamata.


   Edasikaebamise kord
   Kohtuotsus on tutvumiseks kättesaadav ringkonnakohtu kantseleis 9. septembril 2016.
   Kassatsiooniõiguse kasutamisel tuleb kassatsioon esitada Riigikohtule kirjalikult 30 päeva jooksul
   alates 10. septembrist 2016.
   Kassatsiooni esitamise õigus on menetlusaluse isiku advokaadist kaitsjal, kohtuvälisel menetlejal või
   tema advokaadist esindajal.


   Asjaolud ja menetluse käik
1. Politsei- ja Piirivalveameti (PPA) Ida prefektuuri Narva politseijaoskonna väärteoprotokolli kohaselt
   juhtis Norik Grigorjan 9. märtsil 2016 kell 13.29 Narvas Peterburi mnt 1 juures mootorsõidukit Jaguar
   XP reg nr XXX , omamata vastava kategooria sõiduki juhtimise õigust, kuna juhtimisõigus oli
   kohtuotsusega karistusena ära võetud alates 27. jaanuarist 2016 kuni 26. aprillini 2016, pannes sellega
   toime liiklusseaduse § 201 lg 2 järgi kvalifitseeritava väärteo.
2. PPA Ida prefektuuri Narva politseijaoskonna ennetus- ja menetlustalituse menetlusteenistuse
   vanemväärteomenetleja Dmitri Narolini 10. märtsi 2016 kohtualluvusse saatmisega määrusega
   edastati väärteomaterjalid Viru Maakohtule, et kohaldada N. Grigorjani suhtes aresti.


   Maakohtu otsus
3. Viru Maakohtu 7. aprilli 2016 otsusega tunnistati N. Grigorjan süüdi LS § 201 lg 2 järgi ja karistati 8
   päeva arestiga, millest loeti kantuks 1 päev. Ärakandmisele kuuluva aresti 7 päeva kandmise aja
   alguseks loeti peale kohtuotsuse jõustumist tema arestikambrisse ilmumise päev.
4. Kuna N. Grigorjan osales ainult esimesel kohtuistungil ja järgnevatele ei ilmunud, kuigi oli neist
   teadlik, ning taotles kaitsja osavõttu, siis arutati asja VTMS § 90 lg 1 alusel ilma tema ja kaitsjata.
   Tema poolt soovitud kaitsja adv Vladimir Sadekov kinnitas, et tal pole kokkulepet sõlmitud. Esimesel
   istungil N. Grigorjanile selgitati, et kui tal ei õnnestu kaitsjat saada, peab ta ise ikkagi järgmisele
   istungile tulema, kuid seda ta ei teinud ja taotlust uue kaitsja saamiseks ei esitanud. VTMS § 90 lg 1
   kohaldamise põhjendused on ammendavalt välja toodud maakohtu otsuse lk 2-3.
5. Maakohtus N. Grigorjan põhjendas rikkumist asjaoluga, et ta ei olnud teadlik mootorsõiduki
   juhtimisõiguse äravõtmisest. Ta eeldas, et juhtimisõigus võeti 3 kuuks ära alates 28. oktoobrist 2015,
   s.o Viru Maakohtu otsuse kuulutamise kuupäevast, mitte aga alates selle otsuse jõustumisest 27.
   jaanuaril 2016.
6. Maakohus leidis, et kuivõrd ta oli isiklikult esitanud apellatsiooni Viru Maakohtu 28. oktoobri 2015
   kohtuotsuse peale, siis oli talle teada, et tuleb oodata nimetatud otsuse jõustumist. Maakohtu hinnangul
   ei kasutanud ta oma menetlusõigusi heauskselt ning põhjustas ise olukorra, kus ta ei olnud teadlik
   juhtimisõiguse äravõtmise jõustumise täpsest kuupäevast. Juhul kui ta suhtunuks oma
   menetlusõigustesse heauskselt ja tähelepanelikult ning oleks tutvunud tema suhtes tehtud otsustustega,
   olnuks ta teadlik, et temalt on alates 27. jaanuarist 2016 mootorsõiduki juhtimisõigus ära võetud.
   Taolistel asjaoludel on tegemist KarS § 18 lg 3 mõttes hooletusest toimepandud teoga, mis on üks
   ettevaatamatuse liikidest. KarS § 15 lg 3 kohaselt on väärteona karistatav nii tahtlik kui ka
   ettevaatamatu tegu. Eeltoodud põhjendused on üksikasjalikult välja toodud maakohtu otsuse lk 4-5.
7. Karistust mõistes leidis kohus (otsuse lk 5), et N. Grigorjani ei ole võimalik mõjutada edaspidi
   süütegude toimepanemisest hoiduma rahatrahviga ning talle tuleb mõista karistuseks arest. Teda on
   varem korduvalt erinevate liiklusalaste rikkumiste eest karistatud nii rahatrahvi kui arestiga, kuid need
   ei ole teda mõjutanud hoiduma uute rikkumiste toimepanekust ega suunanud teda hoolikamalt käituma.
   Ainuüksi 2015 aastal on tema suhtes tehtud 6 väärteootsust seoses liiklusalaste rikkumistega. See
   näitab, et tema näol on tegemist isikuga, kes teadlikult ja järjepidevalt eirab liiklusnõudeid ning seab
   seeläbi ohtu kaasliiklejate tervise ja vara. Kui lähtuda üksnes N. Grigorjani retsidiivsusest ja menetluse
   esemeks oleva teo objektiivsetest asjaoludest, siis maakohtu arvates vääriks kõnealune rikkumine
   maksimaalsele lähedast karistust. Samas ei saa aga karistuse määra osas jätta tähelepanuta, et tegu oli
   pandud toime hooletusest. Seetõttu pidas maakohus põhjendatuks mõista karistus alla sanktsiooni
   keskmise määra – 8 päeva aresti.


   Esitatud apellatsioon
8. Maakohtu otsuse peale esitas apellatsiooni N. Grigorjan, kes palub asendada talle mõistetud aresti
   üldkasuliku tööga. Ta leiab, et kuna ei olnud teadlik mootorsõiduki juhtimisõiguse äravõtmise täpsest


                                                       2
   kuupäevast ja arvas, et see hakkas kehtima otsuse tegemisest, s.o alates 28. oktoobrist 2015, siis tema
   arvates 3 kuud sai täis 28. jaanuar 2016 ning peale seda oli tal jälle juhtimisõigus olemas. Seetõttu on
   arest liiga karm karistus. Lisaks sellele on talle arusaamatu, miks maakohus käesolevat asja arutas ilma
   tema ja kaitsja osavõtuta, kuigi ta taotles kaitsjat.
9. Tartu Ringkonnakohtu 30. augusti 2016 määrusega anti võimalus kohtuvälise menetleja esindajale
   esitada oma seisukoht apellatsiooni kohta. Kohtuvälise menetleja esindaja D. Narolin vastas, et on
   nõus kirjaliku menetlusega ja maakohtu otsuse põhjendustega.


   Ringkonnakohtu seisukoht
10. Tartu Ringkonnakohus jätab Viru Maakohtu 7. aprilli 2016 otsuse muutmata ja apellatsiooni
    rahuldamata.
11. Algul ringkonnakohus käsitleb väidetavat väärteomenetlusõiguse rikkumist ja seejärel mõistetud
    karistust.
12. Ringkonnakohus ei tuvastanud maakohtu poolt väärteomenetlusõiguse rikkumist.
13. VTMS § 90 lg 1 kohaselt kui menetlusalusele isikule ja tema kaitsjale on asja arutamise aeg ja koht
    teatavaks tehtud ning nad on kutse enne asja arutamist kätte saanud, kuid ei ole taotlenud asja arutamise
    edasilükkamist või kui edasilükkamise taotlus ei ole rahuldatud, arutatakse asja ilma menetlusaluse
    isikuta või tema kaitsjata.
14. Esimesel kohtuistungil 10. märtsil 2016 N. Grigorjan taotles oma väidetava lepingulise kaitsja adv V.
    Sadekovi osavõttu. See taotlus rahuldati, istung lükati edasi ja N. Grigorjanile selgitati, et kui tal ei
    õnnestu kaitsjat saada, peab ta ise ikkagi järgmisele istungile tulema (lk 23 pöördel). N. Grigorjan
    andis allkirja, et on teadlik järgmisest istungist 15. märtsil 2016 (lk 25).
15. Järgmine istung 15. märtsil 2016 lükati edasi, sest N. Grigorjan ei ilmunud ja mitteilmumise põhjust
    ei teatanud. Maakohus võttis telefoni teel ühendust adv V. Sadekoviga, kes palus asja arutamise edasi
    lükata, sest tal pole veel konkreetset lepingut N. Grigorjaniga (lk 27). Kaitsjale sobiv uus aeg oli 24.
    märts 2016 ja see ka määrati järgmiseks istungi ajaks.
16. Asja sisulise arutamise istungile 24. märtsil 2016 N. Grigorjan ei ilmunud ning mitteilmumise põhjust
    isiklikult ei teatanud. Samas N. Grigorjan oli istungi ajast teadlik, seda näitab kellegi A.P. e-kiri,
    millest nähtub, et hetkel N. Grigorjan ei ole Eestis. Lisaks sellele soovib ta endale uut kaitsjat leida.
    Kirja lõpus on märgitud, et otsusest selles asjas või võimalikust asja arutamise edasilükkamisest saab
    N. Grigorjani teavitada ainult telefoni teel (lk 32). Enne istungit maakohus võttis telefoni teel ühendust
    adv V. Sadekoviga, kes kinnitas, et mingit lepingut tal selles asjas N. Grigorjaniga sõlmitud ei ole.
    Maakohus leidis, et kuna N. Grigorjan oli istungitest teadlik, tal oli piisavalt aega endale kaitsja leida,
    ta ise ei võtnud kohtuga ühendust, et veelkord taotleda edasilükkamist, siis on alus asi sisuliselt ilma
    tema osavõtuta VTMS § 90 lg 1 alusel ära arutada (lk 34 pöördel).
17. Ringkonnakohus eeltoodu alusel leiab, et maakohus järgis väärteomenetlusõiguse sätteid ning
    õigustatult kohaldas VTMS § 90 lg 1 põhimõtteid (vt ka käesoleva otsuse punkt 4).
18. Maakohus on N. Grigorjanile mõistetud karistuse liiki ja määra igakülgselt põhjendanud (vt käesoleva
    otsuse punkt 7) ning ringkonnakohus nõustub nende põhjendustega. N. Grigorjan ei ole maakohtult
    taotlenud aresti asendamist üldkasuliku tööga. Kuna isikut on korduvalt sarnaste süütegude eest
    karistatud, siis ei oleks karistuse asendamine üldkasuliku tööga ka karistuse preventiivsete
    kaalutlustega kooskõlas. Karistuse mõistmisel juba arvestati, et tegu oli pandud toime hooletusest.
    Seetõttu pidas maakohus põhjendatuks mõista karistus alla sanktsiooni keskmise määra – 8 päeva
    aresti. Ringkonnakohus ei leia alust seda karistust veelgi vähendada.



                                                        3
19. Eeltoodu alusel ja juhindudes VTMS § 145 lg-st 1 ja § 147 lg 1 p-st 1 jääb maakohtu otsus muutmata
    ja apellatsioon rahuldamata.


   (allkirjastatud digitaalselt)
   Mati Kartau
   Kohtunik




                                                    4

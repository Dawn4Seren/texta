                                                                                    4-15-10229




                             KOHTUMÄÄRUS

Kohus                                  Tallinna Ringkonnakohus, kriminaalkolleegium

Määruse tegemise aeg ja koht           7. jaanuar 2016. a, Tallinn, kirjalik menetlus
Kriminaalasja number                   4-15-10229

Kohtukoosseis                          Meelika Aava

Vaidlustatud kohtulahend               Harju Maakohtu 2. detsembri 2015. a määrus, millega
                                       jäeti Mark Ingerjase esitatud kaebus läbi vaatamata.


Kaebuse esitaja ja kaebuse liik        Mark Ingerjas (39002220449), määruskaebus



RESOLUTSIOON
Jätta Harju Maakohtu 2. detsembri 2015. a määrus muutmata ja määruskaebus
rahuldamata.

Edasikaebamise kord
Määrus on lõplik ja ei kuulu edasikaebamisele (VTMS § 198).


ASJAOLUD JA MENETLUSE KÄIK
1.      Mark Ingerjas esitas 25.11.2015. a Harju Maakohtule kaebuse Politsei- ja
Piirivalveameti Põhja prefektuuri Kesklinna politseijaoskonna ennetus- ja menetlustalituse
menetlusteenistuse 05.11.2015. a otsusele väärteoasjas nr 2316,15,012888, millise otsusega
karistati L D KarS § 218 lg 1, 3 - § 251 järgi kvalifitseeritud väärteo toimepanemise eest
rahatrahviga 64 eurot.

2.      Harju Maakohus jättis 02.12.2015. a määrusega M. Ingerjase kaebuse läbi vaatamata ja
tagastas selle esitajale juhindudes VTMS §-dest 114 lg 1, 3, 4; 118 lg 2 p 1,2; 193.
Kohtu põhjenduste kohaselt ei ole kohtuvälise menetleja otsus tehtud M. Ingerjase suhtes. M.
Ingerjas märgib, et ta on menetlusaluse isiku poeg. Samuti ei ole kohtule lisatud dokumente selle
kohta, et M. Ingerjas oleks menetlusaluse isiku eestkostja või et tal oleks muud seadusest
tulenevad õigused menetlusalust isikut kohtus esindada. Seega puudub M. Ingerjasel õigus L. D
suhtes tehtud väärteootsuse vaidlustamiseks. Samuti ei ole esitatud tõendeid, mis kinnitaksid M.
Ingerjase õigust osaleda menetluses kaitsjana. Kohus viitas ka sellele, et esitatud kaebus oli ka
allkirjastamata, kuigi oli M. Ingerjase nimel koostatud. Seega puudus kohtul võimalus hinnangu
andmiseks, kes kaebuse kohtule esitanud on.
Kohus märkis ka seda, et esitatud kaebus ei olnud tähtaegne, see oli esitatud hilinemisega ning
kaebuse esitamise tähtaja ennistamist ei taotletud.

                                                                                                    1
                                                                                     4-15-10229

3.      Tallinna Ringkonnakohtule laekus 06.01.2016. a M. Ingerjase kaebus, mis on faktiliselt
sama, mis esitati 25.11.2015. a Harju Maakohtule vaidlustamaks L. Dõ suhtes tehtud kohtuvälise
menetleja otsust. Ka koostamise kuupäevaks on märgitud 24.11.2015. a. Juurde on lisatud
seletuskiri selle kohta, miks esitati maakohtule kaebus hilinemisega ning 14.12.2015. a koostatud
volikiri, millega L. D volitab oma poega M. Ingerjast kohtusse esitama kaebust.

RINGKONNAKOHTU SEISUKOHT
4.     Ringkonnakohus, tutvunud maakohtu määruse, esitatud kaebuse ja sellele lisatud
dokumentidega, on seisukohal, et maakohtu määrus on seaduslik ja põhjendatud ega kuulu
tühistamisele.

Esmalt selgitab ringkonnakohus, et kuivõrd maakohus jättis M. Ingerjase esitatud kaebuse
sisuliselt läbi vaatamata, on ringkonnakohtu pädevuses anda hinnang vaid kaebuse läbi
vaatamata jätmise seaduslikkusele ja põhjendatusele. Sisulised argumendid, mis puudutavad
väärteo toimepanemist, jätab ringkonnakohus tähelepanuta ega anna neile hinnangut.

Ringkonnakohus leiab, et maakohus on seaduslikult ja põhjendatult jätnud M. Ingerjase kaebuse
läbi vaatamata seetõttu, et kaebuse esitajal puudub õigus L. D kohta tehtud väärteootsuse
vaidlustamiseks.

Riigikohus on lahendis 3-1-1-156-05 selgitanud, et Riigikohtu põhiseaduslikkuse järelevalve
kolleegiumi poolt kohtuasjas nr 3-4-1-8-05 (RT III 2005, 19, 192) tehtud otsuses on rõhutatud,
et Eesti õiguskord ei tunnista üldjuhul kaebuse esitamist teiste isikute või avaliku huvi kaitseks.
Seega saab kaebust esitada vaid seaduses sätestatud korda järgides. VTMS § 114 lg 1 määrab ära
kellel on õigus vaidlustada kohtuvälise menetleja otsust ning selleks isikuks on vaid
menetlusosaline. VTMS § 16 kohaselt on menetlusosaliseks menetlusalune isik ja tema kaitsja.
M. Ingerjas ei ole käesolevas väärteos menetlusaluseks isikuks ega ka kaitsjaks. Menetlusaluseks
isikuks on L. D ning kaitsjaks saab olla VTMS § 20 tulenevalt isik, kes on advokaat või menetleja
loal muu isik, kes on omandanud õiguse õppesuunal vähemalt riiklikult tunnustatud
magistrikraadi, sellele vastava kvalifikatsiooni Eesti Vabariigi haridusseaduse § 28 lõike 22
tähenduses või sellele vastava välisriigi kvalifikatsiooni. VTMS § 20 p-st 2 tulenevalt tõendab
kaitsja volitusi volikiri. Seadus ei tee erandeid kaebuse esitanud isikute suhtes ning ei näe ette
kaebuse esitamise võimalust volikirja alusel teistele menetlusvälistele isikutele. Käesolevas asjas
ei ole M. Ingerjas esitanud ühtegi dokumenti selle kohta, et tal oleks seaduslik õigus esindada N.
D ning lihtsalt volikirja alusel perekonnaliikmena menetlusaluse isiku eest kaebuse esitamist
seadus ette ei näe.

Eeltoodust tulenevalt on maakohus seaduslikult jätnud M. Ingerjase kaebuse L. D puudutavas
väärteoasjas läbi vaatamata ning tagastanud selle M. Ingerjasele.


5.     Eelnevast tulenevalt ja juhindudes VTMS §-st 194 ja § 147 lg 1 p-st 1, jätab
ringkonnakohus maakohtu määruse muutmata ja määruskaebuse rahuldamata.




/allkirjastatud digitaalselt/




                                                                                                      2

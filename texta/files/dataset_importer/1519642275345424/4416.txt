                                   TARTU HALDUSKOHUS
                                      Tartu kohtumaja
                             KOHTUMÄÄRUS
 Kohtuasja number                   3-16-2095
 Määruse kuupäev ja koht            24. oktoober 2016, Tartu
 Kohtunik                           Maare Aloe
 Kohtuasi                           XXX taotlus riigi õigusabi saamiseks
 Resolutsioon                       Jätta XXX taotlus riigi õigusabi saamiseks rahuldamata.
 Edasikaebamise kord                Määruse peale on õigus esitada määruskaebus Tartu
                                    Ringkonnakohtusse Tartu Halduskohtu kaudu 15 päeva
                                    jooksul arvates määruse kättesaamisest.
 Muud selgitused                    Saata kohtumäärus XXX koos tõlkega vene keelde.

Asjaolud

1. 5. septembril 2016. a saabus Tartu Maakohtusse XXX kiri, mis oli pealkirjastatud kaebusena
ning kust võis muuhulgas aru saada, et isik soovib taotleda menetlusabi. Kuna esitatud kirja täpsem
sisu jäi kohtule arusaamatuks, palus kohus 12. septembri 2016. a kirjaga esitatud pöördumist
täpsustada.

2. 16. septembril 2016. a saabus Tartu Maakohtusse XXX avaldus, kus ta soovis Tartu Maakohtu
12. septembri 2016. a kirja tõlget vene keelde ning täpsustas ka oma varasemat pöördumist.
Avaldusele olid lisatud täidetud riigi õigusabi taotluse vorm ja riigi õigusabi taotleja majandusliku
seisundi teatise vorm. Vaatamata esitatud täpsustustele jäi kohtule XXX pöördumise eesmärk
siiski arusaamatuks, mistõttu palus kohus 28. septembri 2016. a kirjaga esitatud pöördumist
veelkord täpsustada.

3. 10. oktoobril 2016. a saabus Tartu Maakohtusse XXX taotlus, milles ta selgitab oma
pöördumise eesmärki ning esitatud taotlusest võib järeldada, et isik soovib riigi õigusabi
vaidlustamaks Justiitsministeeriumi 8. septembri 2016. a kaebuse tagastamist (dokumendi
registreerimisnumber 11-7/6298-2).

4. Tartu Maakohus 13. oktoobri 2016. a kohtumäärusega edastas taotluse Tartu Halduskohtule.

Kohtu seisukoht

5. Nähtuvalt taotluse sisust mõistab kohus riigi õigusabi taotlust selliselt, et kaebaja soovib õigusabi
tema esindamiseks Justiitsministeeriumi 8. septembri 2016. a kaebuse tagastamise kirja nr 11-
7/6298-2 vaidlustamiseks. Nimetatud kaebuse tagastamine toimus põhjusel, et pöördumine oli
võõrkeelne.
6. Riigi õigusabi seaduse (RÕS) § 7 lg 1 p 1 kohaselt ei anta riigi õigusabi, kui taotleja on ise
võimeline kaitsma oma õigusi.

Kohtu hinnangul on kaebaja ise võimeline kaitsma oma õigusi. Kaebaja on iseseivalt läbinud
korduvalt kohustuslikke kohtueelseid menetlusi ja esitanud kaebusi Tartu Halduskohtule.

Tulenevalt uurimisprintsiibist on kohtul haldusasjades kohustus kaebajat vajadusel suunata ja
abistada. Seega ei ole halduskohtumenetluses esmatähtis, et kaebajal oleksid õigusalased teadmised.
Uurimispõhimõttest tulenevalt selgitab halduskohus enda initsiatiivil välja kaebuse menetlemiseks
vajalikud asjaolud, seadusesätted ning võimaliku kohtupraktika.

7. Kuigi riigi õigusabi saamise esmaseks ja kohustuslikuks eelduseks on taotleja maksejõuetus, on
kohtupraktikas asutud seisukohale, et kui kohus teeb taotluse põhjal kindlaks RÕS § 7 lg-s 1
sätestatud aluse, ei pea kohus enam hindama taotleja majanduslikku seisundit vastavalt RÕS § 6 lg-
le 1. Kuna kohus leiab, et esineb RÕS § 7 lg 1 p-st 1 tulenev kohane alus riigi õigusabi andmisest
keeldumiseks, siis antud juhul puudub vajadus taotleja majandusliku seisundi hindamiseks ja
maksejõuetuse kindlakstegemiseks.

8. Eeltoodust tulenevalt jätab kohus taotleja riigi õigusabi taotluse RÕS § 7 lg 1 p 1 alusel
rahuldamata.


/allkirjastatud digitaalselt/

Maare Aloe
kohtunik




                                               2

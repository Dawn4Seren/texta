                                 MÄÄRUS

Kohus                                Tartu Ringkonnakohus
Kohtukoosseis                        Einar Vene, Madis Ernits, Maili Lokk
Määruse tegemise aeg ja koht         17. august 2016, Tartu
Haldusasja number                    3-16-87
Haldusasi                            Sergei Matvejevi kaebus Viru           Vangla   tegevuse
                                     õigusvastasuse kindlakstegemiseks
Menetluse alus ringkonnakohtus       Sergei Matvejevi määruskaebus Tartu Halduskohtu
                                     21.07.2016. a määruse resolutsiooni p 2 peale
Asja läbivaatamine                   Kirjalik menetlus
Menetlusosalised                     Kaebaja Sergei Matvejev
                                     Vastustaja Viru Vangla
RESOLUTSIOON
Jätta määruskaebus rahuldamata ja Tartu Halduskohtu 21.07.2016. a määruse
resolutsiooni p 2 muutmata, asendades vastavas osas halduskohtu määruse põhjendused
käesoleva määruse põhjendustega.
EDASIKAEBAMISE KORD
Määruse peale võib esitada määruskaebuse otse Riigikohtule 15 päeva jooksul määruse
kättetoimetamisest.

ASJAOLUD JA MENETLUSE KÄIK
1.  Sergei Matvejev esitas 10.01.2016 Tartu Halduskohtule kaebuse Viru Vangla tegevuse
õigusvastasuse tuvastamiseks. Kaebuse kohaselt on Viru Vangla jätnud kaebaja kaebuse
Euroopa Inimõiguste Kohtule edastamata. Kaebaja esitas ka taotluse riigilõivust
vabastamiseks.

2.  Tartu Halduskohus jättis 02.02.2016. a määrusega kaebaja taotluse riigilõivust
vabastamiseks rahuldamata ja andis kaebuse esitajale riigilõivu, summas 15 eurot, tasumiseks
aega 15 päeva arvates määruse jõustumisest. Halduskohus selgitas, et puuduste kõrvaldamata
jätmisel tagastatakse kaebus selle esitajale läbivaatamatult.
3.  Tartu Ringkonnakohus jättis 10.03.2016. a määrusega S. Matvejevi määruskaebuse
rahuldamata ja Tartu Halduskohtu 02.02.2016. a määruse muutmata, täiendades halduskohtu
määruse põhjendusi oma määruse põhjendustega.

4. Riigikohus jättis 28.04.2016. a määrusega S. Matvejevi määruskaebuse menetlusse
võtmata.

5.   Tartu Halduskohus tagastas 16.05.2016. a määrusega S. Matvejevi kaebuse, kuna kaebajal
tuli riigilõiv tasuda hiljemalt 13.05.2016, kuid kaebaja ei olnud riigilõivu tasunud.

6. S. Matvejev esitas 31.05.2016 Tartu Halduskohtu 16.05.2016. a määruse peale
määruskaebuse.

7.   Tartu Halduskohus jättis 07.06.2016. a määrusega S. Matvejevi määruskaebuse käiguta
ning andis kaebajale tähtaja 15 päeva alates määruse kättesaamisest puuduste kõrvaldamiseks,
s. o riigilõivu, summas 15 eurot, tasumiseks.

8. S. Matvejev esitas 19.06.2016 taotluse riigilõivu tasumisest vabastamiseks seoses
maksejõuetusega.

9.  Tartu Halduskohus jättis 21.07.2016. a määrusega S. Matvejevi taotluse riigilõivust
vabastamiseks määruskaebuse esitamisel rahuldamata ning jättis kaebuse veelkord käiguta,
andes kaebajale 15 päeva aega riigilõivu         tasumiseks alates määruse jõustumisest.
Halduskohus märkis, et kaebaja vanglasisese isikukonto väljavõtte kohaselt on kaebajale
laekunud perioodil 31.01.2016–31.05.2016 kokku 247,01 eurot, millest on kinnipidamisi
nõuete ja vabanemisfondi tehtud summas 172,82 eurot. Halduskohtumenetluse seadustiku
(HKMS) § 112 lg 1 p 1 sätestatut arvestades on S. Matvejevi kahekordne keskmine ühe kuu
sissetulek seega              37,10 eurot, s. o (247,01-172,82)/4x2. Kuna käesoleva asja
menetluskulud piirduvad kaebaja jaoks eeldatavasti riigilõivuga summas 15 eurot, mis ei ületa
kahekordset keskmist ühe kuu sissetulekut, siis esineb seadusest tulenev alus menetlusabi
andmisest keeldumiseks.

10. S. Matvejev esitas 08.08.2016 määruskaebuse Tartu Halduskohtu 21.07.2016. a määruse
peale, milles märgib, et tal puuduvad vahendid riigilõivu tasumiseks, kuna ta on suitsetaja
ning tal kulub kuus sigarettide peale 14 eurot, mis on praktiliselt kogu tema kuu sissetulek
vanglas. Riigilõivu tasumiseks tuleb tal suitsetamisest loobuda, kuid kuna ta on suitsetanud 30
aastat, siis ta ei suuda seda nii kiiresti teha.


RINGKONNAKOHTU PÕHJENDUSED
11. Kaebaja esitas määruskaebuse Tartu Halduskohtu 21.07.2016. a määruse resolutsiooni
punkti 2 peale, millega halduskohus jättis tema taotluse määruskaebuse esitamisel riigilõivu
tasumisest vabastamiseks rahuldamata.

HKMS § 112 lg 1 p 1 kohaselt ei anta füüsilisele isikule menetlusabi, kui menetluskulud ei
ületa eeldatavasti menetlusabi taotleja kahekordset keskmist ühe kuu sissetulekut, mis on
arvutatud taotluse esitamisele eelnenud nelja kuu keskmise kuusissetuleku alusel ning millest
on maha arvatud maksud, sundkindlustuse maksed ja seadusest tulenevate


2                                             2
ülalpidamiskohustuste täitmiseks ettenähtud summa, samuti mõistlikud kulud eluasemele ja
transpordile.

Seega tuleb HKMS § 112 lg 1 p 1 kohaselt arvestada taotluse esitamisele eelnenud nelja kuu
sissetulekuid ja väljaminekuid, s. o käesoleval juhul perioodi 19.02.2016–18.06.2016, sest
kaebaja esitas taotluse riigilõivu tasumisest vabastamiseks e. menetlusabi taotluse 19.06.2016.
Halduskohus on seetõttu ebaõigesti võtnud kaebaja sissetulekute ja väljaminekute hindamisel
aluseks perioodi 31.01.2016–31.05.2016. Viru Vangla poolt esitatud S. Matvejevi isikukonto
väljavõtte kohaselt olid perioodil 19.02.2016–18.06.2016 kaebaja sissetulekud 318,85 eurot,
millest tehti kinnipidamisi nõuete- ja vabanemisfondi summas 223,20 eurot.

12. Riigikohtu    üldkogu tunnistas 12.04.2016. a otsusega asjas nr 3-3-1-35-15
HKMS § 112 lg 1 p 1 põhiseaduse vastaseks ja kehtetuks osas, milles see ei võimalda kohtul
isiku sissetulekust maha arvata sättes nimetamata vältimatuid kulutusi. Viidatud otsuse
punkti 51 kohaselt võib kinnipeetavate puhul, kelle kulutused toidule, riietele jne ei ole
vältimatud, sest isiku vastavate vajaduste rahuldamine on piisaval määral tagatud muul viisil,
eeldada, et lisaks seni tunnustatud mahaarvamistele on igakuised kulutused ca 5% ulatuses
töötasu alammäärast vältimatud ning neid ei tule menetlusabi andmisel täpsemalt hinnata.
Kuna 2016. a on Vabariigi Valitsuse 18.12.2015. a määruse nr 139 „Töötasu alammäära
kehtestamine“ § 1 lg 1 kohaselt kuutasu alammäär täistööajaga töötamise korral 430 eurot,
siis tulenevalt Riigikohtu otsusest asjas nr 33-1-35-15 tuleb HKMS § 112 lg 1 p 1
kohaldamisel käesoleval juhul eeldada kaebaja igakuiste vältimatute kulutustena täiendavalt
kulutusi summas 21,50 eurot. Kuigi kaebaja vanglasisese isikukonto väljavõttest ei nähtu, kas
kaupluses tehtud ostud seonduvad vältimatute kulutustega ning vaatamata sellele, et kaebaja
on määruskaebuses märkinud, et tema ostud on eelkõige seotud suitsetamisega, ei pea
Riigikohtu otsuse asjas nr 3-3-1-35-15 punkti 51 kohaselt 5% ulatuses töötasu alammäärast
tehtud igakuiste kulutuste osas neid kulutusi menetlusabi andmisel täpsemalt hindama. Seega
arvestab ringkonnakohus, et käesolevas asjas oli kaupluses tehtud ostudest igakuiselt summas
21,50 eurot tehtud ostude puhul tegemist määruskaebuse esitaja vältimatute kulutustega.

13. Eeltoodust tulenevalt on käesolevas asjas kaebaja HKMS § 112 lg 1 p 1 alusel arvutatud
nelja kuu keskmine sissetulek 4,825 eurot (318,85-223,20-4x21,50)/4x2. Ringkonnakohus
nõustub halduskohtuga, et eeldatavasti piirduvad käesoleva asja menetluskulud kaebaja jaoks
riigilõivuga 15 eurot, sest kaebaja on taotlenud riigilõivu tasumisest vabastamist
määruskaebuse esitamisel Tartu Halduskohtu 16.05.2016. a määruse peale, millega
halduskohus tema kaebuse tagastas. Riigilõivu seaduse § 60 lg 6 kohaselt tasutakse kohtu
määruse peale määruskaebuse esitamisel riigilõivu 15 eurot.

14. Kuna kaebaja HKMS § 112 lg 1 p 1 kohaselt arvutatud nelja kuu keskmine sissetulek on
väiksem kui eeldatavad menetluskulud, siis iseenesest ei ole kaebajale menetlusabi andmine
keelatud, kuid HKMS § 111 lg 1 kohaselt tuleb menetlusabi andmisel hinnata ka kaebuse
perspektiive. HKMS § 111 lg 1 kohaselt antakse menetlusabi taotlejale menetlusabi, kui
menetlusabi taotleja ei suuda oma majandusliku seisundi tõttu menetluskulusid tasuda või kui
ta suudab neid tasuda üksnes osaliselt või osamaksetena ja on piisav alus eeldada, et
kavandatav menetluses osalemine on edukas. Seega, ka vaatamata kaebaja majanduslikule
seisundile ei anta menetlusabi juhul, kui kohus hindab kaebuse edulootusi väheseks.

15. Kaebaja    taotles menetlusabi riigilõivu tasumisest vabastamiseks määruskaebuse
esitamisel Tartu Halduskohtu 16.05.2016. a määruse peale, millega halduskohus tagastas tema
3                                             3
kaebuse, kuna jõustunud on Tartu Halduskohtu 02.02.2016. a määrus, millega jäeti
rahuldamata               S. Matvejevi taotlus riigilõivust vabastamiseks kaebuse esitamisel.
Halduskohtu 02.02.2016. a määruse kohaselt tuli kaebajal tasuda kaebuse esitamisel riigilõiv
summas 15 eurot 15 päeva jooksul arvates 02.02.2016. a määruse jõustumisest. Halduskohtu
02.02.2016. a määrus jõustus Riigikohtu 28.04.2016. a määrusega, millega jäeti S. Matvejevi
määruskaebus menetlusse võtmata. Seega tuli vastavalt halduskohtu 02.02.2016. a määrusele
S. Matvejevil tasuda kaebuse esitamisel riigilõiv hiljemalt 15 päeva jooksul 02.02.2016. a
määruse jõustumisest arvates, s. o hiljemalt 13.05.2016. Haldusasja materjalidest ei nähtu, et
kaebaja oleks riigilõivu tasunud või taotlenud riigilõivu tasumise tähtaja pikendamist.
Halduskohus on 02.02.2016. a määruses selgitanud kaebajale, et riigilõivu tasumata jätmise
korral tagastatakse kaebus selle esitajale läbivaatamatult.

Eeltoodust tulenevalt ei ole ringkonnakohtu arvates alust pidada Tartu Halduskohtu
16.05.2016. a määruse peale esitatud määruskaebust piisavalt edukaks selleks, et vabastada
kaebaja riigilõivu tasumise kohustusest määruskaebuse esitamisel.

16. Sellega jääb Tartu Halduskohtu 21.07.2016. a määruse resolutsiooni p 2 muutmata.
Ringkonnakohus asendab aga vastavas osas halduskohtu määruse põhjendused käesoleva
määruse põhjendustega.



/allkirjastatud digitaalselt/   /allkirjastatud digitaalselt/   /allkirjastatud digitaalselt/
      Madis Ernits                    Einar Vene                          Maili Lokk




4                                               4

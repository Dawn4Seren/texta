                               KOHTUOTSUS
                               EESTI VABARIIGI NIMEL


Kohus                            Harju Maakohus

Kohtukoosseis                    Kohtunik Sirje Õunpuu

Otsuse tegemise aeg ja koht      06. aprill 2016.a, Tallinn, Tartu mnt kohtumaja

Tsiviilasja number               2-15-6679

Tsiviilasi                       XXX hagi XXX vastu elatise suurendamise nõudes
Tsiviilasja hind                 450 eurot
Menetlusosalised ja nende        Hageja XXX(isikukood XXX)
esindajad                        Hageja seaduslik esindaja XXX(isikukood XXX; elukoht
                                 XXX; e-post XXX)
                                 Kostja XXX (isikukood XXX; elukoht XXX; e-post
                                 XXX)
Kohtuistungi toimumise aeg       16. märts 2016.a. Istungil osalesid hageja seaduslik
                                 esindaja XXX ja kostja XXX.



RESOLUTSIOON
    1. Hagi rahuldada.
        2. Muuta Harju Maakohtu 03.01.2013.a määrusega kindlaksmääratud elatise
           suurust ja välja mõista XXX igakuine elatis tütrele XXX(sündinud XXX.a)
           tema ülalpidamiseks suuruses, mis vastab poolele Vabariigi Valitsuse
           kehtestatud kuupalga alammäärast (käesoleval hetkel 215 eurot kuus) alates
           04.05.2015.a kuni lapse täisealiseks saamiseni.
        3. Käesoleva otsuse resolutsiooni punktis 2 väljamõistetud elatis tuleb kanda
           XXX arveldusarvele nr XXX, selgitusega „elatis lapsele“.
        4. XXX on õigus väljamõistetud elatise käsutamiseks.

Menetluskulude jaotus
Menetluskulud jätta poolte endi kanda.

Edasikaebamise kord


                                                                                   1(4)
Pooltel on õigus esitada kohtuotsuse peale apellatsioonkaebus Tallinna Ringkonnakohtule 30
päeva jooksul kohtuotsuse kättesaamisest. Apellatsioonikaebus võidakse lahendada kirjalikus
menetluses, kui kaebuses ei taotleta selle lahendamist istungil.
Seaduses sätestatud alustel võib menetlusosaline taotleda riigipoolset menetlusabi
menetluskulude kandmiseks. Seaduses sätestatud tähtaja järgimiseks peab menetlusabi
taotleja tegema tähtaja kestel ka menetlustoimingu, mille tegemiseks ta menetlusabi taotleb,
eelkõige esitama kaebuse. Kaebuse põhjendamiseks või riigilõivu tasumiseks või kaebuses
esineva sellise puuduse kõrvaldamiseks, mis on seotud menetlusabi taotlemisega, annab
kohus mõistliku tähtaja pärast menetlusabi andmise taotluse lahendamist, kui nimetatud
taotlus ei olnud esitatud põhjendamatult või tähtaja pikendamise eesmärgil. See ei välista
menetlustähtaja ennistamist.

Hageja nõue ja põhjendused
XXX esitas 04.05.2015.a Harju Maakohtule hagiavalduse XXX vastu elatise suurendamise
nõudes.
XXX ja XXX abielust on sündinud tütar XXX(9-aastane). Vanemate abielu on lahutatud ja
laps elab koos emaga. Harju Maakohtu 03.01.2013.a määrusega kinnitati vanemate kokkulepe
elatise maksmise kohta, mille kohaselt XXX tasub lapse ülalpidamiseks igakuist elatusraha
summas 145 eurot. Varasemalt kohtulikult kokkulepitud elatise summa ei ole enam piisav ja
ei vasta elatise miinimumsummale. Taotleb muuta varem kohtuliku kokkuleppega
kindlaksmääratud elatise suurust ja välja mõista kostjalt elatis lapsele tema ülalpidamiseks
seaduses sätestatud miinimumsummas.


Kostja vastuväited
Kostja on kohtule teatanud, et ei tunnista hagi. Tema ei suuda maksta miinimummääras
rahasummat. Kostja ülalpidamisel on ka kaks abikaasa alaealist last, sest nende isad laste
ülalpidamist ei toeta. On valmis tasuma senist summat.

Kohtuotsuse põhjendused
XXX ja XXX abielust on sündinud tütar XXX, kes on käesolevalt 9-aastane. Vanemate
abielu on lahutatud ja laps elab koos emaga. 03.01.2013.a. on Harju Maakohtu määrusega
kostjalt välja mõistetud elatis suuruses 145 eurot. Nimetatud summas leppisid vanemad
kokku. Kostja on elatist tasunud. Kostja on uuesti abiellunud 23.08.2013.a. Abikaasa on
XXX, kellel on kaks alaealist last.
Tulenevalt seadusest (perekonnaseaduse (PKS) §-id 96 ja 97) on vanemad kohustatud andma
ülalpidamist oma alaealisele lapsele.
PKS § 120 lõike 4 kohaselt ühine hooldusõigus ei välista last kasvatava vanema õigust
esitada teise vanema vastu hagi lapse ülalpidamise väljamõistmiseks. PKS § 100 lõiked 1 ja 2
sätestavad, et ülalpidamist antakse üldjuhul raha perioodilise maksmisega (elatis) ning
alaealise lapse vanem täidab lapse ülalpidamise kohustust elatise maksmise teel eeskätt juhul,
kui ta ei ela lapsega koos või kui ta ei osale lapse kasvatamises.
Vastavalt PKS §-le 99 määratakse ülalpidamise ulatus kindlaks lapse vajadustest ja tema
tavalisest elulaadist lähtudes. Seejuures arvestatakse lapse kõiki eluvajadusi, sealhulgas tema
võimete ja kalduvuste kohase haridusega seotud kulutusi, samuti tema kasvatamise kulutusi.
Igakuine elatis ühele lapsele ei või olla väiksem kui pool Vabariigi Valitsuse kehtestatud
kuupalga alammäära.


                                                                                          2(4)
Hageja on taotlenud elatise väljamõistmist suuruses, mis vastab Vabariigi Valitsuse
kehtestatud minimaalmäärale. Alates 01.01.2016.a. on see 215 eurot.
Kostja väitel on tema ülalpidamisel ka tema abikaasa ja viimase 2 alaealist last. Samuti peab
tasuma igakuiselt korteri soetamiseks võetud pangalaenu. Seepärast ei suuda oma tütrele
elatist maksta isegi minimaalmääras, sest soovib, et ta saaks iseendale võimaldada inimväärse
toimetuleku. Samas on kostja väitnud, et tema abikaasa siiski töötab, kuid abikaasa palk kulub
tervenisti tema laste ülalpidamiseks. Seega kostja abikaasa töötab ja kostja poolt ei ole välja
toodud ühtegi asjaolu, miks ta peaks ülal pidama oma tööjõulist abikaasat. Kostjal ei ole ka
kohustust ülal pidada abikaasa lapsi. Kostja poolt kohtule esitatud abikaasa laste
sünnitunnistustest nähtuvalt on neil lastel oma isad, kelle kohustus on laste ülalpidamine.
Kostja ainsaks ülalpeetavaks on hageja s.o. tema tütar.
Hageja ema töötasutõendi kohaselt on XXX igakuine sissetulek 487 eurot (bruto). Samal ajal
isa töötasutõendi kohaselt on XXX igakuine sissetulek 660 eurot (bruto). 04.03.2016.a.
tõendi kohaselt töötab XXX XXX OÜ-s ning tema tunnitasu on 3.50 eurot. Kohus ei saa
sellise sisu ja vormiga tõendit arvestada töötasu tõendina.
Kohtuistungil on hageja seaduslik esindaja teatanud, et kostja on laenuga ostetud korterist
välja kolinud ja korteri andnud üürile, XXX sõidab hea autoga, mis tõendab, et kostja
majanduslik olukord ei ole sugugi kriitiline. Kostja neid väiteid ei vaidlustanud.
Kostja taotleb lähtudes PKS § 102 lõikest 2 määrata väljamõistetava elatise suurus alla
seaduses sätestatud miinimummäära, mis võimaldaks temale ja tema perele inimväärse
toimetuleku.
PKS § 102 lõige 2 sätestab, et vanem ei vabane oma alaealise lapse ülalpidamise kohustusest
ka olukorras, kus tema varalist seisundit arvestades ei ole ta võimeline andma ülalpidamist,
kahjustamata enese tavalist ülalpidamist. Sellisel juhul peab vanem kasutama tema käsutada
olevaid vahendeid enda ja lapse ülalpidamiseks ühetaoliselt. Kohus võib mõjuval põhjusel
siiski vähendada elatist alla seaduses kindlaksmääratud minimaalmäära.
Mõjuvaks põhjuseks võib olla muu hulgas vanema töövõimetus või olukord, kus vanemal on
teine laps, kes elatise väljamõistmisel perekonnaseaduse § 101 lõikes 1 sätestatud määras
osutuks varaliselt vähem kindlustatuks kui elatist saav laps.
Kohus on eelnevalt tuvastanud, et XXX ainsaks ülalpeetavaks on tema tütar XXX. Lähtudes
eeltoodud PKS § 102 lg 2 sisust, millele ka kostja viitas, siis kui vanem ei suuda last ülal
pidada kahjustamata enese ülalpidamist, peab vanem kasutama tema käsutada olevaid
vahendeid enda ja lapse ülalpidamiseks ühetaoliselt. Kui arvestada, et palgatõendi kohaselt oli
kostja igakuine töötasu (neto) 540 eurot (tl 13), siis nimetatud summa kostja ja tema tütre
vahel ühetaolisel jagamisel kummalegi jääks 270 eurot. Samas hageja on taotlenud elatist
minimaalmääras, mis hetkel on 215 eurot. Arvestades, et tegemist on 37-aastase mehega,
kelle töövõime ei ole piiratud ja kellel puuduvad teised ülalpeetavad, tuleks XXX eelkõige
mõelda oma alaealise tütre XXX inimväärsele toimetulekule.
TsMS § 497 kohaselt, kui elatisnõude aluseks olevad asjaolud muutuvad, võib kumbki pool
nõuda elatise suuruse muutmist hagimenetluses. Sama toetab ka TsMS § 459 lg 1, mis
sätestab, et pärast otsuse, millega kostjalt mõisteti välja perioodilised maksed või kohustati
kostjat täitma muid korduvaid kohustusi, jõustumist on poolel õigus uues hagis nõuda
maksete suuruse muutmist otsuses, kui oluliselt on muutunud maksete suurust või kestust
mõjutavad asjaolud, mille alusel on tehtud nõude rahuldamise otsus ja hagi esitamise aluseks
olevad asjaolud on tekkinud pärast asja arutamise lõpetamist, mille kestel oleks võinud
haginõuet suurendada või vastuväiteid esitada. Tulenevalt TsMS § 459 lg 2 võib otsust muuta
alates uue hagi esitamise ajast. Seega tuleb muuta väljamõistetud elatise suurust alates
käesoleva hagi esitamisest, s.o. alates 04.05.2015.a.

                                                                                          3(4)
Menetluskulud jätta poolte endi kanda.



/allkirjastatud digitaalselt/
Sirje Õunpuu
Kohtunik




                                         4(4)

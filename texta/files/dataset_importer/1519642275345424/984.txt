                        KOHTUMÄÄRUS
 Kohus                               Tallinna Halduskohus

 Kohtunik                            Elle Kask

 Määruse tegemise aeg ja koht        12.12.2016, Tallinn

 Haldusasja number                   3-16-1977

 Haldusasi                           OÜ Ravis ja V.P.i (P.) kaebus.

 Menetlusosalised                    Kaebajad: OÜ Ravis ja V.P.

 RESOLUTSIOON                        1. Tagastada OÜ Ravis ja V.P.i kaebus läbivaatamatult.
                                     2. Määrus edastada kaebajatele.


 Edasikaebamise kord                 Kohtumääruse peale on õigus esitada määruskaebus
                                     Tallinna Ringkonnakohtule Tallinna Halduskohtu kaudu 15
                                     päeva jooksul arvates määruse kättetoimetamisest.


ASJAOLUD JA MENETLUSE KÄIK

03.10.2016 esitas OÜ Ravis ja V.P. Tallinna Halduskohtule kaebuse. Kaebuses taotletakse ka
menetlusabi kaebuselt riigilõivu tasumisest vabastamiseks.
20.10.2016 kohtumäärusega jättis kohus kaebuse ja menetlusabi taotluse käiguta ning määras tähtaja
puuduste kõrvaldamiseks.
Kohus edastas kohtumääruse kolmel korral tähitud kirjadena kaebajate kaebuses märgitud aadressile
(xxxx Tallinn). Pärast kuute ebaõnnestunud kättetoimetamise katset (24.10.2016, 28.10.2016,
07.11.2016, 11.11.2016, 16.11.2016 ja 21.11.2016) jäeti määrus saaja postkasti.
06.12.2016 esitasid kaebajad kohtule vastuse.


KOHTU SEISUKOHT

Vastavalt Halduskohtumenetluse seadustiku (HKMS) §-le 121 lg 2 p 2 kohus võib tagastada kaebuse
määrusega selle esitajatele, kui kaebusega ei ole võimalik saavutada kaebuse eesmärki.

Kaebuse käiguta jätmise määruses märkis kohus, et kaebaja peab konkreetselt lahti kirjutama, milline
on vaidlustatav toiming või haldusakt, mida soovitakse halduskohtus vaidlustada. Kaebuse täienduses

                                                                                           1
kaebaja viitab, et soovib tühistada Riigi Tugiteenuste Keskuse 19.09.2016 teatist, kuna see on
koostatud mittejõustunud ning ebapädeva dokumendi alusel.

Kohus kordab 20.10.2016 kohtumääruses märgitut. Kohtute Infosüsteemist nähtuvalt on Tallinna
Ringkonnakohus 01.07.2016 asjas nr 2-15-11175 koostanud kaks määrust, millest üks on
edasikaevatav ning millele on esitatud ka 17.08.2016 määruskaebus. Teine Tallinna Ringkonnakohtu
01.07.2016 koostatud määrus asjas nr 2-15-11175 ei ole edasikaevatav ning on jõustunud. Jõustunud
Tallinna Ringkonnakohtu 01.07.2016 määrusega asjas nr 2-15-11175 on V.P.ilt välja mõistetud
riigituludesse TsMS § 190 lg 4 alusel riigilõiv summas 50 eurot.

Tallinna Halduskohtus ei ole võimalik vaidlustada jõustunud Tallinna Ringkonnakohtu 01.07.2016
määrust asjas nr 2-15-11175, millega on V.P.ilt välja mõistetud riigituludesse riigilõiv summas 50
eurot. Samuti ei ole võimalik vaidlustada Riigi Tugiteenuste Keskuse 19.09.2016 koostatud teatist,
kuna tegemist on üksnes teavitava kirjaga, mis ei tekita ega muuda kaebaja õigusi. Kaebaja kohustus
tasuda menetluskuluna 50 eurot on määratud Tallinna Ringkonnakohtu jõustunud 01.07.2016 määruse
resolutsiooni punktis 2 asjas nr 2-15-11175, mitte Riigi Tugiteenuste Keskuse 19.09.2016 koostatud
teatises. Kuna Tallinna Ringkonnakohtu 01.07.2016 määrus asjas nr 2-15-11175 on jõustunud, on
kaebaja kohustatud määrusega välja mõistetud menetluskulu summas 50 tasuma ning käesolevas
menetluses esitatud kaebusega ei ole võimalik viidatud kohustusest vabaneda. Eeltoodust tulenevalt ei
ole võimalik saavutada kaebusega kaebuse eesmärki ning kaebus kuulub tagastamisele HKMS § 121
lg 2 p 2 alusel.

HKMS §-le 121 lg 1 p 2 kohaselt kohus tagastab kaebuse määrusega selle esitajatele, kui kaebus ei
vasta käesoleva seadustiku §-de 37-39 nõuetele, kaebaja ei ole kohtu poolt määratud tähtaja jooksul
puudusi kõrvaldanud ja puudused takistavad asja läbivaatamist. Kaebaja on kohtule esitanud
06.12.2016 kaebuse täienduse, kuid ei ole kõrvaldanud täielikult käiguta määruses viidatud kaebuse
puuduseid. Kohus on seisukohal, et kaebuses esinevad puudused takistavad asja läbivaatamist ning
seetõttu ei ole kohtul võimalik esitatud kaebust menetleda. Kogu kaebuse täienduse tekstist ei ole
võimalik aru saada, kas lisaks eelpool mainitud Riigi Tugiteenuste Keskuse 19.09.2016 teatise
tühistamisele soovib kaebaja esitada veel nõudeid. Kohus leiab, et kaebuse ja kaebuse täienduse
ebamäärasest sisust ei ole võimalik aru saada, mida soovib kaebaja veel vaidlustada ning milliseid
nõudeid esitada.

Kuna kohus tagastab kaebuse, ei võta kohus seisukohta kaebaja menetlusabi taotluse osas.

HKMS § 43 lg 2 kohaselt kaebuse tagastamine ja läbi vaatamata jätmine ei võta õigust pöörduda uuesti
kohtusse. Kaebuse tagastamisel või läbi vaatamata jätmisel loetakse, et kaebus ei ole kohtu menetluses
olnud.




/allkirjastatud digitaalselt/
Elle Kask
Kohtunik



                                                                                             2

                                                                                          1




                               KOHTUMÄÄRUS

Kohtuasja number                2-16-105815

Määruse tegemise aeg ja koht    11 mai 2016 Jõhvi

Kohus                           Viru Maakohus
Kohtunik                        Olev Mihkelson
Kohtujurist                     Airika Pilv

Kohtuasi                        Kiviõli Kinnisvarahoolduse OÜ hagi M. J.´i vastu
                                võlgnevuse nõudes

Menetlustoiming                 Menetluse lõpetamine / Kompromissi kinnitamine /

Kohtuistungi toimumise aeg      Kirjalik menetlus

Menetlusosalised ja nende       Hageja:             Kiviõli Kinnisvarahoolduse OÜ (RK
esindajad                                           10245033, asukoht: Uus 6 Kiviõli)

                                Hageja              Jevgenia Klimina (lepinguline esindaja, e-
                                esindaja:           post: info@condorinkasso.ee )

                                Kostja:             M. J. (IK xxx, elukoht: xxx)

RESOLUTSIOON

1. Võtta Kiviõli Kinnisvarahoolduse OÜ hagi M. J.´i vastu võlgnevuse nõudes menetlusse.

2. Kinnitada Kiviõli Kinnisvarahoolduse OÜ ja M. J.´i vaheline kompromiss, mille
kohaselt:

2.1. Kostja M. J. kohustub tasuma hagejale Kiviõli Kinnisvarahoolduse OÜ 597,76 eurot
(viissada üheksakümmend seitse eurot, 76 senti), s.o 532,76 eurot kogu võlgnevuse
katteks ning 65 eurot menetluskulude katteks.

2.2. Kostja M. J. kohustub võlgnevuse summas 597,76 eurot tasuma igakuiste maksetena
ajavahemikul 30.05.2016 – 30.04.2018 (kaasaarvatud), iga kuu 30. kuupäeval, kuumakse
suurusega 25 (kakskümmend viis) eurot. Esimese makse summas 25 eurot tasub kostja
hiljemalt 30.05.2016 ja viimase makse summas 22,76 eurot hiljemalt 30.04.2018.

2.3. Ülalmärgitud summad kannab kostja hageja esindaja Condor Inkasso OÜ
arveldusarvele nr EE802200221055475142, selgitusega ``kompromiss 2-16-105815 M. J.
``.
                                                                                      2
2.4. Juhul, kui kostja M. J. ei täida nõuetekohaselt käesoleva määruse punktis 2
märgitud kohustusi, s.h eraldi võetuna iga punkti 2 osamakset, on hagejal õigus koheselt
ja ilma kostjale täiendavat tähtaega andmata pöörduda kohtutäituri poole kõigi
käesolevas kokkuleppes kajastatud ja kostja poolt tasumata summade sissenõudmiseks
täies ulatuses.

2.5. Juhul, kui kostja M. J. jätab kohustused nõuetekohaselt täitmata, on võlgnik
kohustatud tasuma viivitusintressi võlasumma jäägilt iga viivitatud päeva eest kuni
võlajäägi tegeliku tagastamise kuupäevani. Viivitusintressi määra suurus on 0,02%
kalendripäevas. Kostja poolt kohustuste rikkumise hetkeks tasutud summad
arvestatakse võlgnevustest maha.

2.6. Käesolevas kompromisslepingus nimeteamata poolte kohtukulud ja kohtuvälised
kulud jäävad poolte endi kanda.

2.7 Pooled kinnitavad, et nad on teadlikud kompromissi sõlmimise ning menetluse
lõpetamisega kaasnevatest õiguslikest tagajärgedest. Pooled on seisukohal, et
kompromissi kinnitamine ja tsiviilasja menetluse lõpetamine ei kahjusta avalikku huvi
ega riku kolmandate isikute õigusi.

3. Pooled lühendavad määruskaebuse esitamise tähtaega 1 (ühe) päevani.

4. Lõpetada menetlus Kiviõli Kinnisvarahoolduse OÜ hagis M. J.´i vastu võlgnevuse
nõudes.

5. Määrus saata menetlusosalistele teadmiseks.

Edasikaebamise kord

Kohtumääruse peale võib esitada määruskaebuse Tartu Ringkonnakohtule Viru Maakohtu
kaudu 1 (ühe) päeva jooksul kohtumääruse kättetoimetamisest alates vastavalt TsMS § 661
lg 4.

ASJAOLUD JA ASJA VARASEM KÄIK

Kiviõli Kinnisvarahoolduse OÜ esitas 17.03.2016.a Pärnu Maakohtule maksekäsu
kiirmenetluse avalduse M. J.´i ja A. V.´i vastu 532,76 euro nõudes. Kohus tegi 11.04.2016
makseettepaneku. M. J. esitas 15.04.2016 nõudele vastuväite. A. V.´i suhtes on avaldaja
esitanud 29.03.2016 avalduse tagasivõtmiseks.

Pärnu Maakohtu 05.05.2016 kohtumäärusega anti maksekäsu kiirmenetluses olev nõue M. J.´i
suhtes üle hagimenetlusse Viru Maakohtule vastavalt TsMS § 486 lg 1 p 1.

10.04.2016 esitasid pooled kohtule kompromissi, mille kohaselt: võlgnik M. J. kohustub
tasuma hagejale Kiviõli Kinnisvarahoolduse OÜ 597,76 eurot, s.o 532,76 eurot kogu
võlgnevuse katteks ning 65 eurot menetluskulude katteks. Võlgnik M. J. kohustub võlgnevuse
summas 597,76 eurot tasuma igakuiste maksetena ajavahemikul 30.05.2016 – 30.04.2018
(kaasaarvatud), iga kuu 30. kuupäeval, kuumakse suurusega 25 (kakskümmend viis) eurot.
Esimese makse summas 25 eurot tasub kostja hiljemalt 30.05.2016 ja viimase makse summas
22,76 eurot hiljemalt 30.04.2018. Ülalmärgitud summad kannab kostja hageja esindaja
Condor Inkasso OÜ arveldusarvele nr EE802200221055475142, selgitusega ``kompromiss 2-
16-105815 M. J. ``. Juhul, kui kostja M. J. ei täida nõuetekohaselt käesoleva määruse punktis
2 märgitud kohustusi, s.h eraldi võetuna iga punkti 2 osamakset, on hagejal õigus koheselt ja
ilma kostjale täiendavat tähtaega andmata pöörduda kohtutäituri poole kõigi käesolevas
kokkuleppes kajastatud ja kostja poolt tasumata summade sissenõudmiseks täies ulatuses.
                                                                                             3
Juhul, kui kostja M. J. jätab kohustused nõuetekohaselt täitmata, on võlgnik kohustatud
tasuma viivitusintressi võlasumma jäägilt iga viivitatud päeva eest kuni võlajäägi tegeliku
tagastamise kuupäevani. Viivitusintressi määra suurus on 0,02% kalendripäevas. Kostja poolt
kohustuste rikkumise hetkeks tasutud summad arvestatakse võlgnevustest maha. Käesolevas
kompromisslepingus nimeteamata poolte kohtukulud ja kohtuvälised kulud jäävad poolte endi
kanda. Pooled kinnitavad, et nad on teadlikud kompromissi sõlmimise ning menetluse
lõpetamisega kaasnevatest õiguslikest tagajärgedest. Pooled on seisukohal, et kompromissi
kinnitamine ja tsiviilasja menetluse lõpetamine ei kahjusta avalikku huvi ega riku kolmandate
isikute õigusi. Pooled lühendavad määruskaebuse esitamise tähtaega 1 (ühe) päevani. Pooled
paluvad lõpetada menetlus Kiviõli Kinnisvarahoolduse OÜ hagis M. J.´i vastu võlgnevuse
nõudes.

KOHTUMÄÄRUSE PÕHJENDUSED

Kohus, tutvunud asja kirjalike materjalidega, leiab, et poolte taotlus on põhjendatud ja kuulub
rahuldamisele.

Tsiviilkohtumenetluse seadustiku (TsMS) § 486 lg 1 p-de 2 ja 3 alusel makseettepaneku
koostanud kohus jätkab asja menetlemist hagimenetluses või annab asja hagimenetluses
menetlemiseks üle maksekäsu kiirmenetluse avalduses nimetatud kohtule või poolte ühises
taotluses nimetatud kohtule, kui võlgnik esitab õigel ajal makseettepanekule vastuväite ning
avaldaja ei ole sõnaselgelt väljendanud soovi vastuväite esitamise korral menetlus lõpetada;
avaldaja ja võlgnik on enne maksekäsu tegemist esitanud kohtule kirjaliku
kompromissilepingu. Sama paragrahvi lõike 4 kohaselt kohus menetleb kompromissilepingut
käesoleva seadustiku §-des 430 ja 431 sätestatu kohaselt. Kui kohus kompromissi ei kinnita,
jätkab ta asja menetlemist hagimenetluses käesoleva seadustiku §-s 487 sätestatu kohaselt.

TsMS § 428 lg 1 p 4 kohaselt kohus lõpetab menetluse otsust tegemata, kui pooled on
sõlminud kompromissi ja kohus kinnitab selle. TsMS § 430 lg 1 kohaselt pooled võivad
menetluse kuni hagi kohta tehtud lahendi jõustumiseni lõpetada kompromissiga.

10.05.2016 esitasid pooled kohtule taotluse, milles paluvad kinnitada nende vahel sõlmitud
kompromiss ning lõpetada asja menetlus.

TsMS § 430 lg 1 kohaselt, pooled võivad menetluse kuni hagi kohta tehtud lahendi
jõustumiseni lõpetada kompromissiga. Kohus kinnitab kompromissi määrusega.
Pooltevaheline kompromiss on seadusega kooskõlas, mistõttu kohus kinnitab poolte
kompromissi ja lõpetab tsiviilasja menetluse.

Kooskõlas TsMS § 431 lg 1 selgitab kohus menetlusosalistele menetlustoimingu tegemise või
tegemata jätmise tagajärgi, et vastavalt TsMS § 432 menetluse lõpetamise korral seoses
poolte kompromissi kinnitamisega ei või samad pooled sama hagi eseme suhtes esitada uut
hagi.

Täitemenetluse seadustiku § 2 lg 1 p 1 kohaselt juhul, kui kostja ei täida kompromissiga
võetud kohustust, siis hagejal õigus on pöörduda kohtutäituri poole kohtumääruse
sundtäitmiseks.

Eelpooltoodu alusel ja juhindudes TsMS, § 430, § 431 lg 1, § 433, § 463 lg 1, § 465, § 486
lg 4, § 661 kinnitab kohus poolte vahelise kompromissi ja lõpetab tsiviilasjas menetluse.

/allkirjastatud digitaalselt/

Olev Mihkelson
Kohtunik

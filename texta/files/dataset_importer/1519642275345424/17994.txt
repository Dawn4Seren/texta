                          KOHTUOTSUS
                               EESTI VABARIIGI NIMEL
                                     Tagaseljaotsus

Kohus                               Pärnu Maakohus
Kohtunik                            Ruth Sild
Otsuse tegemise aeg ja koht         19. aprill 2016. a Haapsalu kohtumaja
Tsiviilasja number                  2-15-123483
Tsiviilasi                          Osaühing Aktiva Finants hagi Marge Vaino vastu
                                    telekommunikatsiooniteenuste ja järelmaksuga vara
                                    müügilepingust tuleneva võlgnevuse väljamõistmise
                                    nõudes
Tsiviilasja hind                    761,45 eurot
Menetlusosalised ja nende           Hageja Osaühing Aktiva Finants, registrikood 10746479,
esindajad                           asukoht Weizenbergi 20, 10151 Tallinn
                                    Hageja lepinguline esindaja Kadri Timuska, OÜ Julianuse
                                    Õigusbüroo, asukoht A. Weizenbergi 20, 10150 Tallinn, e-
                                    post jurist@julianus.ee
                                    Kostja Marge Vaino, isikukood *, elukoht *
Menetluse staatus                   Kirjalik menetlus
RESOLUTSIOON
1. Rahuldada hagi tagaseljaotsusega.
2. Välja mõista kostjalt Marge Vaino Elisa Eesti AS ja Marge Vaino vahel 29.01.2013. a
sõlmitud liitumislepingu nr * ja 29.01.2013. a järelmaksuga vara müügilepingu nr * lisa * alusel
(nõue loovutatud Elisa 03.12.2014. a Eesti AS-i poolt OÜ-le Aktiva Finants) hageja Osaühing
Aktiva Finants kasuks võlgnevus summas 380,75 (kolmsada kaheksakümmend eurot 75 senti)
eurot ja sissenõutavaks muutunud viivis seisuga 30.10.2015. a summas 380,70 (kolmsada
kaheksakümmend eurot 70 senti) eurot.
3. Tunnistada otsus tagatiseta viivitamata täidetavaks.
4. Edastada otsus menetlusosalistele.

Menetluskulude jaotus ja rahalise suuruse kindlaksmääramine
1. Jätta hageja Osaühing Aktiva Finants menetluskulud kostja Marge Vaino kanda.
2. Välja mõista kostjalt Marge Vaino hageja Osaühing Aktiva Finants kasuks hageja
põhjendatud menetluskulud summas 325 (kolmsada kakskümmend viis) eurot, s.o maksekäsu

                                                                                           1
kiirmenetluse avalduse esitamisel tasutud riigilõiv summas 45 eurot, hagiavalduse esitamisel
tasutud täiendav riigilõiv summas 130 eurot ning hageja õigusabikulud summas 150 eurot.
3. Menetluskuludelt tuleb kostjal Marge Vaino tasuda hagejale Osaühing Aktiva Finants
menetluskulude suurust kindlakstegeva lahendi jõustumisest alates kuni täitmiseni viivist
võlaõigusseaduse § 113 lõikes 1 ettenähtud ulatuses s.o Euroopa Keskpanga
põhirefinantseerimisoperatsioonidele kohaldatav viimane intressimäär enne iga aasta 1. jaanuari
ja 1. juulit, millele lisandub kaheksa protsenti aastas.
4. Jätta rahuldamata hageja taotlus kostjalt menetluskulu väljamõistmiseks summas
137,60 eurot.

Edasikaebamise kord
Hageja võib esitada otsuse peale apellatsioonkaebuse ringkonnakohtule 30 päeva jooksul alates
otsuse kättetoimetamisest, kuid mitte hiljem kui viie kuu möödumisel otsuse avalikult
teatavakstegemisest. Kui apellant soovib asja arutamist kohtuistungil, peab ta seda
apellatsioonkaebuses märkima. Vastasel juhul loetakse, et ta on nõus asja lahendamisega
kirjalikus menetluses.
Kostja võib esitada Pärnu Maakohtule tagaseljaotsuse peale kaja, kui tema tegevusetus, mis oli
tagaseljaotsuse tegemise aluseks, oli tingitud mõjuvast põhjusest. Kaja võib esitada sõltumata
mõjuva põhjuse olemasolust, kui hagile vastamata jätmise puhul oli hagi kostjale või tema
esindajale kätte toimetatud muul viisil kui isiklikult allkirja vastu üleandmisega või
elektrooniliselt või tagaseljaotsust ei võinud seaduse kohaselt teha.
Kaja võib esitada tagaseljaotsuse kättetoimetamisest alates 30 päeva jooksul. Kui tagaseljaotsus
toimetatakse kätte avalikult, võib kaja esitada 30 päeva jooksul alates päevast, kui kostja sai
tagaseljaotsusest või selle täitmiseks algatatud täitemenetlusest teada. Kajalt tasutakse kautsjon,
mis vastab riigilõivule poolelt hagihinnalt, kuid mitte vähem kui 100 eurot ja mitte rohkem kui
1500 eurot. Kajale tuleb lisada kõik asja ettevalmistamise lõpuleviimiseks vajalik koos
dokumentide ja nende lisade ärakirjadega vastavalt menetlusosaliste arvule.

Selgitus menetlusabi taotlejale
Kui menetlusosaline taotleb menetlusabi, peab ta seaduses sätestatud tähtaja järgimiseks tegema
tähtaja kestel ka menetlustoimingu, mille tegemiseks ta menetlusabi taotleb, eelkõige esitama
kaebuse. Kaebuse põhjendamiseks või riigilõivu tasumiseks või kaebuses esineva sellise puuduse
kõrvaldamiseks, mis on seotud menetlusabi taotlemisega, annab kohus mõistliku tähtaja pärast
menetlusabi andmise taotluse lahendamist, kui nimetatud taotlus ei olnud esitatud
põhjendamatult või tähtaja pikendamise eesmärgil. See ei välista menetlustähtaja ennistamist
(TsMS § 187 lg 6).

1. Kirjeldav ja põhjendav osa
1.1. 30.10.2015. a esitas Osaühing Aktiva Finants Pärnu Maakohtule maksekäsu
kiirmenetluse avalduse võlgnikult Marge Vaino 761,45 euro saamiseks. Kohus tegi 10.11.2015. a
võlgnikule makseettepaneku, mida ei õnnestunud mõistliku aja jooksul kätte toimetada.
22.02.2016. a määrusega lõpetas kohus käesolevas asjas maksekäsu kiirmenetluse ja määras, et
asja menetlemist jätkatakse hagimenetluses Pärnu Maakohtu Haapsalu kohtumajas. Maakohus
tegi hagejale ettepaneku nõuetekohase hagiavalduse esitamiseks.
1.2. 21.03.2016. a esitas hageja Osaühing Aktiva Finants Pärnu Maakohtu Haapsalu
kohtumajja hagiavalduse kostja Marge Vaino vastu telekommunikatsiooniteenuste võlgnevuse

                                                                                              2
väljamõistmise nõudes summas 380,75 eurot ja viivise väljamõistmise nõudes summas 380,70
eurot, kokku nõue 761,45 eurot. Hageja nõue aluseks on Elisa Eesti AS ja kostja Marge Vaino
vahel 29.01.2013. a sõlmitud liitumisleping nr * ja 29.01.2013. a sõlmitud järelmaksuga vara
müügileping (lepingu nr * lisa nr *). Elisa Eesti AS loovutas 03.12.2014. a nõude kostja vastu
põhisummas 380,75 eurot hagejale Osaühing Aktiva Finants koos õigusega nõuda
kõrvalnõudeid. Hageja palub võlgnevus kostjalt välja mõista ja jätta menetluskulud kostja kanda,
sh mõista kostjalt hageja kasuks välja hageja menetluskulud, s.o riigilõiv summas 130 eurot ja
45 eurot ning hageja poolt esindajale makstud tasu õigusabi eest summas 287,60 eurot.
Menetluskuludelt palub hageja kostjalt välja mõista menetluskulude suurust kindlakstegeva
lahendi jõustumisest alates kuni täitmiseni viivis VÕS § 113 lg 1 teises lauses sätestatud määras.
Hageja palub hagi rahuldada tagaseljaotsusega kui kostja, kellele kohus on määranud vastamise
tähtaja, ei ole tähtaegselt vastanud.
1.3. Kohus toimetas hagiavalduse koos menetlusse võtmisega määrusega kostjale isiklikult
allkirja vastu üleandmisega kätte 01.04.2016. a /tlk 75-77/. Kohus määras kostjale vastamiseks
tähtaja 14 päeva /tlk 66-69/, mistõttu kostja kirjaliku vastuse esitamise tähtaeg oli 15.04.2016. a.
Kostja ei ole kohtule esitanud kirjalikku vastust hagiavaldusele, seega loetakse hageja faktiväited
kostja poolt omaks võetuks TsMS § 407 lg 1 alusel.
1.4. Tsiviilkohtumenetluse seadustiku § 444 lg 3 alusel teeb kohus käesolevas tsiviilasjas
tagaseljaotsuse ilma põhjendava osata, kuid kuna menetluskulude osas kohus ei pea hageja
toodud menetluskulusid täies ulatuses põhjendatuks, toob kohus välja seisukoha hageja
menetluskulude osas.
2. Menetluskulude jaotus ja rahalise suuruse kindlaksmääramine
2.1. Pärnu Maakohtule 21.03.2016. a hageja esitatud menetluskulude nimekirja kohaselt
palub hageja kostjalt välja mõista hageja kasuks hageja kantud menetluskulud, s.o maksekäsu
kiirmenetluse avalduse esitamisel tasutud riigilõiv summas 45 eurot, hagi esitamisel tasutud
täiendav riigilõiv summas 130 eurot ja õigusabikulud summas 287,60 eurot /tlk 48/. Hageja palub
kostjalt välja mõista menetluskulude suurust kindlakstegeva lahendi jõustumisest kuni täitmiseni
menetluskuludelt viivis VÕS § 113 lõikes 1 ettenähtud ulatuses /tlk 16/.
2.2. TsMS § 163 lg 1 ja 2 kohaselt hagimenetluse kulud kannab pool, kelle kahjuks otsus
tehti. Pool, kelle kahjuks otsus tehti, hüvitab teisele poolele muu hulgas kohtumenetluse tõttu
tekkinud vajalikud kohtuvälised kulud. Vastavalt TsMS § 173 lg-le 1 ja 2 esitab asja menetlenud
kohus menetluskulude jaotuse menetlusosaliste vahel kohtuotsuses või menetlust lõpetavas
määruses. Asja järgmisena menetleva kohtu lahendis esitatakse kogu seni kantud menetluskulude
jaotus. Menetluskulude jaotuses näeb kohus ette, millised menetluskulud keegi
menetlusosalistest peab kandma.
TsMS § 174 lg 1 kohaselt menetluskulude rahalise suuruse määrab menetluskulude jaotuse alusel
vajalikus ja põhjendatud ulatuses kindlaks asja menetlev kohus samas tsiviilasjas, millega seoses
kulud tekkisid.
2.3. Vastavalt TsMS §-le 138 lg 1 ja 2 on menetluskulud menetlusosaliste kohtukulud ja
kohtuvälised kulud. Kohtukulud on riigilõiv, kautsjon ning asja läbivaatamise kulud.
Hageja on tasunud maksekäsu kiirmenetluse avalduse esitamisel riigilõivu 45 eurot ja
hagiavalduse esitamisel täiendava riigilõivu summas 130 eurot, mis on vältimatud ja põhjendatud
menetluskulud.
2.4. TsMS § 144 p 1 kohaselt on kohtuvälised kulud menetlusosaliste esindajate ja nõustajate
kulud.
TsMS § 175 lg 1 sätestab, et kui menetlusosaline peab menetluskulude jaotust kindlaks määrava
kohtulahendi kohaselt kandma teise menetlusosalise lepingulise esindaja või nõustaja kulud,

                                                                                                3
mõistab kohus esindaja või nõustaja kulud nende rahalise kindlaksmääramise korral välja
põhjendatud ja vajalikus ulatuses. Lepinguline esindaja on menetlusosalist menetluses esindav
advokaat või muu tehinguga määratud esindaja.
2.5. Käesolevas tsiviilasjas on hageja volitanud ennast esindama Osaühingu Julianuse
Õigusbürood ja selle juriste, sh Kadri Timuska't /tlk 46/. Hageja esindamise eest on OÜ Julianuse
Õigusbüroo esitanud hagejale arve esindamise eest kohtumenetluses summas 287,60 eurot /tlk
49/.
2.6. Kohus on seisukohal, et kuna tegemist ei ole keeruka menetlusega, milles kostja
hagiavaldusele vastuväidet ei ole esitanud ning kohtuistungit ei ole toimunud, siis ei ole 287,60
euro suurune õigusabikulude nõue põhjendatud. Kohtuväliste kulude väljamõistmisel tuleb
kostja kanda jätta üksnes vajalikud kulud. Arvestades, et tegemist ei ole keeruka tsiviilasjaga
(tarbijakrediidilepingust tuleneva võlgnevuse nõue) ning mahtu (asjas on hageja esitanud
maksekäsu kiirmenetluse avalduse ja hagiavalduse), peab kohus põhjendatuks hageja
menetluskulusid õigusabile summas 150 eurot.
2.7. TsMS § 172 lg 9 kohaselt maksekäsu kiirmenetluse kulud kannab maksekäsu tegemise
korral ja käesoleva seadustiku §-s 488¹ sätestatud juhul võlgnik, muul juhul avaldaja, kui
seadusest ei tulene teisiti. Muus osas kohaldatakse hagimenetluses menetluskulude kohta
sätestatut. Asja edasisel lahendamisel hagimenetluses arvatakse maksekäsu kiirmenetluse kulud
hagimenetluse kulude hulka. Käesolev tsiviilasi on üle antud maksekäsu kiirmenetlusest
hagimenetlusse.
2.8. Eeltoodule tuginedes asub maakohus seisukohale, et kostja peab kandma hageja
menetluskulud, milleks on hageja poolt maksekäsu kiirmenetluse avalduse esitamisel tasutud
riigilõiv 45 eurot ja hagiavalduse esitamisel tasutud täiendav riigilõiv 130 eurot ning põhjendatud
õigusabikulud summas 150 eurot, kokku 325 eurot. Nimetatud summa kuulub kostjalt hageja
kasuks väljamõistmisele.
2.9. TsMS § 177 lg 4 sätestab, et kohus märgib menetluskulude kindlaksmääramist taotlenud
isiku avalduse alusel menetluskulude kindlaksmääramise lahendis, et hüvitamisele kuuluvatelt
menetluskuludelt tuleb tasuda menetluskulude suurust kindlaks tegeva lahendi jõustumisest
alates kuni täitmiseni viivist võlaõigusseaduse § 113 lõike 1 teises lauses ettenähtud ulatuses.
Hageja on kohtule esitatud menetluskulude nimekirjas taotlenud menetluskuludelt viivise
väljamõistmist VÕS § 113 lõike 1 ettenähtud ulatuses. Seega tuleb kostjal tasuda
menetluskuludelt (325 eurot) menetluskulude suurust kindlakstegeva lahendi jõustumisest alates
kuni täitmiseni viivist võlaõigusseaduse § 113 lg 1 teises lauses ettenähtud ulatuses.

3.     TsMS § 468 lg 1 p 2 kohaselt tunnistab kohus tagaseljaotsuse omal algatusel tagatiseta
viivitamata täidetavaks.


(allkirjastatud digitaalselt)
Ruth Sild
kohtunik




                                                                                               4

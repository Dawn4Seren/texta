                       KOHTUMÄÄRUS
Kohus                                Tallinna Ringkonnakohus
Kohtukoosseis                        Eesistuja Virgo Saarmets, liikmed Maret Altnurme ja
                                     Villem Lapimaa
Määruse tegemise aeg ja koht         1. september 2016, Tallinn
Haldusasja number                    3-12-213
Haldusasi                            Risti 1 PRKT OÜ kaebus Rapla Vallavalitsuse
                                     2. jaanuari 2012. a korralduse nr 2 ja 30. aprilli 2012. a
                                     korralduse nr 199 tühistamiseks
Vaidlustatud kohtulahend             Tallinna Halduskohtu 6. jaanuari 2016. a määrus
Menetlusosalised                     Kaebaja – Risti 1 PRKT OÜ, esindaja Tuulikki
                                        Laesson
                                     Vastustaja – Rapla vallavalitsus, esindaja v.adv Mikk
                                       Lõhmus
                                     Kolmas isik – Rappeli Keskus OÜ
Menetluse alus ringkonnakohtus       Risti 1 PRKT OÜ määruskaebus
Asja läbivaatamine                   Kirjalik menetlus


RESOLUTSIOON

Jätta Risti 1 PRKT OÜ määruskaebus rahuldamata ja Tallinna Halduskohtu
6. jaanuari 2016. a määruse haldusasjas nr 3-12-213 resolutsiooni punkt 1 muutmata.


EDASIKAEBAMISE KORD

Määruse peale võib esitada määruskaebuse Riigikohtule 15 päeva jooksul määruse
kättetoimetamisest arvates (HKMS § 121 lg 4, § 235 lg-d 1 ja 3).


ASJAOLUD JA MENETLUSE KÄIK

1.    Rapla Vallavolikogu kehtestas 26.06.2008 otsusega nr 41 Rapla valla Uusküla külas
asuva Koguduse kinnistu, Väljamäe, Jaanilda ja Kopli kinnistute, nendega piirnevate
reformimata riigimaade ning T-15 Tallinn-Rapla-Türi ja T-20141 Rapla-Varbola maantee
vahelise ala detailplaneeringu (Koguduse detailplaneering), millega määrati kindlaks ala
sihtotstarbed ja ehitustingimused. Juurdepääs Koguduse kinnistule oli nähtud ette Kirikumaa
maaüksuse kaudu ning infrastruktuuri olemasolu tagamise kohustus oli Rapla vallal.
Juurdepääs detailplaneeringu alusel moodustatud Risti tn 1 kinnistule (sihtotstarve 100%
ärimaa) oli nähtud ette kinnistu kirdepiiri idapoolse otsa lähedalt Kirikumaa maaüksuselt.
                                                                                   3-12-213


2.    Rapla Vallavolikogu kehtestas 25.08.2011 otsusega nr 80 Põhjakeskuse
detailplaneeringu, mille eesmärgiks oli kaubanduskeskuse rajamiseks vajalike tingimuste
seadmine ja selleks muu hulgas krundipiiride muutmine, ehitustingimuste määramine,
juurdepääsuteede lahendamine, parkimise ja liikluse organiseerimine ning tehnovõrkudega
varustamise lahendamine. Põhjakeskuse detailplaneeringu seletuskirja p 2.14 kohaselt tuleb
planeeringu elluviimiseks ühes etapis välja ehitada kõik kavandatud juurdepääsuteed.
Juurdepääsuteede rajamine Risti tn 1 kinnistule nähti ette samast kohast, kust Koguduse
detailplaneeringuga, ning täiendavalt loodekülje läänepoolsest otsast.

Risti 1 PRKT OÜ esitas 26.09.2011 kaebuse Rapla Vallavolikogu 25.08.2011 otsuse nr 80
tühistamiseks (haldusasi nr 3-11-2305), mille Tallinna Halduskohus jättis 22.04.2013
otsusega rahuldamata. Risti 1 PRKT OÜ esitas halduskohtu otsuse peale apellatsioonkaebuse,
mis on Tallinna Ringkonnakohtu menetluses.

3.     Rapla vald ja Rappeli Keskus OÜ leppisid 20.03.2011 lepingus, 22.08.2011
notariaalses eellepingus ja 18.06.2012 koostöölepingus kuni 30.06.2015 kehtinud
ehitusseaduse § 13 alusel kokku, et Rappeli Keskuse OÜ tagab avalikult kasutatava tee ja
üldkasutatava haljastuse, välivalgustuse ja vihmaveekanalisatsiooni väljaehitamise kuni
ehitusloale märgitud maaüksuseni.

4.    Rapla Vallavalitsus andis 02.01.2012 korraldusega nr 2 Rappeli Keskus OÜ-le
ehitusloa (03.01.2012 väljastatud ehitusluba nr 2733) Rapla Kaubanduskeskuse (ehitusalune
pindala 5241,6 m2) ning teede, platside ja haljasala (pindala 10 776 m2) püstitamiseks Rapla
linnas ja Uusküla külas asuvatele katastriüksustele 67001:001:0170, 66904:001:1111,
66904:001:0196, 66904:001:0195, 66904:001:0197, 66904:001:0198, 66904:001:0285,
66904:001:1112, 66904:001:1100 ja 67001:001:0040.

5.    Rapla Vallavalitsus andis 30.04.2012 korraldusega nr 199 Rappeli Keskus OÜ-le
ehitusloa (04.05.2012 väljastatud ehitusluba nr 3087) Rapla Kaubanduskeskuse
juurdepääsuteede ja insenerivõrkude püstitamiseks Rapla linnas ja Uusküla külas asuvatele
katastriüksustele 66904:001:0285, 66904:001:0202 ning 66904:001:0193.

6.    Risti 1 PRKT OÜ esitas Tallinna Halduskohtule kaebuse Rapla Vallavalitsuse
02.01.2012 korralduse nr 2 ja 30.04.2012 korralduse nr 199 tühistamiseks (Tallinna
Halduskohus liitis 11.06.2012 määrusega haldusasjad nr 3-12-213 ja nr 3-12-1116 ühte
menetlusse). Risti 1 PRKT OÜ-le kuulub Risti tn 1 kinnistu hoonestusõigus, mis piirneb
Põhjakeskuse detailplaneeringuga hõlmatud kinnistutega. Väljastatud ehituslubadega on
lahendatud vaid osa detailplaneeringu kohaselt ühes etapis ehitatavatest juurdepääsuteedest
ning antud õigus ehitada teed, mille puhul ei ole nähtud ette juurdepääsuvõimalusi Risti tn 1
kinnistule. Seeläbi piiratakse kaebaja ligipääsu Risti tn 1 kinnistule ja hoonestusõiguse
käsutamise võimalust.

7.    Rapla Vallavalitsus andis 10.12.2012 korraldusega nr 528 Rappeli Keskus OÜ-le
kasutusloa (12.12.2012 väljastatud kasutusluba nr 3760) Rapla linnas Tallinna mnt 4 asuva
kaubanduskeskuse kasutamiseks. Kasutusluba hõlmab kaubandushoonet ehitusaluse
pindalaga 5032 m2 ning rajatisi, mille moodustavad kaubanduskeskuse krundisisesed teed,
platsid ja haljasalad kogupindalaga 10 995 m2.

Risti 1 PRKT OÜ esitas 09.01.2013 Tallinna Halduskohtule kaebuse Rapla Vallavalitsuse
10.12.2012 korralduse nr 528 tühistamiseks (haldusasi nr 3-13-43), mille Tallinna

                                                                                        2(8)
                                                                                    3-12-213

Halduskohus jättis 13.06.2016 otsusega rahuldamata. Risti 1 PRKT OÜ esitas halduskohtu
otsuse peale apellatsioonkaebuse, mis on Tallinna Ringkonnakohtu menetluses.

8.    Rapla Vallavalitsus andis 21.01.2013 korraldusega nr 2-1.1/17 Rappeli Keskus OÜ-le
ehitise osa kasutusloa (23.01.2013 väljastatud kasutusluba nr 3792) Rapla linnas Tallinna mnt
4 asuvate juurdepääsuteede ja insenerivõrkude kasutamiseks. Kasutusluba hõlmab Risti tn
pikkusega 238 m, Suve tn pikkusega 245 m, survekanalisatsiooni torustikku pikkusega 440 m,
tarbevee torustikku pikkusega 1240 m, tänavavalgustust pikkusega 691 m, reoveepumplat
ehitusaluse pinnaga 4 m2 ning Kagu tn osa kuni piketini PK 0+20C ja Retke tn osa kuni
piketini PK 1+80B.

Risti 1 PRKT OÜ esitas 19.02.2013 Tallinna Halduskohtule kaebuse Rapla Vallavalitsuse
21.01.2013 korralduse nr 2-1.1/17 tühistamiseks (haldusasi nr 3-13-385), mille Tallinna
Halduskohus rahuldas 02.09.2015 otsusega osaliselt, tunnistades vaidlustatud haldusakti
õigusvastaseks. Rapla vald esitas halduskohtu otsuse peale apellatsioonkaebuse, mis on
Tallinna Ringkonnakohtu menetluses.

9.    Tallinna Halduskohus selgitas 08.10.2015 kohtunõudes Risti 1 PRKT OÜ-le, et
kasutusloa väljastamise järgselt ei saa enam nõuda ehitusloa tühistamist. Kuivõrd Tallinna
Halduskohus jättis 02.09.2015 otsusega nr 3-13-385 rahuldamata kaebaja taotluse 21.03.2013
väljastatud kasutusloa nr 3792 tühistamiseks ning halduskohtu otsust ei ole selles osas
vaidlustatud, siis kasutusloa võimalikust õigusvastasusest sõltumata ei saa kohus haldusasjas
nr 3-12-213 enam menetleda 30.04.2012 väljastatud ehitusloa nr 3087 tühistamise nõuet.
Tallinna Ringkonnakohtu menetluses on kaebus 12.12.2012 väljastatud kasutusloa nr 3760
tühistamiseks (haldusasi nr 3-13-43), kuid kuna kasutusluba on kehtiv, siis on selle aluseks
oleva 02.01.2012 ehitusloa korralduse nr 199 kehtivus lõppenud ja ehitusloa tühistamist ei saa
enam nõuda. Kaebajal on võimalus minna tühistamiskaebuselt üle tuvastamiskaebusele, kui
tal on selleks põhjendatud huvi.

10. Risti 1 PRKT OÜ esitas 05.11.2015 taotluse kaebuse muutmiseks, paludes tuvastada
Rapla Vallavalitsuse 30.04.2012 korralduse nr 199 (ja selle alusel väljastatud ehitusloa nr
3087) ning 02.01.2012 korralduse nr 2 (ja selle alusel väljastatud ehitusloa nr 2733)
õigusvastasus. Põhjakeskuse detailplaneeringuga ettenähtud teede ja muu infrastruktuuri välja
ehitamata jätmine puudutab otseselt kaebaja õigusi ning ta kavatseb esitada Rapla valla vastu
kahju hüvitamise nõude. Hüvitamiskaebuse esitamiseks on kasutuslubade õigusvastasuse
tuvastamise kõrval oluline tuvastada ka ehituslubade õigusvastasus. Kahju on tekkinud alates
ehituslubade väljastamisest, sest nõuetekohaste ehituslubade väljastamise korral oleks
kaebajal olnud võimalik oma kinnistut kasutada, sh ehitada kinnistu jaoks vajalikku
infrastruktuuri. Kaebajal on tekkinud varaline kahju hoonestusõiguse tasude, intresside,
tagasimaksetähtaegade pikendamise ja saamata jäänud tulu näol (sh eelnevalt sõlmitud
lepingutest). Samuti on kaebajal tuvastamiskaebuse esitamiseks preventiivne huvi, et vältida
haldusorgani jätkuvat või korduvat õigusvastast tegevust (ärakuulamiskohustuse rikkumine,
detailplaneeringus fikseeritud nõuete täitmata jätmine).

11. Rapla Vallavalitsus andis 30.11.2015 korraldusega nr 484 Risti 1 PRKT OÜ-le
ehitusloa sissesõidutee rajamiseks Uusküla külas Risti tn 1 (katastritunnus 66904:001:0295).
Risti 1 PRKT OÜ oli haldusasjas nr 3-11-2290 muu hulgas taotlenud Rapla Vallavalitsuse
kohustamist viia lõpule Risti tn 1 kinnistule sisse- ja väljasõidu ehitamiseks 29.07.2011
esitatud ehitusloa taotluse menetlus ning tulenevalt 30.11.2015 ehitusloa väljastamisest palus
kaebaja esialgse kohustamisnõude asemel tuvastada vastustaja viivituse õigusvastasus.
Tallinna Halduskohus rahuldas 15.07.2016 osaotsusega nr 3-11-2290 Risti 1 PRKT OÜ

                                                                                         3(8)
                                                                                      3-12-213

kaebuse osaliselt ning tunnistas õigusvastaseks Rapla Vallavalitsuse tegevusetuse Risti tn 1
kinnistule sisse- ja väljasõidu ehitamiseks ehitusloa taotluse menetlemise ajavahemikel
06.11.2012–19.11.2012 ja 15.10.2015–30.11.2015. Risti 1 PRKT OÜ ja Rapla vald esitasid
halduskohtu otsuse peale apellatsioonkaebused, mis on Tallinna Ringkonnakohtu menetluses.

12. Tallinna Halduskohus jättis 06.01.2016 määrusega rahuldamata Risti 1 PRKT OÜ
kaebuse muutmise taotluse (resolutsiooni p 1) ning tühistamiskaebuse HKMS § 121 lg 2 p 2
ja § 152 lg 2 p 1 alusel läbi vaatamata (resolutsiooni p 2). Pärast ehitisele kasutusloa andmist
ei ole võimalik ehitise nõuetelevastavust vaidlustada ehitusloa peale tühistamiskaebuse
esitamisega ja haldusorganil ei ole enam võimalik tunnistada ehitusluba kehtetuks, kuid
põhjendatud huvi olemasolu korral on võimalik taotleda ehitusloa õigusvastasuse tuvastamist
(vt Riigikohtu 30.11.2010 otsus nr 3-3-1-63-10, p 19). HKMS § 49 lg 1 ja § 45 lg 2 alusel ei
ole kaebuse muutmine aktsepteeritav, sest preventiivne huvi, et vastustaja käituks edaspidi
õiguspäraselt ega jätaks kaebajat ehituslubade väljastamise menetlusse kaasamata ning
arvestaks ehituslubade andmisel kehtivast detailplaneeringust tulenevate nõuetega, ei ole
tuvastamiskaebuse esitamiseks piisav. Kaebaja saab võimalikes järgnevates ehitusloa andmise
menetlustes taotleda enda kaasamist haldusmenetlusse ning vajadusel esitada ehitusloa peale
tühistamiskaebuse, mistõttu on tal olemas muud kohased õiguskaitsevahendid.
Põhimõttelisele küsimusele, kas kehtiva detailplaneeringu seletuskirjas sätestatu on
haldusorganile ehitusloa ja sellele järgneva kasutusloa andmisel siduv, antakse vastus
haldusasjas nr 3-13-385. Tegemist ei ole ka olukorraga, kus saaks eeldada identse situatsiooni
kordumist.

Tuvastamiskaebuse esitamine ei ole praegusel juhul lubatav ka tulevikus esitatava kahjunõude
ühe eelduse kindlakstegemiseks. Ehituslubade õigusvastasuse tuvastamine kohtuotsusega ei
hoiaks ära tulevikus tekkida võivat kahju. Load on realiseeritud ning kui tulevikus peaks
ilmnema mingi kahju (nt sadevete valgumine kaebaja kinnistule), siis on kaebajal võimalik
taotleda valminud ehitiste suhtes ehitusjärelevalve läbiviimist ning kahju hüvitamist ehitiste
omanikult. Kaebaja ei ole näidanud, et vaidlustatud ehituslubade alusel praguseks valminud
ehitised oleksid tekitanud tema kinnistul mingi veekahju või liigniiskuse. Ehituslubade
õigusvastasuse tuvastamine ei ole vajalik ka kinnistu kasutamise takistamisest tingitud kahju
tekkimise alguse tuvastamiseks. Kaebaja on seisukohal, et Põhjakeskuse detailplaneeringu
kohaselt tulnuks ehitusluba Risti tn 1 kinnistule juurdepääsuteede ehitamiseks anda (ja teed ka
valmis ehitada) enne kaubanduskeskusele kasutusloa väljastamist. Vaidlusaluste 02.01.2012
ja 30.04.2012 korraldustega väljastatud ehitusload ei saanud seda aga kuidagi välistada. Kui
Põhjakeskuse detailplaneeringust tulenes kohustus ehitada infrastruktuur välja enne
kaubanduskeskusele kasutusloa väljastamist, siis saab väidetav kahju olla põhjustatud
vastustaja tegevusetusest (st detailplaneeringu täitmise tagamata jätmisest) ja
kaubanduskeskusele kasutusloa väljastamisest. Kaebaja ei ole väitnud, et tema kinnistule
juurdepääsuteede rajamiseks ei oleks ehitusluba saanud anda eraldiseisvalt. Asjaolu, et kahju
tekkimise alguseks võiks lugeda 30.04.2012 ehitusloa andmise, on tuvastatav võimaliku
kahjunõude menetlemisel.

13. Risti 1 PRKT OÜ esitas halduskohtu määruse resolutsiooni p 1 peale 21.01.2016
määruskaebuse. Tallinna Halduskohus ei pidanud 05.02.2016 põhjendatuks määruskaebust ise
rahuldada ning edastas selle lahendamiseks Tallinna Ringkonnakohtule.


MENETLUSOSALISTE SEISUKOHAD RINGKONNAKOHTUS



                                                                                           4(8)
                                                                                      3-12-213

14. Risti 1 PRKT OÜ palub määruskaebuses tühistada halduskohtu määruse resolutsiooni
p 1, millega jäeti rahuldamata kaebaja taotlus kaebuse muutmiseks, ning teha asjas uus
määrus, millega rahuldada kaebuse muutmise taotlus ja saata asi halduskohtule
läbivaatamiseks. Halduskohtu seisukoht kaebajal piisava tuvastamisvajaduse puudumise
kohta on ebaõige. Haldusasjas nr 3-13-385 ei lahendata küsimust vastustaja tegevuse
vastavusest Põhjakeskuse detailplaneeringus sätestatud etapilisuse nõudele (st
detailplaneeringu seletuskirja p-st 2.14 tulenevale kohustusele ehitada planeeringulahenduse
elluviimiseks ühes etapis välja kõik kavandatud juurdepääsuteed, mis peavad olema valminud
ja kasutuses juba enne hoonetele kasutusloa andmist). Praegusel juhul on ka piisavalt andmeid
Rapla valla süstemaatilisest väärpraktikast detailplaneeringus selgesõnaliselt sätestatud nõuete
mittejärgimisel, mida kinnitab ka haldusasjas nr 3-13-385 vaidlustatud ehitusloa
õigusvastasuse tuvastamine (selles ei olnud siiski vaidluse all etapilisuse nõude rikkumine,
vaid ehitusprojekti vastuolu detailplaneeringuga). Kaebajal on ilmselgelt preventiivne huvi
vaidlustatud ehituslubade õigusvastasuse tuvastamiseks, sest vastustaja ei ole senini
võimaldanud kaebajale ligipääsu Risti tn 1 kinnistule ning talle ei ole väljastatud ehitusluba
Risti tn 1 kinnistu tehnovõrkude rajamiseks, mis tuli detailplaneeringu järgi ehitada välja koos
juurdepääsuteedega.

Ehituslubade õigusvastasuse tuvastamine on vajalik ka hilisema hüvitamiskaebuse
ettevalmistamiseks. Rapla Vallavalitsuse 30.04.2012 korraldusega nr 199 välja antud
infrastruktuuri ehitusluba ei sisaldanud kõiki detailplaneeringuga ettenähtud juurdepääsuteede
ja tehnovõrkude rajamist. Kuivõrd ehitusluba on antud valikuliselt üksikute,
kaubanduskeskuse teenindamiseks vajalike juurdepääsuteede rajamiseks, arvestamata
detailplaneeringus sätestatud kohustust anda ehitusluba kõigi juurdepääsuteede ja
tehnovõrkude rajamiseks korraga, siis on see õigusvastane. Tähtsust ei oma asjaolu, et kaebaja
kinnistule juurdepääsu rajamiseks oleks ehitusloa saanud anda ka eraldiseisvalt, vaid oluline
on see, et detailplaneeringust tuli vastustajale kohustus anda ehitusluba kogu infrastruktuuri
osas korraga, kuid seda ei ole tehtud (mh pole senini väljastatud ehituslube Risti põiktänava ja
kergliiklusteede väljaehitamiseks). Ka Rapla Vallavalitsuse 02.01.2012 korraldusega nr 2
kaubanduskeskuse püstitamiseks välja antud ehitusluba on õigusvastane, sest
detailplaneeringust tulenevalt ei võinud seda väljastada enne juurdepääsuteedele ja taristule
ehitusloa väljastamist. Halduskohtu seisukoht, et kahju tekkimise algus on tuvastatav ka
hüvitamiskaebuse menetlemisel, on vastuolus HKMS § 45 lg-ga 2 ja menetlusökonoomia
põhimõttega. Kui praeguse asja raames ehituslubade õigusvastasust ei tuvastata, võib kohus
hilisema hüvitamiskaebuse menetlemisel kaebajale heita ette oma õiguste kasutamata jätmist,
millega kaebaja võib minetada võimaluse tuvastada hüvitamisnõude eelduseks olevad
asjaolud.

15. Rapla vald palub 03.02.2016 kirjalikus seisukohas jätta määruskaebus rahuldamata.
Vastustaja on Koguduse ja Põhjakeskuse detailplaneeringute alusel ehitus- ja kasutuslubade
väljastamisel juhindunud kehtivatest õigusaktidest ega ole tegutsenud õigusvastaselt.
Vastustaja on kaebajale väljastanud ehitusload Risti tn 1 kinnistule kaubanduskeskuse,
automaattankla ja sissesõiduteede rajamiseks (vastavalt Rapla Vallavalitsuse 21.07.2014
korraldusega nr 281, 04.08.2014 korraldusega nr 289 ja 30.01.2015 korraldusega nr 484).
Risti 1 PRKT OÜ peamine etteheide kõigis kohtuasjades on seotud sellega, et kaebaja ei saa
kasutada mahasõite Risti tänavalt enda kinnistule, sest Põhjakeskuse detailplaneeringus ei ole
määratud kindlaks tähtaega, millal peavad avalikult kasutatav tee ja vajaminevad tehnovõrgud
olema välja ehitatud. Nii Koguduse kui ka Põhjakeskuse detailplaneeringute kohaselt on
juurdepääsud kaebaja kinnistule nähtud ette eraomandis oleva Risti tn L1 kinnistu (Koguduse
kinnistu) kaudu, mis on EELK Rapla Maarja-Magdaleena Koguduse ja Rappeli Keskus OÜ
kaasomandis. Põhjakeskuse detailplaneeringu lahendusest sõltumata puudub kaebaja

                                                                                           5(8)
                                                                                    3-12-213

kinnistult juurdepääs avalikult kasutatavale teele ning juurdepääsu rajamiseks peab kaebaja
ootama ära tee üleandmise vastustajale või saama maaomanikelt nõusoleku vahepealse ala
kasutamiseks. Kohalikul omavalitsusel ei ole võimalik endal ehitada eramaale teid ja
tehnovõrke ning kinnisasja üleandmise kohustus on seotud avaliku infrastruktuuri
väljaehitamisega Rappeli Keskus OÜ poolt. Vastustajal puudub pädevus ühepoolselt
kohustada kolmandat isikut ehitama lisaks sõiduteele välja ka juurdepääsud kaebaja
kinnistule. Samuti ei olnud vastustajal võimalik väljastada selleks ehituslube kaebajale, sest
kuni 30.06.2015 kehtinud ehitusseaduse § 23 lg 11 kohaselt võis ehitusloa taotluse esitada
maakasutuse või ehitise omanik. Juhindudes 01.07.2015 jõustunud ehitusseadustiku § 39 lg-st
1, väljastas Rapla Vallavalitsus 30.11.2015 korraldusega nr 484 Risti 1 PRKT OÜ-le
ehitusloa sissesõidutee rajamiseks Risti tn 1 kinnistul. Risti 1 PRKT OÜ ei ole lisaks
tõendanud oma subjektiivsete õiguste rikkumist, sest vaidlustatud ehitusload ei ole seotud
kaebajale kuuluva kinnistuga. Samuti ei ole kaebaja suutnud tõendada temale vaidlusaluste
ehituslubade väljastamisega väidetavalt tekkinud kahjulikku tagajärge. Vastustaja hinnangul
ei saanud kõnealuste ehituslubade väljastamine kaebajat mitte kuidagi kahjustada.

16. Rappeli Keskus OÜ palub 02.02.2016 kirjalikus seisukohas jätta määruskaebus
rahuldamata.


RINGKONNAKOHTU PÕHJENDUSED

17. Risti 1 PRKT OÜ ei ole Tallinna Halduskohtu 06.01.2016 määrust vaidlustanud osas,
millega jäeti läbi vaatamata tema kaebus Rapla Vallavalitsuse 02.01.2012 korralduse nr 2 ja
30.04.2012 korralduse nr 199 ning nende alusel väljastatud ehituslubade tühistamiseks.
Sellest tulenevalt kontrollib ringkonnakohus halduskohtu määruse põhjendatust üksnes
seonduvalt kaebuse muutmise (st tühistamisnõudelt tuvastamisnõudele ülemineku) taotluse
rahuldamata jätmisega.

18. Kui vaidlustatud haldusakt ammendub kohtumenetluse kestel täielikult, on
tühistamiskaebus menetluslikult lubamatu ning sellisel juhul tuleb lähtuda analoogiast HKMS
§ 152 lg 1 p-ga 4 ja lg-ga 2, millest nähtuvalt saab kohus kaebaja taotlusel minna
tühistamiskaebuselt üle haldusakti õigusvastasuse tuvastamisele, kui kaebajal on selleks
põhjendatud huvi, muul juhul tuleb asja menetlus lõpetada (vt Riigikohtu 13.11.2014 otsus nr
3-3-1-44-14, p 12). HKMS § 49 lg 1 esimese lause kohaselt võib kaebaja kaebuse nõuet või
alust muuta kuni kohtuvaidluseni halduskohtus või kirjalikus menetluses taotluste esitamise
tähtaja möödumiseni, kui see on kohtu hinnangul otstarbekas kaebuse eesmärgi
saavutamiseks ning kaebuse esitamine muudetud kujul oleks halduskohtumenetluse
seadustiku kohaselt lubatav. HKMS § 45 lg 2 kohaselt võib tuvastamiskaebuse esitada üksnes
juhul, kui õiguse kaitseks ei leidu tõhusamaid vahendeid. Võimalus esitada hüvitamiskaebus
ei välista õigust esitada tuvastamiskaebus sellise haldusakti või toimingu õigusvastasuse
kindlakstegemiseks, millega võidi kahju tekitada. Hilisema hüvitamiskaebuse esitamise
kavatsus ei anna õigust tuvastamiskaebuse esitamiseks, kui hüvitamiskaebus oleks ilmselgelt
perspektiivitu.

19. Risti 1 PRKT OÜ kaebuse eesmärk on olnud saavutada detailplaneeringujärgse
infrastruktuuri täielik väljaehitamine ning seeläbi juurdepääs Risti tn 1 kinnistule. Rapla
Vallavalitsuse 02.01.2012 korraldus nr 2 ja selle alusel väljastatud ehitusluba nr 2733
kaubanduskeskuse püstitamiseks ning Rapla Vallavalitsuse 30.04.2012 korraldus nr 199 ja
selle alusel väljastatud ehitusluba nr 3087 juurdepääsuteede ja insenerivõrkude rajamiseks on
kaebaja hinnangul vastuolus Põhjakeskuse detailplaneeringu seletuskirja p-s 2.14 sätestatuga

                                                                                         6(8)
                                                                                     3-12-213

(kaubanduskeskuse ehitusluba ei oleks tohtinud väljastada enne infrastruktuuri rajamisele
ehitusloa väljastamist ning juurdepääsuteede ja tehnovõrkude ehitusloaga oleks tulnud
hõlmata kogu detailplaneeringujärgse infrastruktuuri väljaehitamine). Tuvastamisnõuetega
soovib kaebaja vältida Rapla valla jätkuvat õigusvastast tegevust (preventiivne eesmärk) ning
viitab ka tulevikus kahju hüvitamise nõude esitamise kavatsusele. Seejuures on kahju
tekkimist seostatud nii Risti tn 1 kinnistul ehitus- ja majandustegevuse takistamisega kui ka
sadevete valgumisega Risti tn 1 kinnistule (s.o tulenevalt seni poolikult väljaehitatud
drenaažilahendusest).

20. Preventiivsel eesmärgil tuvastamiskaebuse esitamiseks peab olema reaalne oht, et
haldusorgan võib kaebaja suhtes edaspidi õigusvastaselt käituda (nt Riigikohtu 04.11.2015
otsus nr 3-3-1-48-15, p 10). Tuvastamiskaebuse esitamise piisava põhjendatud huvina ei saa
preventiivset huvi käsitada juhul, kui tuvastamiskaebuse rahuldamine ei saaks õigusliku
olukorra või faktiliste asjaolude muutumisest tingituna üldse aidata kaasa kaebuse eesmärkide
saavutamisele ning seejuures tuleb arvestada ka kohtumenetluse ajal toimunud muutustega (vt
Riigikohtu 28.05.2014 otsus nr 3-3-1-8-14, p-d 11-12).

21. Isegi kui praeguses asjas vaidlustatud Rapla Vallavalitsuse 02.01.2012 korraldus nr 2 ja
30.04.2012 korraldus nr 199 oleksid kaebaja viidatud põhjustel õigusvastased, saaks Risti 1
PRKT OÜ-l esineda selle tuvastamiseks preventiivne huvi üksnes juhul, kui Rapla vald peaks
Põhjakeskuse detailplaneeringus ettenähtud teede või tehnovõrkude rajamiseks väljastama
kaebaja taotlusel veel mingeid ehituslubasid, mille puhul oleks objektiivselt üldse võimalik
järgida planeeringu seletuskirja p-s 2.14 sätestatut. Praegusel juhul on esmajoones oluline, et
Rapla Vallavalitsuse 10.12.2012 korraldus nr 528 ja selle alusel väljastatud kasutusluba nr
3760 (vaidlustatud haldusasjas nr 3-13-43) annavad Rappeli Keskus OÜ-le õiguse kasutada
Rapla linnas Tallinna mnt 4 asuvat kaubanduskeskuse hoonet ja selle juurde kuuluvaid
krundisiseseid rajatisi. Seega ei oleks vastustajal enam ühelgi juhul võimalik järgida
detailplaneeringu seletuskirjas märgitud põhimõtet, et enne ehituskruntidele kavandatud
ehitistele ehitusloa saamist peab olema väljastatud neid teenindavate tänavate ja tehnovõrkude
ehitusluba ning enne ehituskruntidele kavandatud ehitistele kasutusloa saamist peab olema
väljastatud tänavate ja tehnovõrkude kasutusluba. Asjaolusid arvestades ei aitaks ka
tuvastamiskaebuse rahuldamine seetõttu kuidagi vältida vastustaja väidetavalt õigusvastast
käitumist edaspidi.

22. Rapla Vallavalitsuse 02.01.2012 korralduse nr 2 ja 30.04.2012 korralduse nr 199
õigusvastasuse tuvastamine ei saa olla lubatav ka hilisema hüvitamiskaebuse
ettevalmistamiseks, sest kui lähtuda Risti 1 PRKT OÜ seisukohast, et teede ja infrastruktuuri
ehitusluba (30.04.2012 korraldus nr 199) pidanuks hõlmama kogu Põhjakeskuse
detailplaneeringu järgset taristut ja kaubanduskeskuse ehitusluba (02.01.2012 korraldus nr 2)
ei tohtinud üldse anda enne ehituslubade väljastamist kogu detailplaneeringu järgsele taristule
ning seega on temale kahju tekitatud juba vaidlusaluste ehituslubade väljastamisega, siis oleks
sellisel alusel hüvitamiskaebuse esitamine ilmselgelt perspektiivitu, sest HKMS § 46 lg-s 4
sätestatud 3-aastane kohtusse pöördumise tähtaeg oli kaebuse muutmise taotluse esitamise
hetkeks (05.11.2015) ammu möödunud. Hüvitamiskaebuse esitamise tähtaeg hakkab kulgema
päevast, mil kannatanu kahju tekkimisest ja selle põhjustanud isikust teada sai või pidi teada
saama. Kui kaebaja seostab temale kahju tekkimist Rapla Vallavalitsuse 02.01.2012 ja
30.04.2012 korralduste andmisega, siis tuli kahjunõue esitada kolme aasta jooksul neist
korraldustest teadasaamisest arvates. Kuna Risti 1 PRKT OÜ esitas kaebused korralduste
tühistamiseks vastavalt 01.02.2012 ja 30.05.2012, pidi ta hiljemalt selleks ajaks olema neist
teadlik ning kahjunõue tulnuks esitada hiljemalt 01.02.2015 või 30.05.2015. Kohtute


                                                                                          7(8)
                                                                                       3-12-213

infosüsteemi andmetest ei nähtu, et Risti 1 PRKT OÜ oleks senini esitanud Rapla valla vastu
mõne hüvitamiskaebuse.

23. Ringkonnakohtu hinnangul ei saanud pelgalt 02.01.2012 ja 30.04.2012 korralduste
andmisest Risti 1 PRKT OÜ-le siiski üldse kahju tekkida. Kaebaja käsitab temale tekitatud
kahjuna esmajoones Risti tn 1 kinnistule kaubanduskeskuse püstitamise võimatuse tõttu
kantud kulu seoses varem sõlmitud lepingutega ja majandustegevusest saamata jäänud tulu,
samuti väljaehitamata drenaaži tõttu Risti tn 1 kinnistul tekkinud liigniiskust. Sellise kahju
tekkimine ei saa aga olla seostatav mitte Rappeli Keskus OÜ-le väljastatud ehituslubade ega
nende alusel toimunud ehitamisega, vaid see saab seonduda üksnes kaebaja enda taotletud
ehituslubade väljastamata jätmise või sellega viivitamisega, millest tulenevalt ei ole tal olnud
võimalik realiseerida detailplaneeringus ettenähtut ning seeläbi teenida tulu ja ära hoida kahju
tekkimist (sh sadevete valgumist tema kinnistule). Ringkonnakohus ei võta praeguses asjas
siiski seisukohta, kas ja millise vastustaja muu haldusakti või toiminguga tuleks väidetava
kahju tekkimist konkreetselt seostada ning millal pidi kahju tekkimine Risti 1 PRKT OÜ-le
selguma.

24. Eelneva põhjal jääb Risti 1 PRKT OÜ määruskaebus rahuldamata ja Tallinna
Halduskohtu 06.01.2016 määruse resolutsiooni p 1 muutmata.


 (allkirjastatud digitaalselt)   (allkirjastatud digitaalselt)    (allkirjastatud digitaalselt)

      Maret Altnurme                   Villem Lapimaa                   Virgo Saarmets




                                                                                            8(8)

                                                             Tsiviilasi nr 2-14-61626




                        KOHTUOTSUS
                                Eesti Vabariigi nimel

Kohus                          Tallinna Ringkonnakohus

Kohtukoosseis                  Indrek Soots, Indrek Parrest, Gaida Kivinurm


Otsuse tegemise aeg ja koht    30. juuni 2016, Tallinn

Tsiviilasja number             2-14-61626

Tsiviilasi                     Korteriühistu Kalevipoja põik 2 hagi VR vastu võla
                               väljamõistmiseks ja kahju hüvitamiseks

Vaidlustatud kohtulahend       Harju Maakohtu 18.05.2015 otsus

Tsiviilasja hind               19 522,68 eurot

Kaebuse esitaja ja kaebuse     VR apellatsioonkaebus
liik

Menetlusosalised ja nende      Hageja: Korteriühistu Kalevipoja põik 2 (registrikood
esindajad                      80143564), lepinguline esindaja: Aleksandra Bolšakova

                               Kostja: VR (isikukood XXXXXXXXXXX)

Menetluse liik                 Kirjalik menetlus

RESOLUTSIOON:
  1. Tühistada Harju Maakohtu 18.05.2015 otsus osas, milles maakohus rahuldas
     Korteriühistu Kalevipoja põik 2 hagi VR vastu 4850,56 eurot ületavas osas. Jätta
     selles osas hagi rahuldamata.
  2. Samuti tühistada Harju Maakohtu 18.05.2015 otsus menetluskulude jaotuse osas
     ning määrata uus menetluskulude jaotus.
  3. Muus osas jätta Harju Maakohtu 18.05.2015 otsus muutmata.
  4. Apellatsioonkaebus rahuldada osaliselt.
  5. Kohtuotsuse kehtiva resolutsiooni terviklik sõnastus on järgmine:
     5.1.Hagi rahuldada osaliselt.
     5.2.Välja mõista VRlt võlgnevus ja kahjuhüvitis kokku 4 850,56 eurot (neli tuhat
         kaheksasada viiskümmend eurot ja viiskümmend kuus senti) Korteriühistu
         Kalevipoja põik 2 kasuks.


                                                                                   1(10)
                                                                  Tsiviilasi nr 2-14-61626

       5.3.Maakohtu ja ringkonnakohtu menetluskulud jätta 75 % ulatuses
           Korteriühistu Kalevipoja põik 2 kanda ja 25 % ulatuses VR kanda.

   6. Keelduda VR poolt 15.06.2016 esitatud järgmiste tõendite vastuvõtmisest:
      kliendileping nr 14/9/2011, 19.09.2011 Korteriühistu Kalevipoja põik 2 juhatuse
      koosoleku protokoll vene keeles, 04.06.2016 teavitus Swedbank AS-ile, kinnistu
      majandamise 2016. aasta eelarve projekt, teade korteriomanikele vene keeles ja
      26.05.2012 revidendi aruanne.

Edasikaebamise kord
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavakstegemisest.

Hagimenetluses Riigikohtus võib menetlusosaline menetlustoiminguid teha ning avaldusi ja
taotlusi esitada üksnes vandeadvokaadi vahendusel. Menetlusosaline võib ise esitada
Riigikohtule menetlusabi saamise taotluse, samuti esitada teise menetlusosalise kaebuse või
muu taotluse kohta seisukohti ja vastuväiteid. Menetlusabi andmise taotlus ei peata seaduses
sätestatud ega kohtu määratud menetlustähtaja kulgemist. Seaduses sätestatud tähtaja
järgimiseks peab menetlusabi taotleja tegema tähtaja kestel ka menetlustoimingu, mille
tegemiseks ta menetlusabi taotleb, eelkõige esitama kaebuse. Kaebuse põhjendamiseks või
riigilõivu tasumiseks või kaebuses esineva sellise puuduse kõrvaldamiseks, mis on seotud
menetlusabi taotlemisega, annab kohus mõistliku tähtaja pärast menetlusabi andmise taotluse
lahendamist, kui nimetatud taotlus ei olnud esitatud põhjendamatult või tähtaja pikendamise
eesmärgil. See ei välista menetlustähtaja ennistamist.

Tsiviilasja sisuliselt lahendanud maakohus määrab menetluskulude suuruse kindlaks
määrusega mõistliku aja jooksul kohtuotsuse või menetlust lõpetava määruse jõustumisest
(TsMS § 177 lg 2).

Hagi ja selle aluseks olevad asjaolud
  1. Korteriühistu Kalevipoja põik 2 (hageja, korteriühistu) esitas 27.11.2014 Harju
       Maakohtule hagi VR (kostja) vastu. 20.01.2015 hageja täiendas oma hagi. Hageja palus
       kostjalt välja mõista tekitatud kahju ja alusetult saadu kokku summas 19 522,68 eurot.

   2. Hagiavalduse kohaselt valiti kostja 17.04.2011 hageja üldkoosoleku otsuse punktiga 6
      korteriühistu juhatuse liikmeks. Hageja 13.09.2012 üldkoosolekul otsustati kutsuda
      kostja seoses usalduse kaotamisega juhatusest tagasi. 17.04.2011 üldkoosoleku otsuse
      punkte 7 ja 8, mis puudutavad juhatuse liikmele ühes kuus tasutavat summat ja
      telefonihüvitise tasu, polnud vastu võetud, kuid sellele vaatamata tasus kostja endale
      hageja arvelduskontolt juhatuse liikme tasu ja telefonihüvitist. Hageja on seisukohal, et
      kostja on hagejalt perioodil 17.04.2011-13.09.2012 saanud alusetult juhatuse liikme
      tasu summas 7 513,36 eurot (bruto), mobiiltelefoni kasutamise hüvitist summas 399,94
      eurot ning tekitanud hagejale kahju summas 2 479,43 eurot (sotsiaalmaks) ja 105,23
      eurot (töötuskindlustusmakse).

   3. 05.12.2013 hageja koosoleku otsusega valiti kostja korteriühistu esimeheks. Antud
      otsuses oli eraldi punktina (punkt 4f) ära märgitud tähtaeg, millal toimub asjaajamise
      üleandmine ümbervalitud juhatuselt, nimelt hiljemalt kahe nädala jooksul peale uue
      juhatuse registreerimist registris. Uue juhatuse registreerimine viibis kuni 11.03.2014


                                                                                         2(10)
                                                                  Tsiviilasi nr 2-14-61626

       ning hageja vara ning asjaajamine anti üle uuele juhatusele alles 12.03.2014. Kostja
       ignoreeris koosoleku otsust ja maksis endale 28.03.2014 välja juhatuse liikme tasu
       summas 1 452,32 eurot (bruto) perioodi 05.12.2013 - 28.02.2014 eest, ehk ajal, mil ta
       ei omanud juurdepääsu asjaajamisele ega tegelenud üldse korteriühistu tööga.
       Samaaegselt sai ka kostjale arvestatud sotsiaalmaksu ühistu arvelt summas 479,27
       eurot. Selle perioodi eest oli tasu juba välja makstud eelmisele korteriühistu juhatuse
       esimehele. 01.04.2014 kostja maksis endale ka välja hüvitise mobiiltelefoni kasutamise
       eest detsembris, jaanuaris ja veebruaris, kokku summas 30 eurot. Lisaks sellele on
       hageja kuludeks 1% väljamakstud brutotöötasust, milleks on töötuskindlustusmaks,
       mida hageja maksis riigile summas 14,52 eurot. Seega tekitas kostja perioodil
       05.12.2013 – 12.03.2014 hagejale õigusvastaselt kulusid kokku 1 976,11 eurot.

   4. Hageja 15.05.2014 üldkoosoleku otsusega kutsuti kostja hageja juhatusest tagasi. Kostja
      on perioodil 28.11.2014 – 01.12.2014 teinud endale töötasu väljamakse 3567,59 eurot
      (bruto), töötasult on makstud sotsiaalmaksu 1 177,30 eurot ja töötuskindlustusmaksu
      35,67 eurot. Lisaks on ta võtnud hüvitist mobiiltelefoni kasutamise eest 70 eurot. Kuna
      kostja vabastati juhatusest 15.05.2014, siis ei tohtinud ta väljamakseid teha. Sellel
      perioodil on kostja tekitanud hagejale kahju kokku 4 850,56 eurot.

   5. Aprillis 2014 vahetas kostja korteriühistu lukud ning tõkestas hageja koristajatele NL ja
      T.S ligipääsu tööjuurde. NL pöördus töövaidluskomisjoni poole ja töövaidluskomisjoni
      08.07.2014 otsusega mõisteti hagejalt NL kasuks hüvitisena välja kolme kuu keskmine
      töötasu summas 1 200 eurot, 2014 märtsi ja aprilli töötasu summas 590,47 eurot, 2014
      mai töötasu 38,10 eurot, puhkusehüvitis 136,32 eurot ja viivis seisuga 01.07.2014 25,35
      eurot ning edasi kuni kohustuse kohase täitmiseni. Kokku moodustas NL tehtud
      väljamaksete brutosumma 1642,88 eurot, millele lisandus arvestatud sotsiaalmaks
      summas 538,74 eurot. Lisaks sellele on hageja kuludeks 1% väljamakstud
      brutotöötasust, milleks on töötuskindlustusmakse, mida hageja maksis riigile. Seega
      hageja kulu on veel 16,43 eurot. Hageja on seisukohal, et kostja tegevus aprillis 2014
      tekitas hagejale kahju kokku summas 2 198,05 eurot.

Kostja vastuväited
   6. Kostja hagi ei tunnistanud ja vaidles sellele vastu. Kostja leidis, et hageja esindajal
       puudub õigus esindada hagejat, kuna kohtule ei ole esitatud hageja üldkoosoleku või
       juhatuse otsust. Kostja märkis, et kõik kostjale ülekantud summad on kookõlas
       korteriühistu üldkoosoleku otsusega ja teostatud nende alusel. Kostja leidis, et hagi
       esitamise tähtaeg 2011 ja 2012 esitatud nõude eest on möödunud.

   7. Kostja märkis seoses koristajate NL ja TS töötasuga, et nendega sõlmis töölepingu
      eelmine juhatuse liige KŠ. Koristajate tööülesandeks oli maja ja trepikodade ning
      territooriumi koristamine, koristajad aga enda tööülesandeid nõuetekohaselt ei täitnud.
      Sellest hoolimata tasus hageja endine juhatuse liige KŠ koristajatele töötasu.
      Korteriühistu juhatuse liige KŠ kutsuti 05.12.2013 juhatuse liikme kohalt tagasi. Pärast
      05.12.2013 tehti mõlemale koristajale ettepanek oma tööülesandeid korrektselt täita,
      mida koristajad aga ei teinud ning seetõttu lõpetati nendega leping. Korteriühistu
      juhatuse liige JU algatas selle, et NL pöörduks töövaidluskomisjoni poole. JU ei
      esitanud ka hagejapoolseid vastuväiteid töövaidluskomisjonile.

   8. Kostja leidis, et hagiavaldusest pole aru saada, milliseid juhatuse liikme kohustusi on
      kostja rikkunud, milline on põhjustatud kahju ning milline on põhjuslik seos kostja


                                                                                         3(10)
                                                                    Tsiviilasi nr 2-14-61626

       tegevuse ja tekkinud kahju vahel. Samuti avaldas kostja seisukoha, et tema rikkumise
       tuvastamisel vastutab kostjaga solidaarselt ka teine juhatuse liige JU.

Maakohtu otsus
  9. Harju Maakohus rahuldas 18.05.2015 otsusega hagi ja mõistis kostjalt hageja kasuks
     välja võlgnevuse ja kahjuhüvitise kokku 19 522,68 eurot. Menetluskulud jäeti kostja
     kanda. Kohus märkis, et menetluskulude rahaline suurus määratakse kindlaks vastavalt
     TsMS § 177 lg-le 2 (s.o pärast otsuse jõustumist).

   10. Hageja 15.05.2014 üldkoosoleku protokollis on märgitud, et kostja vastu kohtusse
       pöördumine on hageja liikmete poolt heaks kiidetud (kd I tl 47-53). Hageja põhikirjast
       ega üldkoosoleku otsustest ei tulene, et üldkoosolek peab heaks kiitma õigusabi teenust
       osutava ettevõtte. Seega puudub maakohtul alus arvata, et hageja lepingulisel esindajal
       puudub esindusõigus.

   11. Maakohus ei nõustunud kostjaga, et hageja nõue, perioodi 17.04.2011-13.09.2012 eest,
       on aegunud. Korteriühistu 13.09.2012 üldkoosoleku protokollist nähtub, et kostja on
       juhatuse liikme kohalt tagasi kutsutud (tlk 28-32). Hageja väidete kohaselt sai hageja
       kostja rikkumisest teada 2012 august-september. Maakohus asus seisukohale, et asjas
       ei ole esitatud tõendeid, millest tulenevalt saaks väita, et hageja on kostjapoolsest
       rikkumisest varem teada saanud. Kohus leidis, et hageja nõue sai muutuda
       sissenõutavaks 13.09.2012, ehk ajal, mil hageja liikmed said kostjapoolsest rikkumisest
       teada. Seega oleks hageja nõue aegunud 14.09.2015. Hageja on aga hagiavalduse
       esitanud 27.11.2014.

   12. Mittetulundusühingute seaduse (MTÜS) § 281 lg 1 sätestab, et kui põhikirjaga ei ole ette
       nähtud teisiti, võib juhatuse liikmele maksta tasu. Juhatuse liikmele makstava tasu
       suurus ja maksmise kord määratakse üldkoosoleku otsusega. Sama paragrahvi lõike 2
       kohaselt peab üldkoosolek juhatuse liikme tasustamise korra ning tasude ja muude
       hüvede suuruse määramisel ning juhatuse liikmega lepingu sõlmimisel tagama, et
       juhatuse liikmele mittetulundusühingu poolt tehtavate maksete kogusumma oleks
       mõistlikus vastavuses juhatuse liikme ülesannete ja mittetulundusühingu majandusliku
       olukorraga. Maakohus märkis, et hageja põhikirjas ei ole välistatud juhatuse liikmele
       tasu maksmine (kd I tl 112-114).

   13. Korteriühistu 17.04.2011 üldkoosoleku protokollist nähtub, et kostja on valitud hageja
       juhatuse liikmeks alates 17.04.2011 (kd I tl 33-35). Kostja on juhatuse liikme kohalt
       tagasi kutsustud 13.09.2012 (kd I tl 28-32). 17.04.2011 üldkoosoleku protokolli punkti
       8 kohaselt oli üldkoosoleku päevakorras kinnitada juhatuse liikmele tasu teenuse
       osutamise eest või juhatuse liikmetele ühes kuus tasutav summa ja telefonihüvitise tasu,
       kuid nimetatud küsimust ei arutatud ning selles osas otsust vastu ei võetud (kd I tl 33-
       35). Hageja põhikirja punkti 4.10 kohaselt üldkoosoleku otsus jõustub selle
       vastuvõtmise hetkest, kui üldkoosolek ei otsusta teisiti (kd I tl 113). Käesoleval juhul ei
       ole asjas esitatud tõendeid, millest nähtuks, et üldkoosoleku otsus ei ole jõustunud.
       Eeltoodust tuleneb, et perioodil, mil kostja valiti hageja juhatuse liikmeks, ei ole MTÜS
       § 281 lg 1 kohaselt üldkoosoleku otsusega kostjale ja teistele hageja juhatuse liikmetele
       tasu maksmise suurust ja muude hüvitiste tasustamise korda kehtestatud. Asjas ei ole
       esitatud tõendeid, millest nähtuks, et juhatuse liikme tasu maksmise kord ja ulatus oleks
       kindlaks määratud hilisemas üldkoosoleku protokollis. Eeltooduga asus kohus



                                                                                            4(10)
                                                                 Tsiviilasi nr 2-14-61626

   seisukohale, et kostja on hagejalt õigusliku aluseta saanud juhatuse liikme tasu ja
   mobiiltelefoni kasutamise hüvitist perioodi 17.04.2011–13.09.2012 eest.

14. Hageja pangakonto väljavõtetest nähtub, et kostjale on perioodil 01.08.2011-
    01.09.2012 makstud juhatuse liikme tasu 7 513,36 eurot (bruto) (6 353,93 eurot neto),
    mobiiltelefoni kasutamise hüvitist alates 15.06.2011-10.09.2012 summas 399,94 eurot
    ning kostja eest on tasutud sotsiaalmaksu 2 479,43 eurot ja töötuskindlustusmakset
    105,23 eurot. Seega on kostja hagejalt perioodil 17.04.2011-13.09.2012 alusetult saanud
    6 753,87 (6 353,93 + 399,94) eurot ning tekitanud hagejale kahju 3 744,09 eurot hageja
    poolt tasutud juhatuse liikme tasust kinnipeetavate ja mahaarvestatavate maksude
    tasumisel (7513,36 - 6353,93 + 2479,43 + 105,23). Kostja hageja poolt nimetatud
    summa osas vastuväiteid esitanud ei ole, seega kohus pidas põhjendatuks kostjalt hageja
    kasuks nõutavat summat (kokku 10 497,96 eurot).

15. Järgmisena maakohus analüüsis, kas kostja on hagejalt saanud perioodi 05.12.2013-
    12.03.2014 eest juhatuse liikme tasu ja mobiiltelefoni hüvitist alusetult ning tekitanud
    seetõttu hagejale ka kahju. Maakohus põhjendas, et hageja 05.12.2013 erakorralise
    korduskoosoleku protokollist nähtub, et hageja juhatuse esimeheks on kinnitatud kostja
    (kd I tl 9-12). Samuti nähtub eelnimetatud protokolli punktist 4f, et pärast juhatuse
    registreerimist registriosakonnas peab korteriühistu kohustused ja vara üle andma uuele
    juhatusele hiljemalt kahe nädala jooksul (kd tlk 11-12). Mittetulundusühingute ja
    sihtasutuste registri väljavõttest nähtub, et kostja on 11.03.2014 äriregistrisse hageja
    juhatuse liikmena sisse kantud (kd I tl 13-14). 12.03.2014 sõlmitud hageja vara
    üleandmise-vastuvõtmise aktist nähtuvalt on vara ülevõtmist kinnitanud oma allkirjaga
    kostja 12.03.2014 (kd I tl 15).

16. Hageja väidete kohaselt ei täitnud kostja perioodil 05.12.2013-12.03.2014 juhatuse
    liikme kohustusi. Maakohus asus seisukohale, et kostja ei ole kohtule esitanud tõendeid,
    millest tulenevalt kohus saaks jõuda järeldusele, et kostja täitis eelnimetatud perioodil
    juhatuse liikme kohustusi. Hageja on kohtule tõendanud, et perioodil 05.12.2013-
    12.03.2014 sai kostja juhatuse liikme tasu veel endine hageja juhatuse liige, kes
    vastavaid ülesandeid ka täitis, kuna asjaajamine oli kostjale üle andmata (kd I tl 18-19).
    Samuti nähtub hageja raamatupidaja õiendist, et perioodil detsembrist 2013 kuni
    veebruarini 2014 tehti kahekordne väljamakse juhatuse liikme tasude osas nii endisele
    juhatuse liikmele kui ka kostjale (kd I tl 20-21). Lähtudes asjas esitatud tõenditest, asus
    kohus seisukohale, et uuele juhatusele, kuhu kuulus kostja, läksid hageja kohustused üle
    alates 12.03.2014, mil kostja hageja vara vastu võttis, seega ei olnud kostja enne
    12.03.2014 õigustatud saama juhatuse liikme tasu ja mobiiltelefoni kasutamise hüvitist.

17. Maakohus tuvastas, et kostja on perioodil 05.12.2013-12.03.2014 saanud hagejalt
    alusetult 1 268,05 eurot ((1238,05 eurot juhatuse liikme tasu (neto) + 30 eurot
    mobiiltelefoni kasutamise hüvitis)) ning tekitanud kahju seoses juhatuse liikme
    brutotasust mahaarvestatavate maksude näol summas 214,27 eurot, sotsiaalmaksu
    tasumisega 479,27 eurot ja töötuskindlustusmakse tasumisega 14,52 eurot, kokku
    708,06 eurot.

18. Järgmisena maakohus analüüsis, kas kostjale makstud juhatuse liikme tasu ja
    mobiiltelefoni kasutamise hüvitis perioodi 28.11.2014-01.12.2014 eest on saadud
    alusetult ning kas hagejale on seeläbi tekkinud kahju.



                                                                                         5(10)
                                                                   Tsiviilasi nr 2-14-61626

   19. Korteriühistu 15.05.2014 üldkoosoleku protokollist nähtub, et kostja on hageja
       juhatusest vabastatud 15.05.2014 (kd I tl 47-53). Hageja pangakonto väljavõttest
       nähtub, et kostjale on 28.11.2014 ja 01.12.2014 tasutud juhatuse liikme tasu kokku
       2 822,51 eurot ja mobiiltelefoni kasutamise hüvitist kokku 70 eurot (kd I tl 104-105).
       Hageja raamatupidaja on 22.12.2014 kinnitanud, et palga arvestamist teostas kostja ise
       (kd I tl 109). Maakohus leidis, et kuivõrd kostja ei olnud hageja juhatuses alates
       15.05.2014, siis puudus kostjal seaduslik alus hagejalt juhatuse liikme tasu ja
       mobiiltelefoni kasutamise hüvitise saamiseks perioodil 28.11.2014-01.12.2014, mil
       kostja kandis endale juhatuse liikme tasu ja mobiiltelefoni kasutamise hüvitist maikuu
       kuni novembrikuu eest tagasiulatuvalt. Kostja ei ole kohtule esitanud tõendeid, millest
       nähtuks juhatuse liikme tasu ja hüvitise saamise alus. Seega kohus leidis, et kostja on
       hagejalt saanud alusetult 2 892,51 eurot (juhatuse liikme tasu 2 822,51 eurot (neto) ja
       mobiiltelefoni kasutamise hüvitist summas 70 eurot) ning tekitanud hagejale kahju
       1 958,05 eurot (juhatuse liikme brutotasust mahaarvestatud maksud summas
       745,08 eurot, tasutud sotsiaalmaks 1 177,30 eurot ja tasutud töötuskindlustusmakse
       35,67 eurot) seoses kostjale väljamakstava tasuga kaasnevate maksude näol.

   20. Järgmisena kohus analüüsis, kas kostja on hagejale tekitanud kahju seoses hageja poolt
       NL töövaidluskomisjoni otsuse alusel tasutud summadega.

   21. Maakohus põhjendas, et töövaidluskomisjoni otsusest töövaidlusasjas nr 4-1/1049
       nähtub, et hagejalt on NL kasuks välja mõistetud kolme kuu keskmise töötasu hüvitis
       summas 1 200 eurot, töötasu 2014 märtsi ja aprilli eest summas 590,47 eurot, 2014.a
       mai töötasu 38,10 eurot, puhkusehüvitis 136,32 eurot ja viivis 01.07.2014 seisuga 25,35
       eurot ning edasi kuni kohase täitmiseni (kd I tl 22-24). Hageja arvelduskonto väljavõtte
       kohaselt on hageja tasunud NL 1 319,02 eurot seoses töövaidluskomisjoni otsusega (kd
       I tl 25). Hageja tasude maksmise õiendist nähtub, et NL on kokku tasutud seoses
       töövaidluskomisjoni otsusega 2 181,62 eurot (kd I tl 26).

   22. NL on avalduses kinnitanud, et kostja on keeldunud talle töö andmisest ja palga
       maksmisest (kd I tl 115-119). Kostja ei ole kohtu ette toonud asjaolusid, millest
       tulenevalt kohus saaks jõuda järeldusele, et kostja ei ole takistanud koristajal töö
       tegemist. Olukorras, kus kostja takistas koristajal töö tegemist ega maksnud töötasu,
       kuid ei olnud koristajaga töösuhet ka korrektselt lõpetanud, pidi kostjal olema arusaam,
       et koristajal võib tekkida hageja vastu nõue. Kui kostja ei olnud rahul koristaja poolt
       tehtud tööga, oleks kostja pidanud võtma tarvitusele seadusest tulenevaid meetmeid,
       kostja seda aga ei teinud ning tekitas seeläbi hagejale kahju. Maakohus leidis, et hageja
       kohustus NL hüvitise maksmiseks töövaidluskomisjoni otsuse alusel, on tingitud kostja
       käitumisest. Kostja on tekitanud hagejale kahju, jättes rakendamata seadusest tulenevad
       meetmed, mida kostjal oli võimalik kasutada, kui ta ei olnud rahul koristaja
       töötulemuslikkusega. Seega tuleb kostjalt hageja kasuks välja mõista NL tasutud
       hüvitis, mis koosneb NL seoses töövaidluskomisjoni otsusega tasutud summast 2
       181,62 eurot ja töötuskindlustusmaksest 16,43 eurot, kokku 2 198,05 eurot.

Apellatsioonkaebus
  23. Kostja esitas maakohtu otsuse peale 15.06.2015 apellatsioonkaebuse, milles palub
       maakohtu otsuse tühistada ja teha asjas uus otsus, millega jätta hagi täies ulatuses
       rahuldamata ja menetluskulud hageja kanda.




                                                                                          6(10)
                                                                     Tsiviilasi nr 2-14-61626

   24. Kostja leiab, et maakohus on hinnanud tõendeid ja asjaolusid vääralt ning on viidanud
       otsuses mitmetele vasturääkivatele asjaoludele, millest tingituna on maakohtu otsus
       ebaõige. Lisaks rajaneb otsus ebaobjektiivsetele tõenditele. Maakohus on jätnud kostja
       vastuväited tähelepanuta. Samuti ei olnud maakohus toimetanud kostjale kätte kõiki
       hagimaterjale.

   25. Kostja selgitas, et 2011. aasta aprillis valiti uus viieliikmeline juhatus, sh kostja ja KŠ.
       KŠ takistas auditi läbiviimist seoses eelmise juhatuse poolt ühistu koosolekute otsuste
       mittetäitmise ja rahaliste vahendite väärkasutamisega. Auditi tulemusel tuvastati
       rikkumised juhatuse töös, milliste rikkumiste eest on vastutav. Näiteks olenemata
       sellest, et ükski koristaja ei täitnud oma lepingujärgseid kohustusi, jätkas KŠ nendele
       töötasu maksmist. Lisaks on arvukaid rikkumisi korteriühistu vahendite kasutamisel,
       mille eest vastutab KŠ. Kui korteriühistule on tekkinud kahju, siis selle eest peaks
       vastutama solidaarselt ka JU.

   26. Kostja juhtis tähelepanu sellele, et otsus temale juhatuse liikme tasu määramise kohta
       alates 18.04.2011 on võetud vastu korteriühistu juhatuse 23.11.2011 koosolekul.

Vastustaja seisukoht
   27. Hageja vaidles apellatsioonkaebusele vastu

Ringkonnakohtu seisukoht
   28. Ringkonnakohus leiab, et TsMS § 657 lg 1 p 2 alusel tuleb maakohtu otsus
       materiaalõiguse normi rikkumise tõttu tühistada osas, milles maakohus rahuldas hagi
       4850,56 eurot ületavas osas. Nimetatud summat ületavas osas tuleb hagi jätta
       rahuldamata. Samuti tuleb maakohtu otsus tühistada menetluskulude jaotuse osas.
       Muus osas tuleb maakohtu otsus jätta muutmata. Apellatsioonkaebus kuulub
       rahuldamisele osaliselt.
   29. Kolleegium ei nõustu maakohtu põhjendustega, et perioodil 17.04.2011-13.09.2012
       tehtud väljamaksetega on kostja hageja arvel alusetult rikastunud ning tekitanud
       hagejale kahju. Ringkonnakohus märgib esmalt, et kuna juhatuse liikme ja korteriühistu
       vahel on lepingulaadne suhe, siis ei saa ilma üldkoosoleku otsuseta tasu maksmist
       käsitleda alusetu rikastumisena. Juhatuse liikmele tasu maksmist reguleerib MTÜS §
       281 lg 1, mis sätestab, et kui põhikirjaga ei ole ette nähtud teisiti, võib juhatuse liikmele
       maksta tasu, ning et juhatuse liikmele makstava tasu suurus ja maksmise kord
       määratakse üldkoosoleku otsusega. Korteriühistu 17.04.2011 üldkoosoleku protokollist
       nähtuvalt valiti kostja küll juhatuse liikmeks, kuid päevakorras olnud juhatuse liikme
       tasu ja telefonihüvitise tasu küsimust ei arutatud ega otsustatud (kd I tl 33-35).
       Kolleegium leiab, et ilma üldkoosoleku otsuseta kostja poolt endale juhatuse liikme tasu
       ja mobiiltelefoni kasutamise hüvitise maksmine on juhatuse liikme hoolsuskohustuse
       rikkumine (MTÜS § 32 lg 1). Juhatuse liikme kohustuse rikkumine on siiski ainult üks
       MTÜS § 32 lg-st 2 tuleneva kahju hüvitamise nõude eeldustest. Hinnata tuleb ka seda,
       kas korteriühistul tekkis rikkumise tagajärjel kahju. VÕS § 127 lg 1 järgi on kahju
       hüvitamise eesmärgiks kahju kandnud isiku asetamine olukorda, milles ta oleks olnud,
       kui kohustust ei oleks rikutud. Vaidlus puudub, et kostja täitis juhatuse liikme
       ülesandeid, st osutas hagejale teenust. Hageja ei ole väitnud ega tõendanud, et temale
       osutatud teenus oli tarbetu, st hagejal ei olnud selle järgi vajadust ning ta ei saanud
       sellest mingit kasu. Korteriühistu 05.12.2013 üldkoosoleku otsusest nähtuvalt otsustati
       juhatuse esimehele maksta tasu 511 eurot kuus. 15.05.2014 üldkoosoleku otsustest
       nähtuvalt on otsustatud maksta tasu nii juhatuse esimehele (350 eurot kuus) kui juhatuse


                                                                                              7(10)
                                                                 Tsiviilasi nr 2-14-61626

   liikmetele (120 eurot kvartalis). Sellest saab järeldada, et vähemalt ühe juhatuse liikme
   koormus on selline, mille eest on hagejal tavaks maksta tasu. Kolleegiumi hinnangul ei
   ole hageja tõendanud, et kostja poolt hagejale osutatud teenuse väärtus oli väiksem
   kostjale makstud tasu (valdavalt 447,63 eurot kuus) suurusest. Samuti on tõendamata,
   et kostja poolt juhatuse liikme ülesannete täitmiseks kasutatud telefoniteenus maksis
   vähem kui kostja saadud telefoniteenuse hüvitis. Eeltoodust tulenevalt on maakohus
   põhjendamatult kostjalt välja mõistnud perioodil 17.04.2011-13.09.2012 tehtud
   väljamaksete hüvitamiseks 10 497,96 eurot.
30. Kolleegium ei nõustu maakohtu seisukohaga, et kostja ei olnud perioodil 05.12.2013-
    12.03.2014 õigustatud saama juhatuse liikme tasu ja mobiiltelefoni kasutamise hüvitist.
    05.12.2013 toimunud korteriühistu üldkoosolekul valiti kostja korteriühistu juhatusse ja
    juhatuse esimeheks. Samal üldkoosolekul võeti ka vastu otsus maksta juhatuse
    esimehele telefoni kasutamise hüvitamiseks 10 eurot kuus ja kinnitati esimehe
    igakuiseks tasuks 511 eurot kuus (otsused p 4c ja 4d, kd I tl 11). Üldkoosoleku otsus
    loetakse kehtivaks alates selle vastuvõtmisest üldkoosolekul (MTÜS § 22 lg 1).
    Kolleegium on seisukohal, et olenemata sellest, et korteriühistu varad anti uuele
    juhatusele üle alles 12.03.2014, tekkis kostjal alates üldkoosoleku otsuse vastuvõtmisest
    õigus saada hüvitist telefoni kasutamise eest ja ka igakuist juhatuse esimehe tasu.
    Asjaolu, et samal ajal maksti tasu veel eelmise juhatuse liikmele, ei välista kostja õigust
    saada juhatuse esimehe tasu ja telefoni kasutamise hüvitist vastavalt 05.12.2013
    toimunud korteriühistu üldkoosolekul vastuvõetud otsustele. Seejuures ei oma tähtsust,
    millal kanti kostja äriregistrisse hageja juhatuse liikmena. Eeltoodust tulenevalt on
    kolleegium seisukohal, et ajavahemiku 05.12.2013 kuni 12.03.2014 eest kostjale
    tasutud juhatuse liikme tasu ja mobiiltelefoni kasutamise hüvitis on makstud
    õiguspäraselt. Seega on maakohus põhjendamatult mõistnud kostjalt nimetatud
    ajavahemikus tehtud väljamaksete hüvitamiseks 1 976,11 eurot.
31. Kolleegium nõustub maakohtu seisukohaga, et kostja on perioodi 28.11.2014-
    01.12.2014 eest saanud hagejalt alusetult 2 892,51 eurot ((juhatuse liikme tasu 2 822,51
    eurot (neto) ja mobiiltelefoni kasutamise hüvitist summas 70 eurot)) ning tekitanud
    hagejale kahju 1 958,05 eurot (juhatuse liikme tasult makstud maksud), mistõttu on
    hageja nõue selles osas põhjendatud 4 850,56 euro ulatuses. Kostja ei ole nõude
    arvestuslikule küljele vastu vaielnud.
32. Kostja kutsuti juhatusest tagasi korteriühistu 15.05.2014 üldkoosoleku otsusega.
    Maakohus on õigesti leidnud, et kuivõrd kostja ei olnud hageja juhatuses alates
    15.05.2014, siis puudus kostjal seaduslik alus hagejalt juhatuse liikme tasu ja
    mobiiltelefoni kasutamise hüvitise saamiseks.
33. Asjaolu, et tsiviilasjas nr 2-14-52738 vaidlustas kostja korteriühistu 15.05.2014
    üldkoosoleku otsuse, muuhulgas tema juhatusest tagasikutsumise osas, ei mõjutanud
    üldkoosoleku otsuse jõustumist. MTÜS § 22 lg 1 kohaselt on üldkoosoleku otsus vastu
    võetud, kui selle poolt hääletab üle poole koosolekul osalenud mittetulundusühingu
    liikmetest või nende esindajatest ja põhikirjaga ei ole ette nähtud suurema
    häälteenamuse nõuet. See tähendab, et otsus kehtib alates selle vastuvõtmisest
    üldkoosolekul. Järelikult ei mõjutanud juhatuse liikme tagasikutsumise jõustumist
    asjaolu, et kostja vaidlustas selle kohtus. Harju Maakohus ei tunnistanud 26.09.2014
    otsuses tsiviilasjas nr 2-14-52738 kehtetuks kostja korteriühistu juhatusest
    tagasikutsumist. Järelikult oli kostja alates 15.05.2014 juhatusest tagasikutsutud ja tal
    ei olnud alust maksta endale perioodil 28.11.2014-01.12.2014 juhatuse liikme tasu ja
    mobiiltelefoni hüvitist.



                                                                                         8(10)
                                                                 Tsiviilasi nr 2-14-61626

34. Järgmisena esitab kolleegium põhjendused hageja nõude osas seoses NL tasutud
    summadega.       Ringkonnakohtu hinnangul rahuldas maakohus selles osas hagi
    põhjendamatult. NL esitas töövaidluskomisjonile avalduse 02.06.2014 (kd I tl 115-119)
    ning tema avaldus rahuldati töövaidluskomisjoni 08.07.2014 otsusega (kd I tl 22).
    Töövaidluskomisjoni otsusest nähtuvalt ei vastanud hageja NL avaldusele (kd I tl 23).
    Seega ei vaielnud korteriühistu NL nõudele vastu ning sisulist vaidlust ei toimunud.
    Kostja oli korteriühistu 15.05.2014 üldkoosoleku otsusega juhatusest tagasi kutsutud.
    Seega ajal, mil NL esitas töövaidluskomisjonile avalduse ning töövaidluskomisjon seda
    avaldust menetles, ei olnud kostjal enam korteriühistu esindamise õigust ega võimalust
    töövaidlusasjas esitatud nõudele korteriühistu nimel vastu vaielda. Kostja on selgitanud,
    et NL ei täitnud oma tööülesandeid nõuetekohaselt. Kostja on esitanud ka tõendi, et ta
    on korteriühistu nimel esitanud N. L töölepingu lõpetamise avalduse alates 01.04.2014
    (I kd lk 75). Kuna kostjal ei olnud võimalik korteriühistut töövaidluses esindada ning
    korteriühistu ka ise NL nõudele vastuväiteid ei esitanud, siis ei saa kolleegiumi
    hinnangul lugeda tõendatuks, et NL töösuhte lõppemisega seonduvalt on kostja
    rikkunud juhatuse liikme hoolsuskohustust. Eeltoodust tulenevalt ei ole hageja
    kahjuhüvitise nõue selles osas (summas 2198,05 eurot) põhjendatud.
35. Eeltoodust tulenevalt on hagi rahuldamine põhjendatud 4850,56 euro ulatuses.
36. Kostja on viidanud KŠ ja JU väidetavale ebaseaduslikule tegevusele ning nende
    solidaarsele vastutusele, samuti palunud võtta JU vastutusele ja nõuda temalt sisse nii
    hagejale kui kostjale põhjustatud kahju. Kolleegium märgib, et käesoleva vaidluse
    esemeks ei ole JU ega KŠ tegevus. Käesolevas tsiviilasjas esitatud nõue on suunatud
    kostja vastu. Juhatuse liikmete võimalik solidaarvastutus ei välista nõude esitamist
    üksnes kostja vastu. Sellest tulenevalt ei ole eelmärgitud kostja väited ja taotlused
    asjakohased. Kostja väide, et kõik enne 04.09.2014 korraldatud korteriühistu
    koosolekud ja nende otsused on ebaseaduslikud, on uus väide, mis on esitatud alles
    apellatsioonimenetluses. Kostja ei ole põhjendanud, miks ta ei esitanud seda väidet juba
    maakohtus toimunud menetluse ajal. Seetõttu tuleb nimetatud kostja väide jätta
    tähelepanuta (TsMS § 652 lg 4).
37. Põhjendamatu on kostja viide, et talle ei ole kõiki tsiviilasja materjale kätte toimetatud.
    Kolleegiumi hinnangul peab kostja selle all silmas 20.01.2015 hagi täiendust, mille
    kohta maakohtus kostjat esindanud lepinguline esindaja väitis 05.05.2015 maakohtu
    istungil, et kostja ei ole teadet nõude suurendamise kohta saanud. Kolleegium märgib,
    et maakohus on saatnud 20.01.2015 hagi täienduse kostjale e-posti teel (kd I tl 128).
    Kiri saadeti kostja e-posti aadressile, mille kostja on avaldanud kohtule oma
    kontaktandmetena (kd I tl 60, tl 155, tl 171). Samas on kostja 05.05.2015 kohtuistungil
    väitnud, et „ei ole neid dokumente koos tõenditega enne tänast kätte saanud“ (kd I tl
    184). Sellest saab teha järelduse, et hiljemalt kohtuistungi toimumise ajaks sai kostja
    hagi täienduse kätte. Lisaks on kostja saanud apellatsioonkaebuses esitada vastuväited
    nõudele perioodi eest 28.11.2014-01.12.2014, mille hageja esitas 20.01.2015 hagi
    täienduses.
38. Ebaõige on kostja seisukoht, et hageja esindajal Aleksandra Bolšakoval puudub
    esindusõigus. 11.11.2014 volikirja korteriühistu esindamiseks on allkirjastanud JU (kd
    I tl 45). 15.05.2014 otsusega oli JU valitud juhatuse esimeheks. MTÜS § 27 lg 1
    sätestab, et juhatuse igal liikmel on õigus esindada mittetulundusühingut kõikide
    tehingute tegemisel, kui seaduses ei ole sätestatud teisiti. MTÜS § 27 lg 2 kohaselt võib
    põhikirjas ette näha, et juhatuse liikmed või mõned neist võivad esindada
    mittetulundusühingut ainult ühiselt. Kolmandate isikute suhtes kehtib piirang ainult siis,
    kui see on kantud registrisse. Hageja põhikirja p 4.11 kohaselt võivad ühistut esindada

                                                                                         9(10)
                                                                       Tsiviilasi nr 2-14-61626

       ja sõlmida lepinguid ainult ühistu juhatuse esimees või tema asetäitja ja üks juhatuse
       liige (I kd lk 112-114). Järelikult oli JUl õigus volitada Aleksandra Bolšakovat esindama
       korteriühistut. Kolleegium märgib, et korteriühistu põhikirja p 4.4.6 näeb küll ette, et
       üldkoosoleku pädevusse kuulub juhatuse või muu organi liikmega tehingu sooritamine,
       otsuste vastuvõtmine tema vastu nõude esitamise kohta ja selles tehingus või nõudes
       ühistu esindaja määramine (kd I tl 113). Kuigi käesoleval juhul ei olnud sellise otsuse
       vastuvõtmine vajalik, kuna kostja ei ole korteriühistu juhatuse liige, nähtub
       korteriühistu 15.05.2014 üldkoosoleku protokollist, et üldkoosolek on võtnud vastu
       otsuse hagi esitamise kohta kostja vastu.
   39. Kostja on 15.06.2016 uute tõenditena (lisaks menetluskuludena esitatud tõlketeenuse
       arvetele) esitanud korteriühistu poolt advokaadibürooga sõlmitud kliendilepingu nr
       14/9/2011, 19.09.2011 korteriühistu juhatuse koosoleku protokolli vene keeles,
       04.06.2016 teavituse Swedbank AS-ile, kinnistu majandamise 2016. aasta eelarve
       projekti, teate korteriomanikele vene keeles ja 26.05.2012 revidendi aruande.
       Kolleegium keeldub nende tõendite (välja arvatud tõlketeenuse arved) menetlusse
       võtmisest ja tagastab need. 26.05.2012 revidendi aruanne on juba maakohtule esitatud,
       mistõttu puudub vajadus selle täiendavaks esitamiseks ringkonnakohtule. Ülejäänud
       tõendite esitamise lubatavust apellatsioonimenetluses ei ole kostja põhistanud (TsMS
       § 652 lg 4).

Menetluskulude jaotus
  40. TsMS § 173 lg 3 esimese lause alusel tuleb ringkonnakohtul jaotada ka menetluskulud.
      Tuginedes TsMS § 163 lg 1 ja lähtudes hagi rahuldatud osast, tuleb maakohtu ja
      ringkonnakohtu menetluskulud jätta 75 % ulatuses hageja kanda ja 25 % ulatuses kostja
      kanda.

   41. Tsiviilasja sisuliselt lahendanud maakohus määrab menetluskulude suuruse kindlaks
       määrusega mõistliku aja jooksul kohtuotsuse või menetlust lõpetava määruse
       jõustumisest (TsMS § 177 lg 2).


    /allkirjastatud digitaalselt/   /allkirjastatud digitaalselt/   /allkirjastatud digitaalselt/
          Indrek Soots                    Indrek Parrest                  Gaida Kivinurm




                                                                                              10(10)

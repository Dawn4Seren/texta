                            KOHTUMÄÄRUS

    Kohus                                 Tartu Ringkonnakohus

    Määruse tegemise aeg ja koht          14. jaanuar 2016 Tartu (kirjalik menetlus)

    Kriminaalasja number                  1-13-2119

    Kohtukoosseis                         Mati Kartau, Maarika Kuusk, Aarne Sarjas


    Vaidlustatud kohtulahend              Tartu Maakohtu (Jõgeva kohtumaja) 15. detsembri
                                          2015 määrus Andrus Luku (Lukk ik 37410210260)
                                          tingimisi enne tähtaega elektroonilise valvega
                                          vangistusest vabastamata jätmise kohta
    Kaebuse esitajad ja kaebuse liik      Süüdimõistetu Andrus Lukk, määruskaebus

   RESOLUTSIOON
   Tartu Maakohtu 15. detsembri 2015 määrus jätta muutmata ja määruskaebus
   rahuldamata.


   Edasikaebamise kord
   KrMS § 384 lg 2 ja § 387 lg 1 kohaselt võib käesoleva määruse peale esitada
   määruskaebuse Tartu Ringkonnakohtu kaudu Riigikohtule prokuratuur, advokaadist
   kaitsja või advokaadi vahendusel teised kohtumenetluse pooled 15 päeva jooksul, alates
   päevast, mil isik sai vaidlustatud määrusest teada või pidi teada saama.


   Asjaolud ja menetluse käik
1. Pärnu Maakohtu 8. aprilli 2013 otsusega mõisteti Andrus Lukule KarS § 184 lg 1 järgi
   karistuseks 6 aastat vangistust ning karistuse kandmise algusajaks loeti 28. oktoober 2012.
2. Tartu Vangla esitas 28. oktoobril 2015 Tartu Maakohtule materjalid kinnipeetava A. Luku
   vangistusest tingimisi enne tähtaega elektroonilise valvega vabastamise otsustamiseks.
3. Tartu Maakohtu 15. detsembri 2015 määrusega jäeti süüdimõistetu talle mõistetud vangistusest
   tingimisi enne tähtaega vabastamata. Kohtu hinnangul ei võimalda A. Luku tingimisi
   karistusest vabastamist tema varasem elukäik ja kuriteo toimepanemise asjaolud. Ka ei ole
   kantud karistus proportsionaalne toimepandud kuriteo raskusega. A. Lukku on kriminaalkorras
   kahel korral karistatud narkokuritegude toimepanemise eest ning kohtule esitatud materjalidest
   on selge, et süüdimõistetu on pika aja jooksul olnud seotud kuritegeliku eluviisiga. Sealjuures
   on A. Lukk narkootiliste ainete käitlemisega tegelnud erinevates riikides.


   Määruskaebus
4. Maakohtu määruse peale esitas kaebuse A. Lukk, kes taotleb vangistusest elektroonilise
   valvega tingimisi enne tähtaega vabastamist. Kinnipeetava arvates pööras maakohus liialt palju
   tähelepanu minevikule. A. Lukk kannatab tugeva artroosi käes ning aasta alguses tehakse talle
   puusaliigese operatsioon. Vanglas ei ole aga taastusraviks vajalikke tingimusi ning seetõttu
   soovib A. Lukk, et ta vabastataks vangistusest elektroonilise valvega. Nii vangla kui ka
   prokurör toetavad kinnipeetava ennetähtaegset vabastamist.


   Ringkonnakohtu poolt tuvastatud asjaolud ja järeldused
5. Kaaludes kõiki KarS § 76 lg-s 4 toodud asjaolusid kogumis, leiab kohtukolleegium, et A. Luku
   tingimisi ennetähtaegne vangistusest vabastamine ei ole põhjendatud. Maakohus tõi õigesti
   esile, et A. Lukk on pika aja jooksul olnud kuritegeliku eluviisiga ja tegelnud narkootiliste
   ainete käitlemisega. Varasemad karistused, sh vangistus, ei ole süüdimõistetule soovitud
   positiivset mõju avaldanud. Ringkonnakohtu arvates ei esine A. Luku puhul selliseid
   positiivseid asjaolusid, mis peaksid kaasa tooma vangistusest tingimisi vabastamise esimesel
   võimalusel. Tema varasem elukäik ja kuriteo toimepanemise asjaolud räägivad pigem
   ennetähtaegsele vabastamisele vastu ning A. Luku iseloomustus on neutraalne ega jäta muljet,
   justkui oleks süüdimõistetu oma elus tõesti uue lehekülje pööranud. Vangistuses saab isik
   jätkata taasühiskonnastavates tegevustes osalemist ning piiratud keskkonnas tegeleda
   kuritegude toimepanemise põhjustega. Ennast heast küljest näidates võib A. Lukul avaneda
   ennetähtaegse vabanemise võimalus edaspidi.
6. Lisaks maakohtus arvesse võetud asjaoludele sai ringkonnakohtule teatavaks ka täiendav
   vabastamist mõjutav aspekt. Nimelt edastas Tartu Vangla Euroopa karistusregistrite
   infosüsteemi väljavõtte, mille kohaselt on A. Lukku tegelikult kriminaalkorras karistatud kokku
   3 korda, sh 2 korda Rootsi Kuningriigis. 2011. aastal karistati A. Lukku narkootiliste ainete
   käitlemise ja 2010. aastal joobes juhtimise eest. Kuigi vangla ja prokuratuuri seisukoht ei ole
   kohtule siduv, tuleb märkida, et nende seisukohtade kujunemisel ei olnud teada A. Luku
   täiendav kriminaalkaristus.
7. Ka A. Luku tervislik olukord ei too kaasa isiku vabastamist. Vangistusseaduse kohaselt on
   vangidele arstiabi kättesaadav ning vajadusel suunatakse kinnipeetavaid ka vanglast väljapoole
   ravile. Kui A. Luku tervis ei võimalda enam vangistust kanda, näeb KrMS § 425 ette eraldi
   korra süüdimõistetu ennetähtaegseks karistuse kandmisest vabastamiseks tema haiguse tõttu.
   Kriminaaltoimiku materjalidest tulenevalt ei esine A. Luku puhul käesoleval ajal aga nimetatud
   paragrahvis kirjeldatud eeldusi ning arstlik komisjon ei ole näinud tervislikke takistusi edasisel
   vangistuse kandmisel.
8. Eeltoodud põhjustel ja juhindudes KrMS §-st 390 ja § 337 lg 1 p-st 1 tuleb jätta Tartu Maakohtu
   15. detsembri 2015 määrus muutmata, A. Lukk vangistusest tingimisi ennetähtaegselt
   vabastamata ning määruskaebus rahuldamata.

     /allkiri/                              /allkiri/                                    /allkiri/

    Mati Kartau                           Maarika Kuusk                                Aarne Sarjas

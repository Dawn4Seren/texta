                        KOHTUMÄÄRUS

Kohus                                       Tartu Halduskohus

Kohtunik                                    Raili Randlane
Määruse tegemise aeg ja koht                22. juuli 2016, Jõhvi
Kohtuasja number                            3-16-1333
Kohtuasi                                    OÜ Junona kaebus Maksu- ja Tolliameti 02.06.2016
                                            korralduse nr 12.2-3/035954-3 tühistamiseks

Menetlustoiming                             Menetluse lõpetamine


RESOLUTSIOON
1. Lõpetada OÜ Junona kaebuse kohtulik menetlemine.
2. Mõista Maksu- ja Tolliametilt OÜ Junona kasuks menetluskuluna välja 250 eurot ning
kohustada kandma see tema Swedbank arvele nr EE742200221049727709.
3. Tagastada pärast määruse jõustumist OÜ Junona arvele nr EE742200221049727709
Swedbank AS-s 15.06.2016 ja 12.07.2016 kaebuste esitamise eest tasutud kaks 15 euro suurust
riigilõivu.
4. Saata määruse ärakiri vastustajale punkti 2 osas täitmiseks ning kaebaja lepingulisele
esindajale teadmiseks.

EDASIKAEBAMISE KORD
Määrust saab vaidlustada Tartu Ringkonnakohtus. Määruskaebus tuleb esitada Tartu Halduskohtu
Jõhvi kohtumaja kaudu 15 päeva jooksul määruse ärakirja kättesaamisest arvates.


ASJAOLUD, MENETLUSOSALISTE SEISUKOHAD JA TAOTLUSED

1. 29.01.2016 korraldusega nr 12.2-3/035954-1 on Maksu- ja Tolliamet (edaspidi MTA) alustanud
OÜ Junona (edaspidi kaebaja) üksikjuhtumi kontrolli perioodi oktoober kuni detsember 2015 osas.
Selle käigus on 02.06.2016 koostanud korraldus nr 12.2-3/035954-3, milles teatati Junona Compani
OÜ ja ISCG OÜ-ga tehtud majandustehingutele osundades üksikjuhtumi kontrolli alustamisest
perioodi jaanuar kuni september 2015 suhtes ja varasema jätkamisest ning tehti kaebajale
kohustuseks esitada hiljemalt 15.06.2016 dokumendid, millised samas kohe ka üles loeti ja tulla
12.07.2016 kell 10.00 revidendi juurde seletusi andma.
2. 04.07.2016 lepingulise esindaja vahendusel koostatud kaebuses palus kaebaja, et kohus tühistaks
MTA 02.06.2016 korralduse nr 12.2-3/035954-3. Oma vastavat soovi põhjendas ta väidetega, et
korraldusest ei selgu üksikjuhtumi kontrolli teostamise vajadus ega see, millise maksuõigusliku
rikkumisega on tegemist või kuidas mõjutaksid Junona Compani OÜ ja ISCG OÜ-ga tehtud
tehingud maksuarvestuse ja tasumise õigsust. Veel märkis kaebaja, et tehingud nimetatud
äriühingutega ulatuvad ka väljapoole kontrollitavat perioodi ning maksuhaldur on määratlenud oma
tegevuse meelevaldselt üksikjuhtumi kontrollimenetlusena ja jätnud ta ilma MKS-s maksumaksjale
antud õiguslikest kaitsemeetmetest.

3. Kohus võttis 05.07.2016 koostatud määrusega kaebuse menetlusse, määratles vastustaja ning on
saanud temalt vastuse. Selles teatas MTA, et tunnistas vaidlusaluse korralduse 14.07.2016 otsusega
nr 12.2-3/035954-5 kehtetuks ning palus sellest lähtuvalt menetlus HKMS § 152 lg 1 p 4 alusel
lõpetada. 18.07.2016 edastas kaebaja oma lepingulise esindaja vahendusel kohtule taotluse, milles
palus samuti menetluse lõpetamist HKMS§ 152 lg 1 p 4 alusel väites, et kaebuse eesmärk on
saavutatud. Ühtlasi esitas ta taotluse kokku 265 euro suuruse menetluskulu kohta paludes hüvitada
õigusabi eest tasutud 250 eurot, tagastada 15 euro suurune riigilõiv ning kanda vastavad summad
tema Swedbank kontole nr EE742200221049727709.

KOHTU PÕHJENDUSED

4. HKMS § 152 lg 1 p-s 4 kehtestatu kohaselt lõpetab halduskohus kaebuse kohtuliku menetlemise,
kui kaebuses vaidlustatud haldusakt on kehtetuks tunnistatud.
MTA on peale kaebuse esitamist vaidlustatud korralduse ise kehtetuks tunnistanud ning kaebaja ei
soovi sellest tulenevalt enam jätkata haldusasjana nr 3-16-1333 registreeritud kaebuse kohtulikku
menetlust. Tema poolt kohtutoimikusse esitatust ei nähtu midagi niisugust, millest saaks järeldada ta
enda, vastustaja või kolmandate isikute õiguste ja vabaduste või avaliku huvi rikkumise
võimalikkust menetluse lõpetamise tõttu. Seega puudub halduskohtul takistus kaebuse kohtuliku
menetlemise lõpetamiseks HKMS § 152 lg 1 p 4 nimetatud alusel.

5. HKMS § 108 lg 6 kohaselt peab HKMS § 152 lg 1 p 4 alusel menetluse lõpetamise korral
kandma menetluskulud vastustaja. Kaebaja on kasutanud kaebuse esitamisel OÜ Bellus õigusabi
ning maksnud selle eest ilma käibemaksuta 250 eurot. Kuna MTA pole väitnud ega tõendanud, et
vaidlustatud korralduse kehtetuks tunnistamine ei olnud tingitud kaebuse esitamisest, tuleb tal
nimetatud kulutus kaebajale hüvitada.

6. HKMS § 104 lg 5 p-des 1 ja 4 kehtestatu kohaselt tagastatakse riigilõiv, kui seda on tasutud
ettenähtust rohkem või kui kohus lõpetab menetluse sama seadustiku § 152 lg 1 p 4 alusel. Kaebaja
on tasunud 15.06.2016 kaebuse esitamisel 15 euro suuruse riigilõivu ning see tuleb talle menetluse
lõpetamise tõttu tagastada. Veel on ta 12.07.2016 tasunud 15 euro suuruse riigilõivu, et esitada
kaebus MTA-s vaidlustatud korralduse alusel sunniraha tasumise kohta tehtud korralduse nr 12.2-
3/035954-4 peale. Kuna vastustaja on ka selle oma eelnevalt juba osundatud 14.07.2016 otsusega nr
12.2-3/035954-5 kehtetuks tunnistanud, esitas kaebaja 18.07.2016 taotluse, milles soovis riigilõivu
tagastamist märkides, et jätab kaebuse esitamata. Seega kuulub ka 12.07.2016 tasutud 15 euro
suurune riigilõiv talle tagastamisele.


/allkirjastatud digitaalselt/
Raili Randlane

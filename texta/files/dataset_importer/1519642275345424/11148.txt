                           KOHTUMÄÄRUS
 Kohus                                   Tartu Ringkonnakohus

 Määruse tegemise aeg ja koht            5. juuli 2016, Tartu (kirjalik menetlus)

 Väärteoasja number                      4-16-2217

 Kohtukoosseis                           Maarika Kuusk

 Vaidlustatud kohtulahend                Viru Maakohtu (Jõhvi kohtumaja) 25. aprilli 2016 määrus
                                         kaebuse läbivaatamata jätmisest
 Kaebuse esitaja ja kaebuse liik         Veronika   Korotkova        kaitsja    Denis     Stepanov,
                                         määruskaebus
RESOLUTSIOON

1.     Juhindudes VTMS § 194, § 196 lg-st 2, 147 lg 2 p-st 1, § 148 p-st 3 ja 150 lg-st 2
       tühistada Viru Maakohtu 25. aprilli 2016 määrus Veronika Korotkova kaebuse
       läbivaatamata jätmise kohta.
2.     Rahuldada Veronika Korotkova kaitsja määruskaebus.
3.     Saata väärteoasi maakohtule sisuliseks arutamiseks teises kohtukoosseisus.
4.     VTMS § 198 alusel ei ole käesolev määrus edasikaevatav.

Asjaolud

1.      Väärteoprotokolli nr AB1450324 kohaselt süüdistatakse KarS § 279 lg 1 järgi Veronika
Korotkovat selles, et tema vaba juurdepääsu teel viibides Narva Haigla EMO osakonnas, võttis
tahtlikult politseisõiduki võtmed, viis need õue ja viskas põõsastesse. Sellega takistas ta riikliku
järelevalve teostamist sellega, et politseipatrull ei saanud oma ametikohustusi täita.
2.       22. märtsil 2016 saabus Viru Maakohtu Jõhvi kohtumajja Veronika Korotkova kaebus
Politsei- ja Piirivalveameti Ida prefektuuri korrakaitsebüroo Narva politseijaoskonna ennetus- ja
menetlustalituse menetlusteenistuse 29. veebruari 2016 üldmenetluse otsusele nr 2330,15,007716.
3.      Viru Maakohtu 12. aprilli 2016 määrusega jäeti V. Korotkova kaebus käiguta. Kaebuse
esitajale anti tähtaeg 10 päeva alates määruse ärakirja kättesaamisest puuduste kõrvaldamiseks.
Kaebuse esitajale selgitati, et kui kaebuses olevaid puudusi ei kõrvaldata määratud aja jooksul, siis
jäetakse kaebus vastavalt VTMS § 118 lg 2 p-le 3 läbi vaatamata.

4.      Viru Maakohtu 25. aprilli 2016 määrusega jäeti V. Korotkova kaebus läbi vaatamata.
Kohus leidis, et V. Korotkova esitas 22. aprillil 2016 küll dokumendi, mis on pealkirjastatud
kaebusena, ent see on ebaselges ja –korrektses eesti keeles ning sellest ei ole võimalik aru saada
millises osas otsust vaidlustatakse (VTMS § 115 lg 1 p 7) ning kaebuse esitanud isiku taotluse sisu
ja põhjendust (VTMS § 115 lg 1 p 8). Lisaks ei ole käsitletud isikuid, kelle istungile kutsumist
taotletakse ja tõendeid, mida kaebuse esitanud isiku taotlusel on võimalik kohtus uurida (VTMS
§ 115 lg 1 p 9). Samuti ei ole käsitletud seda, kas kaebuse esitaja soovib istungist osa võtta (VTMS
§ 115 lg 3 p 1) ning kas ta soovib, et menetluses osaleks kaitsja, kui tal seda ei ole (VTMS § 115
lg 3 p 2).

5.     V. Korotkova kaitsja esitas selle peale 4. mail 2016 kaebuse koos lisadega. Viru Maakohus
tagastas oma 6. mai 2016 kirjaga kaebuse koos lisadega ja selgitas, et Viru Maakohtu 25. aprilli
2016 määrusega jäeti kaebus läbi vaatamata. Kiri anti V. Korotkova lepingulisele esindajale
D. Stepanovile kätte allkirja vastu 11. mail 2016.

6.     D. Stepanov esitas seepeale kaebuse, mille maakohus edastas ringkonnakohtule
lahendamiseks. Kaebuses taotletakse otsuse nr 2330,15,007716 tühistamist. Kaebuse sisulisest
poolest võib aru saada, et V. Korotkova süüd ei saa lugeda kogutud tõenditega tuvastatuks.

Ringkonnakohtu poolt tuvastatud asjaolud ja järeldused

7.     Ringkonnakohus leiab, et ehkki määruskaebuse esitaja on taotlenud väärteootsuse nr
2330,15,007716 tühistamist, ei ole sellise taotluse lahendamine võimalik, sest kohtuvälise
menetleja üldmenetluse korras tehtud otsuse peale on menetlusosalisel õigus esitada kaebus
maakohtule. Kuna aga määruskaebuse esitaja eesmärgiks on tema kaebuse läbi vaatamine ja
väärteootsuse tühistamine, saab ringkonnakohus hinnata, kas maakohus jättis õigustatult
V. Korotkova esindaja vahendusel esitatud kaebuse läbi vaatamata. Seejuures loeb
ringkonnakohus kaebuse esitatuks tähtaegselt, kuna leiab, et maakohus ei oleks tohtinud kaebust
saades seda kirjaga tagastada, vaid oleks pidanud selle edastama lahendamiseks ringkonnakohtule.

8.     Nõuded kohtuvälise menetleja otsuse peale esitatavale kaebusele on sätestatud VTMS §-
s 115. Antud juhul on maakohus jätnud kaebuse läbi vaatamata, viidates nimetatud paragrahvi
lõike 1 p-de 7-9 ja lõike 3 p-de 1 ja 2 sätete rikkumisele. Ringkonnakohtu hinnangul nimetatud
minetused asja sisulist läbivaatamist ei takista.

8.1     Antud juhul on läbivaatamata jätmise aluseks peamiselt see, et kaebus ei vasta VTMS
§ 115 lg 1 p-des 7-9 toodud nõuetele. Kuigi ringkonnakohtu hinnangul on kaebusest aru saada, et
taotletakse V. Korotkova õigeksmõistmist KarS § 297 järgi, ei takistaks ka teatavad puudused
kaebuses selle läbi vaatamist. Nimelt on Riigikohus leidnud, et VTMS § 115 lg 1 p-des 7-9
kirjeldatud kaebusele esitatavate nõuete eesmärk on kohtumenetluse sujuva ja kiire läbiviimise
võimaldamine. Samas kui kaebus nendele nõuetele ei vasta, siis ei ole see rikkumine VTMS § 150
mõttes oluline (RKK 3-1-1-19-04). Ringkonnakohtu hinnangul laieneb see põhimõte ka lõikele 3.
Seetõttu võib ka puudustega kaebust menetleda, kui need puudused ei takista kaebuse menetlemist.
Eelnimetatud lahendis on Riigikohus leidnud, et puuduste kõrvaldamata jätmine võib küll
komplitseerida väärteoasja menetlemist ja seda ka pikendada, kuid ei too iseenesest kaasa
ebaseadusliku ega põhjendamatu kohtuotsuse tegemist.

8.2    Ringkonnakohus leiab, et see, kas isik soovib või ei soovi istungist osa võtta, ei takista
samuti tema kaebuse läbivaatamist. Kohus võib VTMS § 120 alusel ka kohtuistungit korraldamata
lahendada kaebuse kirjalikus menetluses ja teha lahendi VTMS § 132 sätteid järgides, kui kohus
on saatnud kaebuse koopia kohtumenetluse teisele poolele ning selgitanud tema seisukoha kaebuse
suhtes ning kohtumenetluse pooled on kaebuses või selle vastuses teatanud, et nad ei soovi
kohtuistungist osa võtta. Ehkki praegusel juhul ei ole kaebuses kirjas, kas soovitakse istungist osa
võtta, peab kohus sellisel juhul informeerima menetlusalust isikut istungi ajast, sest asja
arutamisest osavõtmine on isiku põhiõigus.

8.3     Antud juhul on menetlusalune isik avaldanud (vt kaebuse lisa), et soovib N.T.
ülekuulamist, kes oli sündmuse vahetuks tunnistajaks. Ehkki selline taotlus on esitatud juba
kohtuvälisele menetlejale, on see lisatud hiljem ka maakohtule esitatud kaebusele, mistõttu on
alust arvata, et V. Korotkova sooviks on tunnistaja üle kuulamine, mida saab teha kohtuistungil.

                                                 2
8.4     Asja läbivaatamist ei takista seegi, et isik ei ole märkinud, kas ta soovib kaitsja osavõttu,
kuivõrd kaitsja osavõtt on alates kohtumenetlusest kohustuslik üksnes juhul, kui menetlusalune
isik on 14- kuni 18- aastane või ei ole oma psüühikahäire tõttu suuteline end ise esindama. Jättes
märkimata § 115 lg 1 p-s 4 sätestatud kaitsja andmed, on see üldjuhul tõlgendatav kaitsja
puudumisena. Antud juhul aga on V. Korotkova kaitsjana esitanud kaebusi menetlusaluse isiku
volikirja alusel jurist D. Stepanov ja kohus on viimast aktsepteerinud tema kaebusi lahendades.
Antud juhul on menetlusaluse isiku tahe seega selgelt väljendatud ja ei tohiks kuidagi takistada
väärteoasja läbivaatamist.

9.     Eeltoodust tulenevalt tühistab ringkonnakohus maakohtu määruse V. Korotkova kaebuse
läbivaatamata jätmisest ning saadab väärteoasja maakohtu teisele koosseisule sisuliseks
läbivaatamiseks.



/allkiri/
Maarika Kuusk
Kohtunik




                                                 3

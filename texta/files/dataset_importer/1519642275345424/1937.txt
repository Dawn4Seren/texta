                              KOHTUOTSUS
                                 EESTI VABARIIGI NIMEL


Kohus                           Viru Maakohus

Kohtunik                        Marika Leimann

Otsuse tegemise aeg ja koht     28.11.2016, Rakvere kohtumaja

Tsiviilasja number              2-16-5101

Tsiviilasi                      Placet Group OÜ hagi N L vastu võlgnevuse nõudes
                                541,40 eurot
Hagi hind
                                HAGEJA
Menetlusosalised ja nende
                                Placet Group OÜ, rk 11198910, asukoht Tallinn, Fr. R.
esindajad                       Kreutzwaldi     4,   lepinguline esindaja Riho    Siil,
                                jurist@itminkasso.ee

                                KOSTJA
                                N L (end. S), ik xxxx, elukoht: xxxx

                                Kirjalik menetlus

RESOLUTSIOON

  1. Rahuldada Placet Group OÜ hagi N L vastu osaliselt.

  2. Välja mõista kostjalt N L’ilt hageja Placet Group OÜ kasuks võlgnevuse katteks
     kokku 508,18 eurot (sh põhivõlgnevus 343,35 eurot, intress 90,73 eurot ja 28.11.2016
     seisuga viivised 74,10 eurot).

  3. Välja mõista kostjalt N L’ilt hageja Placet Group OÜ kasuks viivis põhinõudelt (343,35
     eurot) alates 29.11.2016 kuni põhinõude kohase täitmiseni VÕS § 113 lg 1 teises lauses
     sätestatud määras, kuid kõik viivised kokku mitte rohkem kui põhinõue.

  4. Jätta rahuldamata Placet Group OÜ nõue N L’i vastu menetlemisega kaasnenud
     kahju 24 euro väljamõistmiseks.

  5. Jätta menetluskulud 95% ulatuses N L’i kanda ja 5% ulatuses Placet Group OÜ
     kanda.
    6. Välja mõista kostjalt N L’ilt hageja Placet Group OÜ kasuks menetluskulude katteks
       213,75 eurot.

Edasikaebamise kord
Kohtuotsusele on õigus esitada apellatsioonkaebus kohtuotsuse kättetoimetamisest arvates
Tartu Ringkonnakohtule 30 päeva jooksul. Kui apellant soovib asja arutamist kohtuistungil,
peab ta seda apellatsioonkaebuses märkima. Vastasel juhul loetakse, et ta on nõus asja
lahendamisega kirjalikus menetluses (TsMS § 442 lg.6 § 633 lg.7).

Kohus selgitab, et vastavalt TsMS § 187 lg 6 peab menetlusabi taotlemise korral menetlusabi
taotleja seaduses sätestatud tähtaja järgimiseks tegema tähtaja kestel ka menetlustoimingu, mille
tegemiseks ta menetlusabi taotleb, eelkõige esitama kaebuse. Kaebuse põhjendamiseks või
riigilõivu tasumiseks või kaebuses esineva sellise puuduse kõrvaldamiseks, mis on seotud
menetlusabi taotlemisega, annab kohus sellisel juhul mõistliku tähtaja pärast menetlusabi andmise
taotluse lahendamist, kui nimetatud taotlus ei olnud esitatud põhjendamatult või tähtaja
pikendamise eesmärgil. See ei välista menetlustähtaja ennistamist.

Hageja nõuded

1. 31.03.2016 esitas Placet Group OÜ Viru Maakohtule hagi N L vastu võlgnevuse nõudes.

Esitatud hagiavalduse ja selle täpsustuse kohaselt esitas kostja N L 08.10.2013 xxxx portaalis
laenutaotluse 640 euro laenamiseks, laenu kasutamise perioodiga 180 päeva. Enne laenutaotluse
esitamist oli kostja kohustatud põhjalikult tutvuma laenulepingu üldtingimustega. 08.10.2013
rahuldas Placet Group OÜ kostja laenutaotluse ning pooled sõlmisid laenulepingu nr xxxx, mille
alusel kostja laenas hagejalt 640 eurot. Laenu tagastamise tähtajaks lepiti kokku 06.04.2014,
vastavalt laenulepingu Lisale I (maksegraafik). Laen tuli tagastada 6 osamaksega, s.h. põhiosa 640
eurot, intress 178,32 eurot ning lepingutasu 12,80 eurot.
Tagastamisele kuuluv brutosumma kokku 831,12 eurot. Lepingu kohaselt oli krediidikulukuse määr
60,55 %. See on laenu intress ja lepingutasu. (Lepingus on ekslikult märgitud suurem
krediidikulukuse määr). Enne laenusumma ülekandmist kostjale pidi ta käima talle sobivas
postkontoris või laenuandja kontoris isikusamasust tuvastamas. Kuna kostja oli hageja püsiklient,
toimus temaisikusamasuse tuvastamine 11.09.2013. Isikusamasuse tuvastamisel oli kostja
kinnitanud, et on tutvunud laenulepingu üldtingimustega ja on nõustunud nende täitmisega. Seega
on kostja ühtlasi kinnitanud, et ta on teadlik, millised juriidilised tagajärjed järgnevad siis, kui ta ei
täida laenulepingut nõuetekohaselt. Kostja oli teadlik, et laenu tähtajaks tagastamata jätmise korral
on kostja laenusaajana kohustatud hüvitama laenuandjale ka võla menetlemisega seotud
sissenõudekulud, vastavalt laenulepingu üldtingimuste punktile 9.3. Kostja ei täitnud laenulepingut
kokkulepitud viisil. Kostja teostas 3 makset summas kokku summas 352,04 eurot, millega hageja
luges tasutuks 12,80 eurot lepingutasu, 251,65 eurot põhivõla kustutamiseks ning 87,59 eurot
laenuintressi tasumiseks. Seega põhivõla tasumata osa 388,35 eurot (640–251,65 eurot) ja tasumata
laenuintress 90,73 eurot (178,32 – 87,59 eurot). Kuna kostja ei olnud täitnud laenulepinguga endale
võetud kohustusi osamaksete tasumisel, edastas laenuandja kostjale tasulisi meeldetuletusi sms-de
ja e-posti teel alates jaanuarist 2014. Võlateatis/Meeldetuletus I saadet kostjale 28.01.2014 AS-i
Eesti Post vahendusel. 12.03.2014 saatis hageja esindaja kostjale järjekordse
Võlateatis/Meeldetuletus II AS-i Eesti Post vahendusel. Võlateatis/Meeldetuletuse I ja II saatmise
eest oli „Hinnakirja“ alusel ettenähtud tasu 12 + 12 eurot. Hageja on seisukohal, et esitatud nõue 24
eurot meeldetuletus I ja II saatmise eest on põhjendatud. Vastavalt VÕS § 127 lg 1 on kahju
hüvitamise eesmärk kahjustatud isiku asetamine olukorda, mis on võimalikult lähedane olukorrale,
milles ta oleks olnud, kui kahju hüvitamise kohustuse aluseks olevat asjaolu ei oleks esinenud.
Riigikohus on 06.01.2005 lahendis 3-2-1-66-05 leidnud, et inkassoteenuse kasutamiseks tehtud
mõistlikud kulutused on vaadeldavad võlausaldaja kahjuna seoses võlgniku raha maksmise
kohustuse rikkumisega. Käesoleval juhul on inkassoteenuse kasutamise tinginud kostja
tegevusetus. Kostja laenu ei tagastanud, ning hageja oli sunnitud laenu sissenõudmiseks lisakulutusi
tegema.

09.04.2014 teatas hageja kostjale, et laenulepingust nr xxxx tulenev nõue on antud menetleda xxxx.
Kostja oli ka nimetatud asjaolust teadlik, sest vastavalt Laenulepingu üldtingimuste punktile 15.1.
on laenuandjal õigus lepingus ettenähtud juhtudel anda kõik laenusaaja vastu suunatud nõuded
menetleda xxxx-le, milleks on laenuandja poolt xxxx-le antud kõik vastavasisulised volitused ja
õigused. Nõude menetlemise korral jääb laenuandja laenusaaja suhtes edasi võlausaldajaks, kuid
nõude menetlemisel xxxx poolt tuleb laenusaajal nõuded täita xxxx poolt näidatud arvelduskontole.
xxxx töötajate tegevuse järel teostas kostja veel ühe makse summas 45 eurot, mille arvestas hageja
maha põhivõlast. Seega tasumata põhivõlg on 343,35 eurot (640 –251,65 –45). Rohkem makseid
kostja ei teostanud.
Hageja esindaja on näidanud initsiatiivi kostjaga kontakteeruda ja läbirääkida, kuid see pole
soovitud tulemusi andnud, mistõttu hagejal ei jäänud üle muud, kui pöörduda oma õiguste kaitseks
kohtusse.
Kuivõrd kostja ei ole omapoolseid kohustusi täitnud nõuetekohaselt, on tegemist kohustuste
rikkumisega VÕS § 100 mõistes. VÕS § 101 lg 1 p 1 lubab kohustuse rikkumise korral nõuda
võlgnikult kohustuse täitmist. Rahalise kohustuse täitmisega viivitamise korral lubab VÕS § 101 lg
1 p 6 nõuda võlgnikult viivist. Hageja arvestab viivist tasumata põhinõudelt VÕS §-s 113 lg-s 1 ja
§-s 94 sätestatud määras, alates lepingu täitmise tähtpäevale järgnevast päevast, s.o alates
07.04.2014 kuni hagiavalduse esitamiseni 31.03.2016 alljärgnevalt:

Sissenõutavaks muutunud      Viivitatud päevi             Viivis
võlgnevuse põhiosa
388,35 EUR                  07.04.2014 –06.06.2014        388,35 x 8,25% x 61/365
                                61 päeva                    5,35 EUR
343,35 EUR                  07.06.2014 –30.06.2014        343,35 x 8,25% x 24/365
                                24 päeva                    1,86 EUR
343,35 EUR                  01.07.2014 –31.12.2014        343,35x 8,15% x 184/365
                               184 päeva                   14,11 EUR
343,35 EUR                  01.01.2015 –30.06.2015        343,35x 8,05% x 181/365
                               181 päeva                   13,71 EUR
343,35 EUR                  01.07.2015 –31.12.2015        343,35x 8,05% x 184/365
                               184 päeva                   13,93 EUR
343,35 EUR                  01.01.2016 –31.03.2016        343,35x 8,05% x 91/365
                               91 päeva                     6,89 EUR
Kokku: 55,85 EUR
Edaspidi nõuab hageja seadusejärgset viivist tasumata põhinõudelt kuni selle kohase tasumiseni
alates 01.04.2016 VÕS §-s 113 lg-s 1 ja §-s 94 sätestatud määras.

Lähtudes eeltoodust palub hageja kostjalt välja mõista hageja kasuks tasumata põhivõlg 343,35
eurot, tasumata laenuintress 90,73 eurot, nõude menetlemisega kaasnenud kahju 24 eurot, seisuga
31.03.2016 sissenõutavaks muutunud viivised 55,85 eurot ja viivist tasumata põhinõudelt kuni selle
kohase tasumiseni alates 01.04.2016 VÕS §-s 113 lg-s 1 ja §-s 94 sätestatud määras. Samuti palub
hageja mõista kostjalt välja hageja kasuks menetluskulud, mis on tasutud riigilõiv 125 eurot ja
õigusabi kulud 100 eurot.

Kostja vastuväited
2. Kostja kohtule 06.10.2016 saabunud vastuses märgib, et tunnistab osaliselt tema vastu esitatud
nõudeid. Menetluskulud palub kostja poolte vahel võrdselt jagada. 26.10.2016 esitatud vastuses
märgib kostja täiendavalt, et võttis laenu, kuid 2013 detsembris algasid perel raskused- toimus
lahutus. Kostja võttis laenuandjaga ühendust, proovis kuumakseid väiksemaks saada, kuid ei saanud
kokkuleppele. xxxx ei vastanud kuna laenuandja ei olnud kokkuleppega nõus. Hetkel on kostjal 2
ülalpeetavat ja kostjal on 70% töövõimetus ning keskmine puue. Üks ülalpeetav on raske puudega.
Kostja palub kohtul arvestada tema tagasimakseid ja vähendada sissenõutavat summat.

Kohtu kohaldatud seadused, tuvastatud asjaolud, järeldused, tõendid

3. Kohus, tutvunud menetlusosaliste poolt esitatuga ja uurinud seadusest juhindudes kõiki tõendeid
igakülgselt, täielikult ja objektiivselt, asub seisukohale, et hagi kuulub rahuldamisele osaliselt.

Tsiviilkohtumenetluse seadustiku (TsMS) § 5 lg 1 kohaselt hagi menetletakse poolte esitatud
asjaolude ja taotluste alusel, lähtudes nõudest. Sama paragrahvi teise lõike kohaselt on pooltel
võrdne õigus ja võimalus oma nõuet põhjendada ja vastaspoole esitatu ümber lükata või sellele
vastu vaielda. Pool määrab ise, mis asjaolud ta oma nõude põhjendamiseks esitab ja milliste
tõenditega neid asjaolusid tõendab. TsMS § 436 lg 2 kohaselt rajab kohus otsuse üksnes asjas
esitatud ja kogutud tõenditele. TsMS § 436 lg 7 kohaselt ei ole kohus otsust tehes seotud poolte
esitatud õiguslike väidetega. TsMS § 230 lg 1 tulenevalt peab kumbki pool hagimenetluses
tõendama neid asjaolusid, millele tuginevad tema nõuded ja vastuväited.

Hageja nõue tuleneb 08.10.2013 elektrooniliselt esitatud laenutaotlusest ja laenulepingust nr. xxxx,
millega hageja laenas kostjale 640 eurot, lepingutasuga 12,80 eurot, aastase intressimääraga 59,73%
aastas, tagasimakse tähtajaga 06.04.2014 (180 päeva) maksegraafiku alusel (tlk 9-10), ning
laenulepingu üldtingimustest ja laenulepingu lisadest (tlk 11-18). Laenu ülekandmist tõendab
08.10.2013 maksekorraldus nr. xxxx (tlk 21).

Võlaõigusseaduse (VÕS) § 402 kohaselt on tarbijakrediidileping krediidileping, millega oma
majandus- ja kutsetegevuses tegutsev krediidiandja annab või kohustub andma tarbijale krediiti või
laenu. Pooltevaheline võlasuhe on tarbijakrediidilepingul põhinev võlasuhe. VÕS § 401 lg 3
kohaselt kohaldatakse krediidilepingule laenulepingu kohta sätestatut, kui seadusest ei tulene teisiti.
VÕS § 396 lg 1 sätestab, et laenulepinguga kohustub üks isik (laenuandja) andma teisele isikule
(laenusaaja) rahasumma või asendatava asja (laen), laenusaaja aga kohustub tagasi maksma sama
rahasumma või tagastama sama liiki asja samas koguses ja sama kvaliteediga. VÕS § 8 lg 2 kohaselt
on leping lepingupooltele täitmiseks kohustuslik. VÕS § 76 kohaselt tuleb kohustus täita vastavalt
lepingule või seadusele. VÕS § 76 lg 3 järgi loetakse kohustus täidetuks, kui see on täidetud
täitmiseks vastuvõtmiseks õigustatud isikule õigel ajal, õiges kohas, õigel viisil. VÕS § 82 lg 1
kohaselt kui kohustuse täitmise tähtpäev on kindlaks määratud või tuleneb võlasuhte olemusest,
tuleb kohustus täita sellel tähtpäeval.

4. Vaidlust ei ole selles, et kostja ei ole lepingust tulenevaid kohustusi täitnud. Kostja tunnistab, et
võttis laenu, kuid palub seoses makseraskustega vähendada väljamõistetavat summat. Kostja palub
kohtul arvesse võtta tema tagasimakseid.

VÕS § 100 kohaselt on kohustuse rikkumine võlasuhtest tuleneva kohustuse täitmata jätmine või
mittekohane täitmine, sealhulgas täitmisega viivitamine. VÕS § 101 lõike 1 punktist 1 tulenevalt,
kui võlgnik on kohustust rikkunud, võib võlausaldaja nõuda kohustuse täitmist.

Kuivõrd kostja on oma lepinguga võetud kohustusi rikkunud ja ei ole hagejale saadud laenusummat
tagastanud, rahuldab kohus hageja nõude põhivõlgnevuse 343,35 euro väljamõistmiseks kostjalt.
Kohus nõustub hageja poolt välja toodud arvestusega/jaotusega seoses kostja poolt tasutud
osamaksetega (summas 397,04 eurot) (tlk 42-43).

5. Kohus leiab, et hageja intressi- ja viivisenõuded on põhjendatud. Kostja on taotlenud
sissenõutavate summade vähendamist, kuid ei ole täpsustanud, milliste konkreetsete summade
vähendamist soovib ning ei ole ka põhistanud, miks tuleks kohtul summasid vähendada.

VÕS § 397 lg 1 kohaselt majandus- või kutsetegevuses antud laenult tuleb maksta intressi. Muu
laenulepingu korral tuleb intressi maksta üksnes juhul, kui see on kokku lepitud. Vaidlust ei ole
selles, et Placet Group OÜ on andnud laenu oma majandustegevuse raames. Laenuandjal on õigus
otsustada, millise intressiga ta laenu annab. Intress on tasu raha kasutamise eest, mis lepitakse kokku
lepingu kehtivuse ajaks.

Laenulepingu nr xxxx p. 8 ja lisa I kohaselt tuli kostjal 640 euro laenamisel tasuda intressi
178,32 eurot (intressimäär aastas 59,73 %) (tl. 14, 17). Kostja on lepingut sõlmides sellise tasuga
nõustunud. Laen tuli tagastada hiljemalt 06.04.2014. Kuivõrd pooled on leppinud kokku
lepingujärgse tasu maksmises laenu kasutamise eest kokkulepitud aja jooksul, kuid kostja on
nimetatud kohustuse täitnud üksnes osaliselt (hageja on intressi tasu kattes arvestanud 87,59 eurot),
siis on hageja nõue põhjendatud ja kuulub rahuldamisele ning intressi katteks tuleb kostjalt hageja
kasuks välja mõista 90,73 eurot

VÕS § 101 lg 1 p-st 6 tulenevalt võib võlausaldaja nõuda rahalise kohustuse täitmisega viivitamise
korral viivist. VÕS § 94 ja 113 kohaselt tuleb lepinguliselt kohustuselt tasuda vastavalt lepingule
intressi ja viivist. VÕS § 113 lg 1 kohaselt võib võlausaldaja rahalise kohustuse täitmisega
viivitamise korral nõuda võlgnikult viivitusintressi (viivis), arvates kohustuse sissenõutavaks
muutumisest kuni kohase täitmiseni. Viivise määraks loetakse VÕS §-s 94 sätestatud intressimäär,
millele lisandub kaheksa protsenti aastas. VÕS § 415 lg 1 kohaselt ei või tarbijalt võlgnetavate
maksete tasumisega viivitamisel nõuda käesoleva seaduse § 113 lõikes 1 sätestatud viivise määrast
kõrgemat viivist. TsMS § 367 kohaselt võib viivisenõude koos põhinõudega esitada hagis selliselt,
et taotletakse viivise, mis ei ole hagi esitamise ajaks veel sissenõutavaks muutunud, väljamõistmist
kohtult mitte kindla summana, vaid täielikult või osaliselt protsendina põhinõudest kuni põhinõude
täitmiseni. Eelkõige võib viivist nõuda selliselt, et kohus mõistaks selle välja kindla summana kuni
otsuse tegemiseni ja edasi protsendina põhinõudest.

Hageja on taotlenud kostjalt seadusjärgse viivise väljamõistmist. Perioodil alates 07.04.2014 kuni
31.03.2016 on sissenõutavaks muutunud viivised summas 55,85 eurot. Samuti palub hageja kostjalt
välja mõista edasiulatuva viivise põhinõudelt (343,35 eurolt) VÕS § 113 lg 1 ja § 94 sätestatud
määras alates 01.04.2016 kuni põhinõude tasumiseni.

Kohus märgib, et viivise üks eesmärkidest on suunata võlgnikku oma kohustuse täitmisele ning
võimalikud makseraskused ei vabasta täitmise kohustusest. Erandlikke asjaolusid, mis välistaksid
viivise nõude, käesolevas asjas tuvastatud ei ole. Kuna kostja rikkumine ei ole vabandatav, siis on
põhjendatud hageja nõue õiguskaitsevahendina ka viivise saamiseks, sealhulgas on hageja poolt
taotletav seadusjärgne viivis ka kostja suhtes soodsam (0,022% päevas) kui algselt lepingus
kokkulepitud viivis 1,38 eurot päevas ehk 0,372% päevas (tlk 17).

Hageja on esitanud hagiavalduses viiviste arvestuse tabeli (tlk. 44-45). Kohus on kontrollinud ja
nõustub hageja viivise arvestusega. Tulenevalt TsMS § 367 arvestab kohus lisaks sissenõutavaks
muutunud viivise kuni otsuse tegemiseni ehk perioodil 01.04.2016 – 28.11.2016 tagastamata
põhivõlalt (343,35 eurolt).
Väljaandes Ametlikud Teadaanded avaldatud teadete kohaselt oli VÕS § 94 lõikes 1 nimetatud
Euroopa Keskpanga põhirefinantseerimisoperatsioonidele kohaldatav viimane intressimäär
2016.aasta esimesel poolaastal 0,05 + 8 = 8,05 % aastas ning viivis perioodil 01.04.2016 –
30.06.2016, s.o 91 päeva eest 343,35 euro suurust põhinõuet ja 365-päevast aastat arvestades on
6,89 eurot (343,35x0,0805/365x91) ning 2016.aasta teisel poolaastal 0 + 8= 8 % aastas ning viivis
perioodil 01.07.2016 – 28.11.2016, s.o. 151 päeva eest 343,35 euro suurust põhinõuet ja 365-
päevast aastat arvestades on 11,36 eurot (343,35x0,08/365x151).

Seega kuulub kostjalt väljamõistmisele seadusjärgne viivis seisuga 28.11.2016 kokku summas
74,10 eurot (55,85 + 6,89 + 11,36).

Hageja on taotlenud ka edasiulatuva viivise väljamõistmist, mis kuulub samuti rahuldamisele.
Juhindudes TsMS §-st 367 kuulub kostjalt väljamõistmisele alates 29.11.2016 edasiulatuv viivis
tasumata põhinõudelt (343,35 eurolt) kuni põhinõude kohase täitmiseni VÕS § 113 lg 1 teises lauses
sätestatud määras, kuid kõik viivised kokku mitte rohkem kui põhinõue.

6. Hageja on esitanud kohtule ka nõude kostjalt nõude menetlemisega kaasnenud kahju 24 euro
väljamõistmist. Hagiavalduse kohaselt oli võlateatis/Meeldetuletuse I ja II saatmise eest
„Hinnakirja“ alusel ettenähtud tasu 12 + 12 eurot. Hageja on seisukohal, et esitatud nõue 24 eurot
meeldetuletus I ja II saatmise eest on põhjendatud. Võlateatis/Meeldetuletus I saadet kostjale
28.01.2014 AS-i Eesti Post vahendusel. 12.03.2014 saatis hageja esindaja kostjale järjekordse
Võlateatis/Meeldetuletus II AS-i Eesti Post vahendusel. Hageja viitab kulude põhjendatuse osas
VÕS §-le 127 ja Riigikohtu lahendile 3-2-1-66-05, mis viitab inkassoteenuse kasutamiseks tehtud
mõistlikele kulutustele kui võlausaldaja kahjule.

Vastavalt laenulepingu p. 9.3 ja hageja hinnakirjale (tlk 13 ja 27) on laenuandjal õigus laenusaajalt
nõuda lisaks laenule ja muudele maksetele ka laenu menetlemisega seotud kulusid, s.o tasu
meeldetuletuskirjade saatmise eest. Esimese ja teise meeldetuletuskirja saatmise tasu on 12 eurot
kirja eest. Kohus leiab, et tüüptingimus, millega krediidiandjal on õigus nõuda krediidisaajale
saadetud kirjalike teadetega seotud kulutuste hüvitamist krediidiandja hinnakirja järgi on VÕS § 42
lg 3 p 5 alusel tühine. Hageja tõendeid, millest tuleneks tema poolt seoses kostjale meeldetuletuste
saatmisega kulutuste tegemine ja kahjude kandmine, esitanud ei ole. Hageja on esitanud kohtule
kostjale väidetavalt postiasutuse kaudu saadetud meeldetuletused (tlk 22, 23), kuid hageja ei ole
lisanud saatmist tõendavaid dokumente (postiasutuse poolt väljastatud arveid, kviitungeid, jne).
Hageja väide, et tegemist on inkassoteenuse kasutamiseks tehtud kulutustega on samuti
paljasõnaline, kuivõrd hagiavalduse ja hagile lisatud teatise kohaselt on kostja nõue antud
menetleda inkassole 09.04.2014, s.o. peale meeldetuletuskirjade saatmist.

Lähtudes eeltoodust leiab kohus, et laenulepingu nr. xxxx p. 9.3. on tühine ja jätab hageja taotluse
laenulepingust nr xxxx tuleneva menetluskulu, summas 24 eurot väljamõistmise osas rahuldamata.

7. Kokkuvõtvalt rahuldab kohus hagi osaliselt ning mõistab kostjalt hageja kasuks välja põhivõla
343,35 eurot, tasumata laenuintressi 90,73 eurot, 28.11.2016 seisuga sissenõutavaks muutunud
viivised 74,10 eurot ning edaspidise viivise protsendina põhinõudelt (343,35 eurolt) VÕS § 113 lg
1 teises lauses sätestatud määras alates 29.11.2016 kuni põhinõude täitmiseni. Lähtudes
kohtupraktikast ei tohi edaspidine viivisenõue koos sissenõutavaks muutunud viivisega ületada
põhivõlgnevuse 343,35 euro suurust. Kohus jätab rahuldamata hageja nõude menetlemisega
kaasnenud kahju 24 euro väljamõistmiseks kostjalt.

Menetluskulud
8. TsMS § 173 lg 1 kohaselt esitab asja menetlenud kohus menetluskulude jaotuse menetlusosaliste
vahel kohtuotsuses või menetlust lõpetavas määruses. TsMS § 174 lg 2 kohaselt maakohus määrab
menetluskulude rahalise suuruse kindlaks kohtuotsuses või menetlust lõpetavas määruses, kui
menetluskulude kindlaksmääramine ei takista kohtuotsuse või menetlust lõpetava määruse
tegemist. TsMS § 162 lg 1 kohaselt hagimenetluse kulud kannab pool, kelle kahjuks otsus tehti.
TsMS § 163 lg 1 kohaselt kannavad hagi osalise rahuldamise korral pooled menetluskulud võrdsetes
osades, kui kohus ei jaota menetluskulusid võrdeliselt hagi rahuldamise ulatusega või ei jäta
menetluskulusid täielikult või osaliselt poolte endi kanda.

Kostja ei ole hageja menetluskuludele põhistatud vastuväidet esitanud, on üksnes märkinud, et
palub menetluskulud jagada poolte vahel võrdselt.

Kuna hagi rahuldatakse osaliselt, siis jätab kohus menetluskulud 95% ulatuses kostja kanda ja 5%
ulatuses hageja kanda.

Hageja palub kostjalt välja mõista riigilõivu summas 125 eurot ja õigusabikulud summas 100 eurot.
Kohus on seisukohal, et tasutud riigilõivu näol on tegemist põhjendatud ja vajaliku kulutusega, mis
tuleb hagejale kostja poolt hüvitada (vastavalt menetluskulude jaotusele). Kohus leiab, et ka hageja
õigusabi kulu 2 töötunni eest summas 100 eurot ( s.o. tunnihinnaga 50 eurot/tund), on põhjendatud
ja vastab menetluses tuvastatud töö mahule.

Seega on hageja taotletud menetluskulud põhjendatud ja kuuluvad kostja poolt hüvitamisele
proportsionaalselt hagi rahuldatud osaga s.o summas 213,75 eurot (225 eurost 95 %). Kostja ei ole
kohtu määratud tähtajaks enda menetluskulude nimekirja esitanud, mistõttu võib eeldada, et kostjal
menetluskulud puuduvad.

TsMS § 178 lg 1 kohaselt saab menetluskulude jaotust vaidlustada üksnes selle kohtulahendi peale
edasi kaevates, millega menetluskulude jaotus kindlaks määrati. Hüvitatavate menetluskulude
suurust saab vaidlustada selle kohtulahendi peale edasi kaevates, millega menetluskulude rahaline
suurus kindlaks määrati.

(allkirjastatud digitaalselt)

Marika Leimann
Kohtunik

                                                               Tsiviilasi nr: 2-14-62440




                          KOHTUOTSUS
                                 Eesti Vabariigi nimel

Kohus                         Tallinna Ringkonnakohus

Kohtukoosseis                 Krista Kirspuu, Tiit Kollom, Ande Tänav

Otsuse tegemise aeg ja koht   26.02.2016, Tallinn

Tsiviilasja number            2-14-62440

Tsiviilasi                    GK hagi Korteriühistu Ööbiku Esimene, ML, MN ja E-
                              EA vastu kahju hüvitamiseks

Vaidlustatud kohtulahend      Pärnu Maakohtu 14.08.2015 otsus

Tsiviilasja hind              1392,50 eurot
apellatsioonimenetluses


Kaebuse esitaja ja kaebuse    GK apellatsioonkaebus
liik
                              Hageja (apellatsioonimenetluses apellant): GK (isikukood
Menetlusosalised ja nende     XXXXXXXXX, elukoht XXXXXX X-XX XXXXX
esindajad                     XXXXX), lepinguline esindaja Arvo Kivar (e-post: XXX)

                              Kostja 1: (apellatsioonimenetluses vastustaja 1): Korteriühistu
                              Ööbiku Esimene (registrikood 80011495, asukoht Ööbiku 1
                              79514 Rapla,        e-post: XXX), seaduslik esindaja ML
                              (isikukood XXXXXXXXXXX, e-post: XXX )

                              Kostja 2: (apellatsioonimenetluses vastustaja 2): ML
                              (isikukood XXXXXXXXXXX, elukoht XXXXXX X-XX
                              XXXXX XXXXX, e-post: XXX )

                              Kostja 3: (apellatsioonimenetluses vastustaja 3): MN
                              (isikukood XXXXXXXXXXX, elukoht XXXXXX X-X
                              XXXXX XXXXX)
                              Kostja 4: (apellatsioonimenetluses vastustaja 4): E-EA
                              (isikukood XXXXXXXXXXX, elukoht XXXXXX X-XX
                              XXXXX XXXXX)



                                                                                      1(10)
                                                                  Tsiviilasi nr: 2-14-62440


Menetluse liik                   Kirjalik menetlus


RESOLUTSIOON:
  1. Pärnu Maakohtu 14.08.2015 otsus tühistada ja saata GK hagi KÜ Ööbiku
     Esimene vastu kahju hüvitamise nõudes samale maakohtule uueks
     läbivaatamiseks.
  2. Jätta läbi vaatamata GK hagi ML, MN (N) ja E-EA vastu kahju hüvitamise
     nõudes.
  3. GK hagis ML, MN (N) ja E-EA vastu kahju hüvitamise nõudes jätta GK
     menetluskulud maa- ja ringkonnakohtus tema enda kanda ja ML, MN (N) ja E-
     EA menetluskulud maa- ja ringkonnakohtus jätta GK kanda.
  4. GK apellatsioonkaebus rahuldada osaliselt.
  5. Otsuse peale võib kassatsiooni korras edasi kaevata, esitades kaebuse vahetult
     Riigikohtule 30 päeva jooksul otsuse kassaatorile kättetoimetamisest, kuid mitte
     pärast viie kuu möödumist otsuse avalikult teatavaks tegemisest. Hagimenetluses
     Riigikohtus võib menetlusosaline menetlustoiminguid teha ning avaldusi ja
     taotlusi esitada üksnes vandeadvokaadi vahendusel. Menetlusosaline võib ise
     esitada Riigikohtule menetlusabi saamise taotluse, samuti esitada teise
     menetlusosalise kaebuse või muu taotluse kohta seisukohti ja vastuväiteid.
     Menetlusabi andmise taotlus ei peata seaduses sätestatud ega kohtu poolt
     määratud tähtaja kulgemist. Seaduses sätestatud tähtaja järgimiseks peab
     menetlusabi taotleja tegema tähtaja kestel ka menetlustoimingu, mille tegemiseks
     ta menetlusabi taotleb.

Hagi ja selle aluseks olevad asjaolud
  1. 11.12.2014 esitas GK (hageja) Pärnu Maakohtule hagiavalduse, mida täiendas
      31.03.2015, Korteriühistu Ööbiku Esimene, ML, MN ja E-EA (kostjad) vastu kahju
      hüvitamise nõudes, menetluskulud palus hageja jätta solidaarselt kostjate kanda.
  2. Hagiavalduste kohaselt on hageja Raplas, Ööbiku t. 1-23 asuva korteriomandi omanik.
      Elamu haldamiseks on korteriomandite omanike poolt asutatud korteriühistu Ööbiku
      Esimene. Hageja nõuab kostjatelt kahju hüvituseks 5570 eurot.
  3. 2007 kuni 2010 aastani teostas OÜ Tammis korterelamu välisfassaadi
      renoveerimistöid. Korteriühistu ja ehitaja sõlmisid 14.04.2009 elamu remonditööde
      tegemiseks lepingu nr 5, mille punkti 2 järgi tuli tööd teha 02.08.2007 ja 25.08.2008
      hinnapakkumiste alusel vastavalt 499 781 krooni ja 1 243 877 krooni so 1 743 658
      krooni eest. Tegelikkuses on ehitajale kokku makstud 1 753 508 krooni (sh 18.12.2010
      9850 krooni).
  4. Lepingu punkti 3.4 järgi tuli tööd teostada perioodil 15.09.2007-20.12.2008. Seega on
      pooled lepingu sõlminud neli kuud pärast tööde tähtaja saabumist. Ehitaja rikkus kokku
      lepitud tähtaega 705 päeva. Lepingu punkti 10.1 järgi kuulub tähtaja ületamise korral
      töövõtja poolt tasumisele leppetrahv 0,07% lepingu hinnast ühe päeva kohta, kuid mitte
      üle 10%. Esitatud dokumentidest ei tulene ühtegi põhjust, miks korteriühistu talus
      ebamõistlikult pikka viivitust ega kasutanud õigust leppetrahvile s.o. ei seisnud
      korteriühistu liikmete õigustatud huvide eest.
  5. Osa hinnapakkumises kajastatud ja vastuvõtuaktiga akteeritud töid ei ole tegelikult
      tehtud: majale ei ole paigaldatud ühtegi restaureeritud puitdetaili, hoone välisfassaadil
      ei ole puiduga kaetud osi hinnapakkumises näidatud ulatuses ja siseõue puidust
      piirdeid ei ole remonditud ega värvitud. Hageja hinnangul on ehitaja jätnud teostamata
      kokku lepitud töid 65 853,67 euro ulatuses.


                                                                                         2(10)
                                                                  Tsiviilasi nr: 2-14-62440

  6. Lisaks on korteriühistu tasunud ehitajale trepikoja remontimise eest, mida tegelikkuses
      ei tehtud. OÜ Tammis ei teostanud trepikoja remonti, kuigi sai selle eest tasu. 2014
      tellis ühistu trepikoja remonditööd Mereno Ehitus OÜ-lt ja tasus viimasele ühistu
      vahenditest.
  7. Ehitustööde käigus on jämedalt rikutud ehitustegevuse dokumenteerimise nõudeid:
      puuduvad projekt, ehitusluba ja kasutusluba. Hageja lähtub eeldusest, et korteriühistu
      on esitanud kõik olemasolevad dokumendid.
  8. Vastavalt Construction Expert OÜ arvamusele nr 1009/20 on tööde teostamisel rikutud
      mitmeid ehitustehnilisi nõudeid, mille tõttu on saanud kannatada mh korterite
      sisekliima ja seeläbi tekitatud kahju korteriomanikele- aknad niiskuvad, korterisse tekib
      hallitus, aknapleki vale kalde tõttu jookseb vesi soojustuse ja seina vahele ning tungib
      tuppa.
  9. Korteriühistu on jämedalt rikkunud Ehitusseaduse § 29 ja 30 nõudeid. Hoolimatu
      suhtumise ja otseselt seaduse rikkumise läbi on juhatuse liikmed võimaldanud kahju
      tekkimise korteriühistu liikmetele. Korteriühistu liikmete raha kuritarvitamine oli
      ühistu juhatuse liikmete otsus tellida hoone soojustamistööd läbi mõtlemata, ilma
      ekspertiisi ja projektita, mistõttu ei saavutatud ehitustöödega soovitud efekti.
  10. Korteriomandiseaduse (KOS) § 17 lg 1 kohaselt võetakse korteriomanike otsused vastu
      häälteenamusega        korteriomanike      üldkoosolekul.     Korteriühistu     21.04.2009
      korteriomanike üldkoosoleku protokolli ja otsuse punktist 2.1 nähtub, et üldkoosolek
      on otsustanud sõlmida laenulepingu AS-iga Swedbank summale 875 400 krooni (55
      948,25 eurot), kuid ei nähtu, et korteriühistu juhatusel oleks olnud volitus sõlmida
      leping nr. 5 elamu remontimiseks. Juhatusel ei olnud volitusi sõlmida töövõtuleping
      2007 aastal ja seega on korteriühistu alustanud 17.12.2007 ehitajale maksete tegemist
      ilma korteriomanike nõusolekuta. Kokku on ühistu ehitajale ilma selleks
      korteriomanike nõusolekut ja vastavat otsust omamata tasunud 112 069,58 eurot
      (1 753 508 krooni) ja ühistu juhatus kulutanud korteriomanike vara ilma selleks
      volitusi omamata 56 121,33 eurot.
  11. Hageja hinnangul on ehitajapoolne seaduse ja tehnoloogia rikkumine ilmne ja
      tõendatud. Dokumendid või nende puudumine tõendab, et korteriühistu juhatuse
      liikmed on ületanud neile antud volituse piire ja kuritarvitanud ning raisanud
      korteriomanike ühist vara, rikkunud ehitusseaduse nõudeid, ei ole suhetes suhtes
      töövõtjaga seisnud korteriomanike huvide ja õiguste eest ja on seeläbi tekitanud
      korteriomanikele kahju.
  12. Ühistu juhatuse liikmed on rikkunud Mittetulundusühingute seaduse (MTÜS) § 32 lg 1
      nõudeid ja sama paragrahvi lg 2 järgi vastutavad selle eest isiklikult ja solidaarselt.
      MTÜS § 32 lg 3 järgi aeguvad juhatuse liikme vastu esitatavad nõuded viie aastaga.
      Tõenditest tuleneb, et ühistu juhatuse liikmed rikkusid hageja õigusi ja tekitasid
      hagejale kahju viimati 18.12.2010, mil tasuti viimane makse ehitajale.
  13. Hageja (täpsustatud) nõue on 3 881,34 eurot.



Kostjate vastuväited
  14. Kostjad hagi ei tunnistanud. Vastuväidete kohaselt alustas OÜ Tammis elamu
      remonditöödega 15.09.2007 ja lõpetas kokkulepitud ajal 20.12.2008.
  15. 15.09.2007 tehti suuline kokkulepe lepingu sõlmimiseks ja 14.04.2009 allkirjastasid
      pooled lepingu kui tööde lõpetamise ja vastuvõtu akti. Ehitaja ei rikkunud kokku
      lepitud tähtaega. 20.12.2008. olid tehtud peamised fassaaditööd, välistrepikodade ja
      rõdude remonditööd. Külma talve tõttu jäeti osade pisitööde tegemine 2009. aasta


                                                                                          3(10)
                                                                  Tsiviilasi nr: 2-14-62440

      kevadeks. Lepingujärgset viivist vastastikusel kokkuleppel ei arvestatud, sest mõlemad
      pooled soovisid lisaaega – korteriühistu ühistu liikmetelt raha kogumiseks ja Swedbank
      AS-iga laenulepingu sõlmimiseks ning ehitaja tööde lõpetamiseks.
  16. Ehitustöid teostati vastavalt 02.08.2007 ehitaja poolt tehtud hinnapakkumistele, mille
      kiitis ühistu üldkoosolekul heaks 17 ühistu liiget. Nende hulgas ka hageja. Tööde
      tegemise aktid ja arved esitas ehitaja ühistule jooksvalt, kuna ühistul puudus raha tööde
      eest tasumiseks. Viimane makse 117005 krooni tasuti ehitajale 29.06.2009 arve alusel
      04.08.2009, millega oli kogu lepingujärgne kohustus 1743658 krooni ehitaja ees
      täidetud.
  17. Ehitaja 25.11.2010 arve summas 9850 krooni, milline tasuti 18.12.2010 ei kuulunud
      selle lepingu juurde, vaid tegemist oli ühistu remondivahendite arvel eraldi tellitud
      tööga kanalisatsiooni ummistuse likvideerimiseks ja torustiku remondiks.
      Kiireloomuliste otsuste tegemiseks ei kutsuta kokku ühistu üldkoosolekut, kui otsuse
      poolt hääletavad kirjalikult kõik juhatuse liikmed. Kostjad kinnitavad, et nad on ühistu
      juhatuse liikmetena täitnud üldkoosoleku otsuseid hoolivalt. Kõik majandusaasta
      aruanded on revisjonikomisjoni poolt üle vaadatud ja üldkoosoleku otsustega heaks
      kiidetud. Koostöös ehitajaga on kujundatud ilus korterelamu, millele Rapla vald on
      omistanud kauneima korterelamu tiitli.
  18. Kostjad ei nõustu hageja väidetega ehitusseaduse nõuete rikkumise ja ühistu liikmetele
      kahju tekitamise kohta. Remondi osas ei ole juhatusele esitatud ühtegi kaebust. Kui
      ehitaja rikkus hageja hinnangul ehitusseadust ja tehnoloogiat, siis oleks tulnud seda
      ehitajale öelda ehitustööde ajal s.o. 6 aastat tagasi. Hageja ei pöördunud ühistu juhatuse
      poole ega juhtinud tähelepanu väidetavale ehituspraagile.
  19. Kostjad ei nõustu hageja väidetega kohtule esitatud dokumentide fabritseerimise ja
      tööde fiktiivse akteerimise kohta ehitaja ja ühistu poolt. Kõik kohtule esitatud
      dokumendid on 18.05.2009 esitatud laenu taotlemisel ka Swedbank AS-ile.
      Vastuvõtuaktides märgitud tööd on ühistu juhatus üle vaadanud ja vastu võtnud..
  20. Hageja etteheide, et trepikodasid remonditi nii aastal 2007 kui ka 2015 on alusetu, sest
      2007 teostati väliste trepikodade remont, 2015 alustati esmakordselt sisetrepikodade
      remondiga. Trepikodade remontimiseks on sõlmitud leping Mereno Ehitus OÜ-ga. OÜ
      Tammis ei ole sisetrepikodades remonti teinud ega tasu saanud.
  21. Hageja poolt tõendina esitatud Construction Expert OÜ arvamus ei ole tõene
      dokument. Äriregistri andmetel on Construction Expert OÜ (registrikood 10958454)
      registrist 22.05.2012 kustutatud. Arvamusel puudub koostamise kuupäev ja selle
      koostaja allkiri.
  22. Kostjad ei ole hagejale oma tegevusega kahju tekitanud, hageja nõue on alusetu ja selle
      arvutus ebaselge. Kostjad taotlevad aegumise kohaldamist, kuna töödest on möödunud
      kuus aastat.

Esimese astme kohtu otsus
  23. Pärnu Maakohus tegi 14.08.2015 vaheotsuse aegumise kohaldamise taotluse kohta ning
      jättis hagi rahuldamata ja kõik menetluskulud hageja kanda.
  24. Hagiavalduste kohaselt seisneb hageja kahju tema korteri seisukorra halvenemises
      kostjate poolt tellitud ja ebapiisavalt kontrollitud ehitustööde tõttu, ehitajale tegemata
      tööde eest tasumises ja ehitajalt viivise nõudmata jätmises. Hageja on seisukohal, et
      kostjad on põhjustanud talle oma tegevusetusega õigusvastase kahju. Ühtegi lepingut
      poolte vahel ei ole.
  25. Tsiviilseadustiku üldosa seaduse § 150 lg. 1 kohaselt on kahju õigusvastasest
      tekitamisest tuleneva nõude aegumise tähtaeg kolm aastat ajast, mil õigustatud isik
      kahjust ja kahju hüvitama kohustatud isikust teada sai või pidi teada saama.


                                                                                          4(10)
                                                                 Tsiviilasi nr: 2-14-62440

  26. OÜ Tammis kinnituse kohaselt tehti korteriühistu poolt tellitud ehitusööd 2007 ja 2008
      aastal, tööde üleandmine ja vastuvõtmine ning tasumine toimusid 2009 aastal.
  27. Kohus leiab, et korteri seisukorra halvenemisest ja ühistu raha ebaõigest kasutamisest
      hagiavalduses kirjeldatud kujul pidi hageja teada saama juba 2009 aastal. Samuti pidi
      hagejale 2009 aastal olema teada elamu remondiks vajalike tööde hind, sest hageja
      võttis osa 02.08.2007 ja 21.04.2009 toimunud ühistu üldkoosolekutest. 02.08.2007
      koosolekul arutati maja renoveerimist ja kiideti heaks OÜ Tammis hinnapakkumine
      summale 1 106 878 krooni ja tööde alustamine 15.08.2007. 21.04.2009 koosolekul
      arutati maja renoveerimiseks tehtud töid, nende eest tasumist ja otsustati selleks võtta
      pangast laen.
  28. Eeltoodust tulenevalt pidi hageja hagiavaldustes väidetud kahjust ja kostjatest selle
      eest vastutajatena teadma hiljemalt 2009 lõpuks. Hagi on kohtule esitatud 11.12.2014
      ja nõue seega aegunud. TsÜS § 142 lg. 1 ja 143 kohaselt aegub teiselt isikult mõne teo
      nõudmise või sellest hoidumise õigus seaduses ette nähtud tähtaja jooksul ja kohus
      võtab aegumist arvesse ainult kohustatud isiku taotlusel. Kostjad on aegumist palunud
      kohaldada 29.04. k.a. ja 18.05.k.a. hagile esitatud vastustes.
  29. Nõue oleks aegunud ka juhul, kui aegumise tähtaega arvestada OÜ-le Tammis arve nr.
      68 alusel 9850 krooni tasumisest 28.12.2010. Kostjad kinnitavad, et tegemist oli tasuga
      kanalisatsiooni ummistuse likvideerimise ja torustiku remondi eest ja puuduvad
      tõendid selle summa seose kohta 2007 ja 2008 tehtud viimistlus-ja soojustustöödega.
      Kohus peab otstarbekaks teha aegumise kohaldamiseks vaheotsus vastavalt TsMS §
      449 lg. 3.
  30. Mittetulundusühingute seaduse § 32 lg. 2 reguleerib juhatuse liikme vastutust
      mittetulundusühingule kahju tekitamise eest. Antud juhul on mittetulundusühingu liige
      esitanud kahju hüvitamise nõude juhatuse liikmete ja ühingu vastu endale tekitatud
      kahju hüvitamiseks. Seepärast ei ole antud juhul võimalik kohaldada
      Mittetulundusühingute seaduse § 32 lg. 2 ette nähtud viieaastast nõude aegumise
      tähtaega.
  31. Asja lahendamisel ei ole oluline, et leping korteriühistu ja OÜ Tammis vahel vormistati
      kirjalikult 14.04.2009. Kui seadus ei näe ette lepingu kohustuslikku vormi, siis võib
      võlaõigusseaduse (VÕS) § 11 lg. 1 kohaselt sõlmida lepingu nii suuliselt, kirjalikult kui
      ka mistahes muus vormis. Lepingu tekstist nähtub selgelt, et tööd tehti vastavalt OÜ
      Tammis kahele hinnapakkumisele 15.09.2007 kuni 20.12.2008. Tööde ajavahemik
      vastab mõlema poole seletustele. Samuti oli poolte tahe osade tööde jäämine 2009
      aastaks ja ühistu poolt vastu võetud tööde eest tasumine OÜ Tammis arvete alusel.
      Vastastikuste kohustuste vormistamine pärast tööde tegemist oli mõlema poole vaba
      tahe ega saanud kuidagi hagejale kahju tekitada.
  32. Kuna hagi on esitatud elamu soojustamise käigus hageja korteri seisukorra
      halvenemisega tekitatud kahju hüvitamiseks, siis ei puutu asjasse vaidlus trepikodades
      käsipuude asendamise ja trepikodade, aknaplekkide, rõdude ning välisseinte puiduga
      kaetud osade remondi osas. Sellest tulenevalt ei ole asjassepuutuvad tasumised OÜ-le
      Mereno Ehitus 2015 aastal.

Apellatsioonkaebus
  33. Hageja esitas maakohtu otsuse peale apellatsioonkaebuse, paludes maakohtu otsuse
      tühistada ja teha asjas uus otsus, millega hagi rahuldada või saata asi esimese astme
      kohtule uueks läbivaatamiseks, anda maakohtule juhis mh tunnistajate ülekuulamiseks,
      muuta menetluskulude jaotust ning jätta kõik menetluskulud solidaarselt kostjate
      kanda.



                                                                                         5(10)
                                                               Tsiviilasi nr: 2-14-62440

34. Maakohus on ebaõigesti kohaldanud materiaalõiguse norme ja oluliselt rikkunud
    kohtumenetluse norme.
35. TsMS § 436 lg 1 kohaselt peab kohtuotsus olema seaduslik ja põhjendatud. TsMS §
    442 lg 8 kohaselt otsuse põhjendavas osas märgitakse kohtu tuvastatud asjaolud ja
    nendest tehtud järeldused, tõendid, millele on rajatud kohtu järeldused, samuti
    seadused, mida kohus kohaldas. Käesoleval juhul on tõendeid ja asjaolusid hinnatud
    valikuliselt ja TsMS §-i 232 lg 2 rikkudes.
36. Maakohus on otsuses pidanud otstarbekaks teha asjas vaheotsus aegumise
    kohaldamiseks TsMS § 449 lg 3 järgi. Ükski menetlusosaline ei ole menetluses
    esitanud kohtule taotlust vaheotsuse tegemiseks või aegumise kohaldamiseks. Kohus
    on sellise otsuse tegemisel ületanud talle seadusega antud volitusi.
37. Kohus on hinnanud vääralt aegumistähtaja algust. Hageja sai esmakordselt teavet
    kostjate rikkumisest ja seeläbi temale kahju tekitamisest 11.02.2015, mil kohtu poolt
    rahuldatud tõendite kogumise taotluse tulemusena sai hageja kostjate rikkumist
    kinnitavad dokumendid.
38. Kohtu hinnangul on aegumistähtaja pikkus antud juhul TsÜS §-ist 150 lg 1 tulenevalt
    kolm aastat, mitte mittetulundusühingute seaduse §-is 32 lg 3 ettenähtud viis aastat.
    Maakohtu arvates välistab MTÜS §-i 32 lg 3 kohaldamise see, et mittetulundusühingu
    liige on esitanud kahju hüvitamise nõude juhatuse liikmete ja ühingu vastu endale
    tekitatud kahju hüvitamiseks. Kohtu selline seisukoht on väär ja vastuolus seadusega.
39. MTÜS § 32 lg 4 sätestab, et ette nähtud kahju hüvitamist mittetulundusühingule võib
    nõuda mittetulundusühingu võlausaldaja, kui ta ei saa oma nõudeid rahuldada
    mittetulundusühingu vara arvel. Kohtu käsitlus nagu MTÜ juhatuse liikmetelt saaks
    kahju hüvitamist nõuda üksnes MTÜ ise, ei ole kooskõlas seadusega. Seadus ei näe ette
    ega ei välista konkreetseid kahju kannatanutest võlausaldajaid, kes vastavalt saaks või
    ei saaks kahju hüvitamist juhatuse liikmetelt nõuda. Hageja hinnangul ei piira seadus
    tema õigust KÜ juhatuse liikmetelt või KÜ-lt talle tekitatud kahju hüvitamist nõuda.
40. Hageja on esitanud menetluses selged tõendid ja asjaolud, et KÜ juhatuse liikmed ei
    ole oma kohustusi täitnud hoolsalt (§ 32 lg 1 ja 2) – ei KÜ ise ega ka ehitaja OÜ
    Tammis ei ole pidanud kinni ehitusseaduse nõuetest ehitustööde tegemisel, KÜ on
    tellijana põhjendamatult tolereerinud ehitaja rikkumisi ja kokkuleppe väliseid kulutusi,
    KÜ juhatuse liikmed ei ole üldkoosolekul kooskõlastanud sõlmitud lepingu tingimusi
    ja rikkumiste tolereerimist jne.
41. Maakohus on menetluses tuginenud kolmanda isiku OÜ Tammis kinnitusele, mille
    kohaselt tehti korteriühistu poolt tellitud ehitusööd 2007 ja 2008 aastal, tööde
    üleandmine ja vastuvõtmine ning tasumine toimusid 2009 aastal. Nimetatud kinnituse
    näol ei ole tegemist tõendiga menetlusseaduse tähenduses.
42. Kohus on otsuses leidnud, et OÜ Tammis arve nr 68, summas 9850 krooni, mille KÜ
    tasus 18.12.2010, on esitatud ja tasutud kanalisatsiooni ummistuse likvideerimise ja
    torustiku remondi eest. Kohtuotsuse järgi tõendab sellist seisukohta kostjate antud
    kinnitus. Seadus ei võimalda anda menetluspoole paljasõnalisele väitele tõendi kaalu.
    OÜ Tammis esitatud arvel on märgitud, et arve on esitatud „hoone remonttööde“ eest.
43. Asjas ei ole esitatud ühtegi tõendit selle kohta, et 02.08.2007 oleks hageja või üldse
    keegi peale koosoleku juhataja ja protokollija üldkoosolekul osalenud. Seega ei ole
    tõendatud, et selline koosolek on tegelikkuses üldse toimunud.
44. Kohtule on esitatud 21.04.2009 korteriühistu liikmete üldkoosoleku protokoll ja otsus.
    Maakohus on pidanud menetluses tõendatuks, et OÜ Tammis teostatud ehitustööd
    toimusid 2007 ja 2008 aastal, seega enne korteriühistu liikmete poolt ehitustööde
    tellimise otsustamist, mis tähendab, et KÜ juhatuse liikmed tegid tehingu, milleks neil
    ei olnud korteriühistu liikmete volitusi. 21.04.2009 üldkoosoleku otsus ei sisalda OÜ-


                                                                                      6(10)
                                                                   Tsiviilasi nr: 2-14-62440

       ga Tammis sõlmitud ehituslepingu hinda 1 743 658 krooni. Koosolekul on otsustatud
       üksnes võtta laenu remonttööde teostamiseks. Seega on väär maakohtu järeldus nagu
       oleks hageja saanud teada ehitustööde hinnast üldkoosolekul osaledes. Tegelik
       ehitustööde eest makstud summa ei vastanud koosolekul tehtud laenu võtmise otsusele.
       Ei saa olla vaidlust, et KÜ juhatuse liikmetel puudusid volitused OÜ-ga Tammis
       kokkuleppe sõlmimiseks 2007 aastal. Sellest johtuvalt on juhatuse liikmed ilmselgelt
       rikkunud neile seadusega antud õigusi ja kohustusi, samuti hoolsuse nõuet.
   45. Kohtu konstateering selle kohta, et pole oluline, et leping korteriühistu ja OÜ Tammis
       vahel vormistati kirjalikult 14.04.2009 jääb hagejale arusaamatuks. Menetluses on
       leidnud tõendamist, et OÜ-ga Tammis sõlmitud leping (olgu see siis sõlmitud suuliselt
       või kirjalikult), sõlmiti juhatuse liikmete poolt ilma selleks korteriomanike vastavat
       otsust omamata. Juhatuse liikmed ületasid oma volituste piire ja võtsid KÜ liikmete
       kanda kohustuse, ilma et liikmed oleks selleks soovi avaldanud või sellest eelnevalt
       teada saanud.
   46. KÜ juhatuse liikmed olnud lubamatult hooletud ja põhjendamatult võimaldanud
       ehitajal lepingut ja seadust rikkuda. Sellega on tekitatud korteriomanikele otseselt
       kahju.
   47. Asjassepuutuvad on ka tasumised Oü-le Mereno Ehitus, kuna täpselt samade, OÜ-ga
       Tammis kokkulepitud ning viimasele makstud tööde eest on KÜ juhatuse liikmed
       tasunud aga 2015. aastal ka OÜ-le Mereno Ehitus. Asjaolu et kostjad soostusid
       maksma korteriühistu liikmete arvelt summasid OÜ-le Tammis ilma, et viimane oleks
       tasu eest kokkulepitud ehitustäid teostanud, saab hageja tõendada tunnistajate
       ütlustega.

Vastus apellatsioonkaebusele
  48. Vastustajad vaidlesid apellandi poolt esitatud apellatsioonkaebusele vastu ja palusid
      jätta selle rahuldamata, maakohtu otsuse muutmata ning menetluskulud apellandi
      kanda.

Ringkonnakohtu seisukoht
  49. Ringkonnakohus, tutvunud tsiviilasja materjalidega, leiab, et Pärnu Maakohtu
      14.08.2015 otsus tuleb tühistada ja tsiviilasi tuleb GK hagis KÜ Ööbiku Esimene vastu
      kahju hüvitamise nõudes saata samale maakohtule uueks läbivaatamiseks. Läbi
      vaatamata tuleb jätta GK hagi ML, MN (N) ja E-EA vastu kahju hüvitamise nõudes.
  50. Maakohus jättis hagi rahuldamata, kuna leidis, et hageja nõue on aegunud. Otsusest
      nähtuvalt leidis maakohus, et hageja nõue tuleb kvalifitseerida kahju õigusvastaselt
      tekitamisest tuleneva nõudena. Maakohus viitas sealjuures otsuses hageja seisukohale,
      et kostjad on põhjustanud talle oma tegevusega õigusvastase kahju. TsMS § 438 lg 1
      järgi peab kohus asja lahendamisel otsustama, mis asjaolud on tuvastatud ja millist
      õigusakti tuleb kohaldada. TsMS § 436 lg 7 kohaselt ei ole kohus otsust tehes seotud
      poolte esitatud õiguslike väidetega. Seega tuleb kohtul kvalifitseerida haginõue
      sõltumata hageja taotlusest, st kohus kohaldab õigust omal algatusel (vt nt Riigikohtu
      11. mai 2009. a otsus tsiviilasjas nr 3-2-1-41-09, p 13; 11. märtsi 2008. a otsus
      tsiviilasjas nr 3-2-1-8-08, p 19).
  51. Poolte vahel puudub vaidlus selles, et elamut aadressil Ööbiku 1, Rapla haldab kostja I,
      hageja on kostja hallatavas elamus korteriomanik ja kostja I liige. Hagi aluseks olevate
      asjaolude kohaselt teostati Ööbiku 1, Rapla korterelamus ajavahemikul 2007-2009
      kostja ja OÜ Tammis vahel sõlmitud töövõtulepingu alusel remonttöid. Hageja väidete
      kohaselt põhineb tema kahju hüvitamise nõue mh sellel, et remonttööde teostamisel
      rikuti mitmeid ehitustehnilisi nõudeid, mille tõttu tekib niiskus soojustuse ja välispiirde


                                                                                           7(10)
                                                              Tsiviilasi nr: 2-14-62440

    vahele ning hageja korteri aknad niiskuvad (akendele tekib külmal ajal kondents),
    korterisse tekib hallitus, aknapleki vale kalde tõttu jookseb vesi, sh sulanud lumest,
    soojustuse ja majaseina vahele ning valgub tuppa. Ringkonnakohus on seisukohal, et
    kostja I ja OÜ Tammis vahel sõlmitud töövõtulepingust tulenevate kostja I poolt oma
    õiguste kasutamata jätmisest (võimalike puuduste kõrvaldamise nõue, viivise nõue jne)
    ei saa hagejal kui korteriühistu liikmel tekkida nõudeid kostja I vastu. Leping tööde
    tegemiseks sõlmiti kostja I ja OÜ Tammis vahel. Seega sellest lepingust tulenevaid
    nõudeid saavad teineteisele esitada lepingupooled.
52. Korteriühistuseaduse (KÜS) § 2 lg 1 järgi korteriühistu on korteriomandiseaduses
    sätestatud korteriomanike loodud mittetulundusühistu, mille eesmärgiks on
    korteriomandite eseme osaks olevate ehitiste ja maatüki mõtteliste osade ühine
    majandamine ja korteriühistu liikmete ühiste huvide esindamine. Korteriomanik võib
    korteriomandiseaduse (KOS) § 15 lg 5 järgi korteriühistult nõuda, et korteriomandi eset
    valitsetakse korteriomanike kokkulepete ja otsuste kohaselt või kui need puuduvad, siis
    korteriomanike huvidest lähtudes. Eelkõige käsitatakse korteriomanike huvidele
    vastava valitsemisena KOS § 15 lg 6 järgi, mh korrapärast kaasomandi eseme
    korrashoidmist, kohase suurusega remondifondi kogumist ja majanduskava koostamist.
    Need on korteriühistu ülesanded, seega ka kohustused. Seega on korteriühistul ka
    kohustus tagada kaasomandi eseme korrashoid, et selle kaudu vältida korteriomandite
    reaalosade kahjustamine. Hagiavalduses tugineb hageja mh sellele, et korteriomanike
    kaasomandisse kuuluvad hoone välispiirded ei ole korras, mistõttu on tema
    korteriomandis tekkinud kahjustused. Ringkonnakohus osutab, et maja haldava
    korteriühistu tegevusetus, sh välispiirete korrasoleku kontrollimine, parandustööde
    korraldamata jätmine või ka näiteks selleks vajalike otsuste tegemata jätmine, mille
    tõttu on hageja korteriomandile tekkinud kahjustused, võib olla kostja I vastutuse
    aluseks. Hageja nõudest ja hagi aluseks olevatest asjaoludest nähtuvalt on hageja
    esitanud KÜ Ööbiku Esimene vastu VÕS § 115 lg 1 järgse kahju hüvitamise nõude,
    mitte kahju õigusvastasest tekitamisest tuleneva nõude (vt Riigikohtu 08.10.2014
    lahendit tsiviilasjas nr 3-2-1-61-14 p 30).
53. Apellatsioonkaebuse väide, et maakohus on aegumist kohaldanud ilma kostja
    taotluseta, ei ole põhjendatud. Asja materjalide juures on KÜ Ööbiku Esimene taotlus
    aegumise kohaldamiseks (I kd, tlk 88), millel puudub esindaja allkiri. Aegumise
    kohaldamise taotluse on kõik kostjad esitanud 18.05.2015 menetlusdokumendis (II kd,
    tlk 14). Seega ei ole hageja etteheited maakohtule aegumise kohaldamise kohta ilma
    kostjate taotluseta põhjendatud. Vaheotsuse tegemine TsMS § 449 lg 3 järgi on
    võimalik ka ilma poole taotluseta, kuna selle sätte eesmärgiks on menetlusökonoomia
    põhimõtte järgimine.
54. Maakohus asus seisukohale, et kuna OÜ Tammis lõpetas remonttööd hiljemalt 2009.a,
    siis pidi hageja korteri seisukorra halvenemisest teada saama 2009 aastal ning seega on
    hagi aegunud. Kuna maakohus kvalifitseeris hageja nõude korteriühistu vastu
    ebaõigesti kahju õigusvastaselt tekitamisest tuleneva nõudena, võis see kaasa tuua
    eksliku aegumise kohaldamise. Maakohus ei ole välja selgitanud, millal hagejale
    väidetav kahju tekkis. Ka hageja ise ei ole hagis esile toonud, millal kahju tema
    korteriomandile tekkis. Edaspidises menetluses tuleb hagejale kahju tekkimise aeg
    välja selgitada.
55. Hageja esitas algselt kahju hüvitamise nõude summas 5 570 eurot, täpsustades hiljem
    nõude summat. Hageja on temale tekitatud kahjusumma arvestuse aluseks võtnud
    kostja poolt OÜ-le Tammis väidetavalt puudustega tööde, tegemata tööde ja tööde
    viivitamise tõttu (I kd, tlk 114) enammakstud summad. Nagu käesoleva kohtuotsuse p-
    s 51 selgitati, ei saa kostja I ja OÜ Tammis vahel sõlmitud töövõtulepingust tulenevate


                                                                                     8(10)
                                                                Tsiviilasi nr: 2-14-62440

    kostja I poolt oma õiguste kasutamata jätmisest (võimalike puuduste kõrvaldamise
    nõue, viivise nõue jne) hagejal, kui korteriühistu liikmel tekkida nõudeid kostja I
    vastu. Hageja kahjuks saab hagis esitatud asjaoludel olla hageja korteromandis kostja
    tegevuse või tegevusetuse tõttu tekkinud kahjustuste kõrvaldamise maksumus. Sellise
    kahju olemasolule on hageja hagis ka viidanud, kuid nõude summaarsel arvestamisel ei
    ole sellest lähtunud. Seega on hagi esitatud puudustega ning edasises menetluses tuleb
    hagejal hagi täpsustada. Ringkonnakohus osutab, et hagejal on kahju hüvitamise nõude
    esitamisel kohustus tõenda kostja I kohustuste rikkumine, hagejale tekitatud kahju ning
    põhjuslik seos kostja I rikkumise ja hagejale tekkinud kahju vahel. Vastutuse
    puudumist kohustuse rikkumise eest peab VÕS § 103 lg 1 esimese lause järgi
    tõendama kostja I.
56. Hageja esitas kahju hüvitamise nõuded ka KÜ Ööbiku Esimene juhatuse liikme ML ja
    endiste juhatuse liikmete MN ja E-EA vastu. Juriidilise isiku juhtorgani tsiviilõiguslik
    vastutus seondub eelkõige tema poolt juriidilise isikuga sisesuhtest tulenevate
    kohustuste rikkumisega juriidilise isiku ees. Lähtuvalt asjaolust, et juriidilise isiku
    juhtorgani liige ei vastuta tulenevalt juriidilise isiku piiratud vastutuse põhimõttest
    kolmandate isikute ees juriidilise isiku poolt oma kohustuste rikkumise eest, ei ole
    kolmandal isikul üldjuhul võimalik esitada nõudeid, mis on põhjustatud tema ja
    juriidilise isiku vahelisest võlasuhtest juriidilise isiku juhtorgani liikmete vastu. MTÜS
    § 32 lg 2 esimese lause järgi juhatuse liikmed, kes on oma kohustuste rikkumisega
    tekitanud mittetulundusühingule kahju, vastutavad tekitatud kahju hüvitamise eest
    solidaarselt, lg 4 kohaselt käesoleva paragrahvi lõikes 2 nimetatud kahju hüvitamist
    mittetulundusühingule võib nõuda ka mittetulundusühingu võlausaldaja, kui ta ei saa
    oma nõudeid rahuldada mittetulundusühingu vara arvel.
57. Ringkonnakohtu arvates on maakohus õigesti asunud seisukohale, et hageja nõuet
    juhatuse liikmete vastu kahju hüvitamiseks ei saa kvalifitseerida MTÜS
    (mittetulundusühingute seaduse) § 32 lg 2 järgse nõudena, sest nimetatud säte
    reguleerib juhatuse liikme vastutust mittetulundusühingule kahju tekitamise eest.
    Hageja hagi KÜ juhatuse liikmete vastu ei ole kvalifitseeritav ka MTÜS § 32 lg 4 järgi,
    sest hageja ei ole hagis esile toonud, et tal on korteriühistu vastu rahalise nõudega
    täitedokument (eelkõige täitmisele kuuluv kohtulahend) ja kohtutäituri kinnitus
    (tõend), et täitedokumendist tulenevat nõuet ei ole õnnestunud rahuldada korteriühistu
    vara arvel.
58. Ringkonnakohus leiab, et hageja hagi KÜ juhatuse liikmete vastu tuleb jätta läbi
    vaatamata TsMS § 423 lg 2 p 1 järgi.
59. TsMS § 423 lg 2 p 1 kohaldamisel peab kohus hageja esitatud faktiliste asjaolude
    õigsust eeldades analüüsima, kas on olemas sellele faktikogumile vastavat õigusnormi,
    mis võiks anda aluse hagi rahuldamiseks. TsMS § 423 lg 2 p 1 järgi lähtub kohus
    üksnes sellest faktilisest alusest, mis on hagiavalduses märgitud. Hageja õiguste
    rikkumise võimalikkuse all selle sätte tähenduses mõeldakse hagis esitatud nõude ehk
    hagi eseme õiguslikku põhjendatust, mida hindab kohus, olemata seotud hageja
    esitatud õigusliku põhjendusega.
60. Kuigi juriidilise isiku juhtorganite liikmed vastutavad põhimõtteliselt üksnes ühingu
    enda ees, on võimalik ka nende vastutus kolmandate isikute ees tulenevalt kahju
    õigusvastasest tekitamisest. Kolmandate isikute ees vastutavad juriidilise isiku
    juhtorganite liikmed juhul, kui nad rikuvad mingit seadusest tulenevat kohustust, mis
    on kehtestatud kas ainuüksi või sealhulgas ühingu suhtes kolmandate isikute, sh
    võlausaldajate kaitseks. Hagi aluseks olevatest asjaoludest ei nähtu, et KÜ juhatuse
    liikmed on rikkunud kaitsenormi, mis on sätestatud konkreetselt juriidilise isiku liikme
    kaitseks ning mis annaks seetõttu hagejale aluse kahju hüvitamise nõude esitamiseks.


                                                                                        9(10)
                                                                       Tsiviilasi nr: 2-14-62440

       Seetõttu tuleb asuda seisukohale, et hageja õiguste rikkumine KÜ juhatuse liikmete
       poolt ei ole hagi alusena toodud faktilistele asjaoludele tuginedes üldse võimalik,
       eeldades hageja esitatud faktiliste väidete õigsust.

Menetluskulude jaotus

   61. Menetluskulude jaotus hageja hagis KÜ Ööbiku Esimene vastu kuulub otsustamisele
       vastavalt asja uue läbivaatamise tulemusele.
   62. Juhindudes TsMS § 168 lg-st 2 tuleb GK hagis ML, MN (N) ja E-EA vastu kahju
       hüvitamise nõudes jätta GK menetluskulud maa- ja ringkonnakohtus tema enda kanda
       ja ML, MN (N) ja E-EA menetluskulud maa- ja ringkonnakohtus jätta GK kanda.
       Vastavalt TsMS § 177 lg 1 p-le 2 määrab GK hagis ML, MN (N) ja E-EA vastu kahju
       hüvitamise nõudes menetluskulud peale lõpplahendi jõustumist summaarselt kindlaks
       asjas lahendi teinud maakohus TsMS §-s 177 sätestatud korras.

/allkirjastatud digitaalselt/   /allkirjastatud digitaalselt/   /allkirjastatud digitaalselt/
Krista Kirspuu                  Tiit Kollom                     Ande Tänav
kohtunik                        kohtunik                        kohtunik




                                                                                                10(10)

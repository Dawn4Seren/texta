                         KOHTUOTSUS
                              EESTI VABARIIGI NIMEL
                                    Tagaseljaotsus

Kohus                           Pärnu Maakohus
Kohtunik                        Ruth Sild
Otsuse tegemise aeg ja koht     02. november 2016. a Haapsalu kohtumaja Kärdlas
Tsiviilasja number              2-16-13990
Tsiviilasi                      TCM Estonia OÜ hagi Aado Onno vastu laenulepingust
                                tuleneva võlgnevuse ja intressi ning kahjuhüvitise
                                väljamõistmise nõudes
Tsiviilasja hind                616,56 eurot
Menetlusosalised ja nende
esindajad                       Hageja TCM Estonia OÜ, registrikood 12003417,
                                asukoht Mustamäe tee 16, 10617 Tallinn
                                Hageja lepinguline esindaja Anne-Liis Veski, OK Incure
                                OÜ, asukoht Mustamäe tee 16, 10617 Tallinn, e-post *
                                Kostja Aado Onno, isikukood *, elukoht *, e-post *


Menetluse staatus               Kirjalik menetlus
RESOLUTSIOON
1. Rahuldada osaliselt hageja TCM Estonia OÜ hagi Aado Onno vastu laenulepingust
tuleneva võlgnevuse ja intressi ning kahjuhüvitise väljamõistmise nõudes.
2. Välja mõista kostjalt Aado Onno hageja TCM Estonia OÜ kasuks Aado Onno ja OÜ
Omaraha vahel 30.11.2014. a sõlmitud laenulepingu nr * alusel (nõue on loovutatud TCM
Estonia OÜ-le) võlgnevus summas 349,75 (kolmsada nelikümmend üheksa eurot 75 senti)
eurot, millest põhivõlgnevus 308,24 eurot ja intress 41,51 eurot.
3. Jätta rahuldamata hageja TCM Estonia OÜ hagi kostja Aado Onno vastu
põhivõlgnevuse nõudes summas 0,04 eurot, intressi nõudes summas 229,78 eurot ja
kahjuhüvitise nõudes summas 36,99 eurot.
4. Tunnistada otsus tagatiseta viivitamata täidetavaks.
5. Edastada otsus menetlusosalistele.
Menetluskulude jaotus ja rahalise suuruse kindlaksmääramine
1. Menetluskulud jätta 56,73% ulatuses kostja Aado Onno kanda ja 43,27% ulatuses
hageja TCM Estonia OÜ kanda.



                                                                                    1
2. Välja mõista kostjalt Aado Onno hageja TCM Estonia OÜ kasuks hageja
põhjendatud menetluskulud summas 173,03 (ükssada seitsekümmend kolm eurot 03 senti)
eurot.
3. Menetluskuludelt tuleb kostjal Aado Onno tasuda hagejale TCM Estonia OÜ
menetluskulude suurust kindlakstegeva lahendi jõustumisest alates kuni täitmiseni viivist
võlaõigusseaduse § 113 lg 1 teises lauses ettenähtud ulatuses s.o Euroopa Keskpanga
põhirefinantseerimisoperatsioonidele kohaldatav viimane intressimäär enne iga aasta 1.
jaanuari ja 1. juulit, millele lisandub kaheksa protsenti aastas.
Edasikaebamise kord
Hageja, kelle avalduse alusel on tehtud tagaseljaotsus või kelle avaldust kostja vastu
tagaseljaotsuse tegemiseks ei rahuldata ja jäetakse tema hagi rahuldamata, võib esitada otsuse
peale apellatsioonkaebuse (TsMS § 420 lg 1). Apellatsioonkaebus esitatakse Tallinna
Ringkonnakohtule 30 päeva jooksul, alates otsuse kättetoimetamisest, kuid mitte hiljem kui viie
kuu möödumisel esimese astme kohtu otsuse avalikult teatavakstegemisest (TsMS § 632 lg 1).
Kaebus võidakse lahendada kirjalikus menetluses, kui kaebuses ei taotleta selle lahendamist
istungil. Vastasel juhul loetakse, et ta on nõus asja lahendamisega kirjalikus menetluses.
Kostja võib esitada Pärnu Maakohtule tagaseljaotsuse peale kaja menetluse taastamiseks, kui
tema tegevusetus, mis oli tagaseljaotsuse tegemise aluseks, oli tingitud mõjuvast põhjusest. Kaja
võib esitada sõltumata mõjuva põhjuse olemasolust, kui hagile vastamata jätmise puhul oli hagi
kostjale või tema esindajale kätte toimetatud muul viisil kui isiklikult allkirja vastu üleandmisega
või elektrooniliselt või tagaseljaotsust ei võinud seaduse kohaselt teha (TsMS § 415 lg 1). Kaja
võib esitada tagaseljaotsuse kättetoimetamisest alates 30 päeva jooksul. Kui tagaseljaotsus
toimetatakse kätte avalikult, võib kaja esitada 30 päeva jooksul alates päevast, kui kostja sai
tagaseljaotsusest või selle täitmiseks algatatud täitemenetlusest teada (TsMS § 415 lg 2).
Kui tagaseljaotsus tehti eelmenetluses seetõttu, et kostja ei vastanud tähtaegselt kohtule või ei
ilmunud eelistungile, tuleb kajale lisada kõik asja ettevalmistamise lõpuleviimiseks vajalik
(TsMS § 394 nõuetele vastav kirjalik vastus hagiavaldusele koos dokumentide ja nende lisade
ärakirjadega vastavalt menetlusosaliste arvule) (TsMS § 416 lg 2).
Kajalt tasutakse kautsjon, mis vastab riigilõivule poolelt hagihinnalt, kuid mitte vähem kui 100
eurot ja mitte rohkem kui 1500 eurot (TsMS § 142 lg 2). Kautsjon tasuda Rahandusministeeriumi
arveldusarvele SEB Pank – a/a EE571010220229377229; Swedbank – a/a
EE062200221059223099; Danske Bank – a/a EE513300333522160001 või Nordea Bank – a/a
EE221700017003510302. Maksekorralduse selgituseks märkida: kohustatud isiku nimi,
kohtuasja number, makse liik.


Selgitus menetlusabi taotlejale
Kui menetlusosaline taotleb menetlusabi, peab ta seaduses sätestatud tähtaja järgimiseks tegema
tähtaja kestel ka menetlustoimingu, mille tegemiseks ta menetlusabi taotleb, eelkõige esitama
kaebuse. Kaebuse põhjendamiseks või riigilõivu tasumiseks või kaebuses esineva sellise puuduse
kõrvaldamiseks, mis on seotud menetlusabi taotlemisega, annab kohus mõistliku tähtaja pärast
menetlusabi andmise taotluse lahendamist, kui nimetatud taotlus ei olnud esitatud
põhjendamatult või tähtaja pikendamise eesmärgil. See ei välista menetlustähtaja ennistamist
(TsMS § 187 lg 6).
1. Hageja nõue
16.09.2016. a esitas hageja TCM Estonia OÜ esindaja vahendusel Pärnu Maakohtu Haapsalu
kohtumajja hagiavalduse kostja Aado Onno vastu laenuvõlgnevuse summas 308,28 eurot,
intressi summas 271,29 eurot ja kahjuhüvitise summas 36,99 eurot väljamõistmise nõudes.
Hageja nõude aluseks on OÜ Omaraha ja kostja vahel 30.11.2014. a sõlmitud laenuleping nr *.

                                                                                                 2
Nimetatud laenulepingust tulenev nõue on üle antud uuele võlausaldajale TCM Estonia OÜ.
Hageja palub kostjalt välja mõista ka hageja menetluskulud, s.o riigilõiv summas 125 eurot ja
õigusabikulud summas 270 eurot. Hageja palub mõista kostjalt menetluskulude suurust
kindlakstegeva lahendi jõustumisest alates hüvitamisele kuuluvatelt menetluskuludelt viivist
VÕS § 113 lg 1 teises lauses ettenähtud ulatuses.

2. Kostja vastuväited
Kohus võttis hagiavalduse menetlusse ja kohustas kostjat esitama kirjalik vastus
hagiavaldusele. Kohus toimetas hagiavalduse koos menetlusse võtmisega määrusega kostjale
kätte isiklikult allkirja vastu üleandmisega 18.10.2016. a /tlk 40/. Kohus määras kostjale
vastamiseks tähtaja 14 päeva /tlk 30-33/, mistõttu kostja kirjaliku vastuse esitamise tähtaeg oli
01.11.2016. a. Kostja ei ole kohtule esitanud kirjalikku vastust hagiavaldusele, seega loetakse
hageja faktiväited kostja poolt omaks võetuks tsiviilkohtumenetluse seadustiku (edaspidi
TsMS) § 407 lg 1 alusel.

3. Kohtuotsuse põhjendused
3.1. Tsiviilkohtumenetluse seadustiku (edaspidi TsMS) § 407 lg 1 alusel võib kohus hageja
nõusolekul hagi tagaseljaotsusega rahuldada hagiavalduses märgitud ja asjaoludega õiguslikult
põhjendatud ulatuses, kui kostja, kellele kohus on määranud vastamise tähtaja, ei ole tähtaegselt
vastanud, isegi kui hagi toimetati kostjale kätte välisriigis või kui see toimetati kätte avalikult.
Sel juhul loetakse hageja esitatud faktilised väited kostja poolt omaksvõetuks. TsMS § 407 lg
2 järgi käesoleva paragrahvi lõikes 1 sätestatud hageja nõusolekut eeldatakse, kui hageja ei ole
kohtule teatanud, et ta ei soovi tagaseljaotsuse tegemist.
Eeltoodust tulenevalt lahendab kohus kohtule esitatud hagiavalduse tagaseljaotsusega.
3.2.     TsMS § 407 lg 6 alusel kui hageja on nõus tagaseljaotsuse tegemisega, kuid hagi ei ole
hagiavalduses märgitud ulatuses ja asjaoludega õiguslikult põhjendatud, teeb kohus otsuse,
millega jätab hagi rahuldamata.
Kohus leiab, et hagi ei ole täies ulatuses asjaoludega õiguslikult põhjendatud ning tuleb
rahuldada osaliselt. Osas, milles hagi ei ole põhjendatud, teeb kohus vastavalt TsMS § 407 lg 6
otsuse, millega jätab hagi rahuldamata. TsMS § 444 lg 3 alusel põhjendab kohus
tagaseljaotsuses vaid hagi osalist rahuldamata jätmist ja menetluskulusid.
3.3. Hageja on esitanud kohtule kostja vastu 30.11.2014. a sõlmitud laenulepingust nr *
tuleneva põhinõude summas 308,28 eurot, intressi nõude summas 271,29 eurot ning
kahjuhüvitise nõudes summas 36,99 eurot.
3.4. Laenulepingust nr * nähtuvalt on kostja 30.11.2014. a saanud laenu summas 320 eurot
ning kostja kohustus laenu tagastama osamaksete kaupa 5 aasta jooksul koguintressiga 41%
aastas /tlk 2, 11/. Hageja esitatud laenulepingu maksegraafikust nähtuvalt on kostja teinud
tagasimakseid alates 30.11.2014 kuni 03.06.2015. a, sh põhiosa tagasimakseid on kostja teinud
järgnevalt: 30.12.2014. a summas 1,80 eurot, 30.01.2015. a 1,86 eurot, 28.02.2015. a 1,92 eurot,
10.04.2015. a 1,99 eurot, 12.05.2015. a 2,06 eurot ja 03.06.2015. a 2,13 eurot /tlk 11/. Kokku
on kostja teinud põhiosa tagasimakseid seega summas 11,76 eurot. Samas on hageja
laenulepingu maksete ülevaates märkinud tagasimakstud summaks 11,73 eurot ja maksmata
tagasimakse summaks 308,28 eurot. Eeltoodu alusel leiab kohus, et kuna maksegraafikus
esitatud laekumistest nähtuvalt on tagasimakseid kostja teinud summas 11,76 eurot, siis on
kostja poolt tasumata põhivõlgnevuse jääks 308,24 eurot (320 -11,76), mitte 308,28 eurot.
Eeltoodust tulenevalt kuulub hageja põhinõue kostja vastu rahuldamisele summas 308,24 eurot
ja kohus jätab rahuldamata hageja põhinõude kostja vastu summas 0,04 eurot.
3.5.     Laenulepingust nr * nähtuvalt on laenuleping lõpetatud 08.10.2015. a /tlk 11/. Seega
on esialgselt 5 aasta peale sõlmitud laenulepingust tulenevad nõuded sissenõutavad alates
08.10.2015. a. Riigikohus on 29.01.2007. a lahendis tsiviilasjas nr 3-2-1-137-06, p-s 17 leidnud,

                                                                                                  3
et alates laenu tagastamise kohustuse sissenõutavaks muutumisest kaotab intressi arvestamine
õigusliku aluse ning edasi tuleb kõne alla üksnes viivise (sh seadusest tuleneva viivise) või
kahju hüvitise arvestamine (laenu tagastamiskohustuse täitmisega viivitamise eest).
Laenulepingu maksegraafikust nähtuvat on 08.10.2015. a seisuga kostja poolt tasumata intressi
osamaksed summas 41,51 eurot (30.06.2015. a intressimakse summas 10,49 eurot, 30.07.2015.
a intressimakse summas 10,42 eurot, 30.08.2015. a intressimakse summas 10,34 eurot ja
30.09.2015. a intressimakse summas 10,26 eurot).
Eeltoodust tulenevalt kuulub hageja laenulepingust nr * tulenev intressinõue rahuldamisele
osaliselt summas 41,51 eurot ja kohus jätab rahuldamata hageja nõude kostja vastu intressi
nõudes summas 229,78 eurot, kuna alates laenu tagastamise kohustuse sissenõutavaks
muutumisest kaotab intressi arvestamine õigusliku aluse.
3.6. Hageja palub kostjalt välja mõista hagejal tekkinud kahju summas 36,99 eurot. Hageja
märgib hagiavalduses, et kuivõrd hageja põhitegevusalaks ei ole võlgade sissenõudmine, sõlmis
ta eelnevalt nimetatud võla tasumata jätmisest tuleneva nõude sissenõudmiseks
käsunduslepingu inkassoga. Seega tekkis hagejal kahju summas 36,99 eurot.
Kohus leiab, et hageja esitatud 36,99 euro suurune kahjuhüvitise nõue ei ole põhjendatud ega
tõendatud, kuna hageja ei ole esitanud kohtule ühtegi tõendit, mis tõendaks hagejal sellises
suuruses kahju tekkimist. Hageja esindaja näol on tegemist õigusteaduse magistriõppekava
läbinud isikuga /tlk 20/, kes vastavalt omandatud haridusele peaks eeldatavalt teadlik olema
tsiviilkohtumenetluse üldpõhimõtetega, sh sellega, et kumbki pool peab hagimenetluses
tõendama neid asjaolusid, millele tuginevad tema nõuded (TsMS § 230 lg 1). Eeltoodust
tulenevalt leiab kohus, et hageja esitatud kahju hüvitise nõue kostja vastu summas 36,99 eurot
ei ole tõendamist leidnud, mistõttu kohus jätab hageja nõude kostja vastu nimetatud osas
rahuldamata.
3.7. TsMS § 468 lg 1 p 2 alusel tunnistab kohus tagaseljaotsuse omal algatusel tagatiseta
viivitamata täidetavaks.

4. Menetluskulude jaotus ja rahalise suuruse kindlaksmääramine
Vastavalt TsMS § 173 lg-le 1 ja 2 esitab asja menetlenud kohus menetluskulude jaotuse
menetlusosaliste vahel kohtuotsuses või menetlust lõpetavas määruses. Asja järgmisena
menetleva kohtu lahendis esitatakse kogu seni kantud menetluskulude jaotus. Menetluskulude
jaotus märgitakse ka siis kui menetlusosalised seda ei taotle.
TsMS § 163 lg 1 kannavad hagi osalise rahuldamise korral pooled menetluskulud võrdsetes
osades, kui kohus ei jaota menetluskulusid võrdeliselt hagi rahuldamise ulatusega või ei jäta
menetluskulusid täielikult või osaliselt poolte endi kanda.
TsMS § 174 lg 1 ja 2 järgi menetluskulude rahalise suuruse määrab menetluskulude jaotuse
alusel vajalikus ja põhjendatud ulatuses kindlaks asja menetlev kohus samas tsiviilasjas,
millega seoses kulud tekkisid. Kohus määrab menetluskulude rahalise suuruse kindlaks ka siis,
kui menetlusosalised ei esita menetluskulude kindlaksmääramise taotlust, võttes aluseks
menetluskulude nimekirja või tsiviilasja materjalid. Maakohus määrab menetluskulude rahalise
suuruse kindlaks kohtuotsuses või menetlust lõpetavas määruses, kui menetluskulude
kindlaksmääramine ei takista kohtuotsuse või menetlust lõpetava määruse tegemist.
Hageja menetluskulud on tasutud riigilõiv summas 125 eurot ja esindajale makstud tasu
õigusabi eest 270 eurot, kokku summas 395 eurot.
TsMS § 175 lg 1 sätestab, et kui menetlusosaline peab menetluskulude jaotust kindlaks määrava
kohtulahendi kohaselt kandma teise menetlusosalise lepingulise esindaja või nõustaja kulud,
mõistab kohus esindaja või nõustaja kulud nende rahalise kindlaksmääramise korral välja
põhjendatud ja vajalikus ulatuses. Lepinguline esindaja on menetlusosalist menetluses esindav
advokaat või muu tehinguga määratud esindaja.

                                                                                            4
Hageja on märkinud, et esindajal on kulunud nõude asjaoludega ja materjalidega tutvumiseks
1 töötund, hagiavalduse ettevalmistamiseks (sh tõendite tellimiseks, kogumiseks) ja
koostamiseks 1,5 töötundi ning hagi kohtusse esitamiseks (hagi lisade komplekteerimiseks) ½
töötundi, kokku 3 töötundi. Hageja ja hageja esindaja on kokku leppinud, et 1 töötunni hinnaks
on 90 eurot (kokku 270 eurot) ning antud summa ei sisalda käibemaksu /tlk 4/.
Kohus on seisukohal, et kuna tegemist ei ole keeruka menetlusega, milles kostja hagiavaldusele
vastuväidet ei ole esitanud ning kohtuistungit ei ole toimunud, siis ei ole 270 euro suurune
õigusabikulude nõue põhjendatud. Kohtuväliste kulude väljamõistmisel tuleb kostja kanda jätta
üksnes vajalikud kulud. Arvestades, et tegemist ei ole keeruka tsiviilasjaga (nõude aluseks on
üks laenuleping) ning arvestades asja mahtu (asjas on hageja esitanud vaid hagiavalduse), peab
kohus põhjendatuks hageja esindaja tasu kahe töötunni ulatuses, s.o summas 180 eurot.
Eeltoodust tulenevalt on hageja põhjendatud menetluskulud riigilõiv summas 125 eurot ja
õigusabikulu summas 180 eurot, kokku 305 eurot.
TsMS § 163 lg 1 alusel jätab kohus menetluskulud tulenevalt hagi rahuldamise ulatusest
(616,56 euro suurusest nõudest rahuldab kohus 349,75 eurot, s.o põhinõude summas 308,24
eurot, intressi nõude summas 41,51 eurot) 56,73% ulatuses kostja ja 43,27% ulatuses hageja
kanda.
Seega vastavalt menetluskulude jaotusele tuleb kostjal hüvitada hagejale menetluskulu summas
173,03 eurot (305 eurot * 56,73%)
Kohtule teadaolevalt kostja menetlustoiminguid teinud ei ole, seega eeldab kohus, et kostjal
menetluskulud puuduvad.



(allkirjastatud digitaalselt)
Ruth Sild
kohtunik




                                                                                            5

                                 TARTU HALDUSKOHUS
                                    Tartu kohtumaja
                          KOHTUMÄÄRUS
Kohtuasja number           3-15-2661
Määruse kuupäev            26. jaanuar 2016
Kohtunik                   Tamara Hristoforova
Kohtuasi                   Joel Sepa (Sepp) kaebus Tartu Vangla poolt saatebussi tingimustega
                           põhjustatud mittevaralise kahju hüvitamiseks summas 7000 eurot
Resolutsioon               Tagastada Joel Sepa kaebus.
Edasikaebamise kord        Määruse peale võib esitada määruskaebuse Tartu Ringkonnakohtule
                           Tartu Halduskohtu kaudu 15 päeva jooksul arvates määruse
                           kättesaamisest.


Asjaolud

1. Tartu Halduskohtusse saabus 26.10.2015 Joel Sepa kaebus, milles ta nõuab Tartu Vanglalt
hüvitist 7000 eurot seoses tingimustega saatebussis. Kaebaja taotles enda riigilõivu tasumisest
vabastamist kaebuse esitamisel.

2. 28.10.2015 jättis Tartu Halduskohus kaebaja riigilõivu tasumisest vabastamata ning andis
talle tähtaja riigilõivu tasumiseks 10 päeva alates kohtumääruse jõustumisest. J. Sepp esitas
nimetatud määruse peale määruskaebuse, mille Tartu Ringkonnakohus jättis 12.11.2015
rahuldamata. J. Sepp esitas ringkonnakohtu määruse peale määruskaebuse, kuid Riigikohus
jättis selle 14.01.2016 menetlusse võtmata.

Kohtu seisukoht

3. Kuna kõrgemad kohtud Tartu Halduskohtu 28.10.2015 määrust ei tühistanud, jõustus see
14.01.2016 Riigikohtu määrusega. Nagu kohus oma 28.10.2015 määruses märkis, tuli kaebajal
tasuda riigilõiv 10 päeva jooksul alates määruse jõustumisest. Seega saabus tähtaeg riigilõivu
tasumiseks 25.01.2016, kuivõrd 24.01.2016 oli pühapäev. J. Sepp ei ole jätkuvalt asjas
riigilõivu tasunud.

4. HKMS § 121 lg 1 p 2 kohaselt tagastab kohus kaebuse määrusega selle esitajale, kui kaebus
ei vasta HKMS §-de 37 – 39 nõuetele, kaebaja ei ole kohtu poolt määratud tähtaja jooksul
puudusi kõrvaldanud ja puudused takistavad asja läbivaatamist. Riigilõivu tasumine on kaebuse
menetlusse võtmise eelduseks, kuid J. Sepp ei ole tasunud riigilõivu vaatamata sellele, et
määrus tema sellest vabastamata jätmise kohta on jõustunud. Seega takistavad kõrvaldamata
puudused asja läbivaatamist.

5. Eeltoodust tulenevalt tagastab kohus J. Sepa kaebuse HKMS § 121 lg 1 p 2 alusel. HKMS §
43 lõike 2 kohaselt ei võta kaebuse tagastamine õigust pöörduda uuesti kohtusse ning kaebuse
tagastamisel loetakse, et kaebus ei ole kohtu menetluses olnud. Samas märgib kohus, et
tulenevalt HKMS § 47 lõikest 2 ei ole käesolevas asjas esitatud nõudega enam võimalik
tähtaegselt uuesti kohtusse pöörduda.


/allkirjastatud digitaalselt/

Tamara Hristoforova
kohtunik




                                          2

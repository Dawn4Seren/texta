                              KOHTUMÄÄRUS
    Kohus                                Tartu Ringkonnakohus

    Määruse tegemise aeg ja koht         26. september 2016 Tartu (kirjalik menetlus)

    Kriminaalasja number                 1-09-21402

    Kohtukoosseis                        Tiit Lõhmus, Maarika Kuusk, Mati Kartau

    Vaidlustatud kohtulahend             Tartu Maakohtu (Tartu kohtumaja) 22. augusti 2016. a.
                                         määrus Remo Kroonbergi (ik 38512206011) rahalise
                                         karistuse asendamises vangistusega
    Kaebuse esitaja ja kaebuse liik      Süüdimõistetu Remo Kroonberg, määruskaebus


   RESOLUTSIOON
   1. Tühistada Tartu Maakohtu 22. augusti 2016. a. määrus asenduskaristuse kandmise alguse
   osas.
   2. 100 (ükssada) päeva vangistust tuleb täitmisele pöörata koheselt pärast
   Remo Kroonbergile Harju Maakohtu 26.juuni 2015 otsusega kriminaalasjas nr 1-15-4769
   mõistetud vangistuse, mis pöörati täitmisele 18.augusti 2016 määrusega, kandmiselt
   vabanemist.
   3. Määruskaebus jätta rahuldamata.


   Edasikaebamise kord
   KrMS § 384 lg 2 ja § 387 lg 1 kohaselt võib käesoleva määruse peale esitada määruskaebuse
   Tartu Ringkonnakohtu kaudu Riigikohtule prokuratuur, advokaadist kaitsja või advokaadi
   vahendusel teised kohtumenetluse pooled 15 päeva jooksul, alates päevast, mil isik sai
   vaidlustatud määrusest teada või pidi teada saama.


   Asjaolud ja menetluse käik
1. Tartu Maakohtu 22. märtsi 2010. a otsusega kriminaalasjas nr 1-09-21402 mõisteti R. Kroonberg
   süüdi KarS § 199 lg 2 p 4, 7, 8 alusel ning karistati rahalise karistusega suuruses 300 päevamäära,
   s.o. 15 000 krooni. Kohtuotsus jõustus 20. märtsil 2010. a. Vabatahtlik täitmise aeg möödus
   18.09.2014.
2. Riigi Tugiteenuste Keskus esitas Tartu Maakohtu Viljandi kohtumajale 22. oktoobril 2015.a.
   taotluse süüdimõistetule R. Kroonbergile Tartu Maakohtu otsusega kriminaalasjas nr 1-09-21402
   mõistetud rahalise karistuse 300 päevamäära, s.o. 15 000 krooni asenduskaristuse kohaldamiseks,
   sest võlgnik ei ole tasunud rahalist karistust. Tartu Maakohtu Viljandi kohtumaja saatis
   29. jaanuaril 2016. a. Riigi Tugiteenuste Keskuse taotluse edasi Tartu kohtumajale, sest
   R. Kroonbergi väidetav elukoht asub Tartu linnas.
3. Tartu Maakohus saatis R. Kroonbergi väidetavale aadressile (XXX ) kohtukutseid (I katse
   11.novembril 2015. a.), kuid R. Kroonbergile ei olnud võimalik kohtukutset edastada ebatäpse
   aadressi tõttu. R. Kroonberg ei ilmunud 8. veebruaril 2016. a. kohtuistungile. R. Kroonberg
   kuulutati kriminaalasjas nr 1-15-4769 tagaotsitavaks Tartu Maakohtu 8.veebruari 2016.a.
   määrusega, mistõttu antud kriminaalasjas ei olnud R. Kroonbergi vajalik tagaotsitavaks kuulutada.
4. Tartu Maakohus rahuldas 18. augusti 2016. a. määrusega kriminaalasjas nr 1-15-4769 Tartu
   Vangla poolt esitatud erakorralise ettekande ning pöörati täitmisele Harju Maakohtu 26. jaanuari
   2015. a. otsusega kriminaalasjas nr 1-15-4769 (ekslikult Tartu Maakohtu määruses 1-14-4769)
   R. Kroonbergile mõistetud 1 aasta, 9 kuu ja 16-päevane vangistus, sest R. Kroonberg ei ole temale
   asenduskaristusena määratud üldkasulikust tööst sooritanud mitte ühtegi tundi. KarS § 68 alusel
   loeti karistusaja alguseks R. Kroonbergi kinnipidamine 7. juulil 2016. a.
5. R. Kroonberg osales 18. augusti 2016. a. kohtuistungil ning soovis temale rahalise karistuse
   asendamist üldkasuliku tööga.
6. Tartu Maakohus tegi 22. augustil 2016. a. määruse, millega rahuldas Riigi Tugiteenuste Keskuse
   taotluse ning asendas R. Kroonbergile Tartu Maakohtu 22. märtsi 2010. a. otsuses kriminaalasjas
   nr 1-09-21402 KarS § 199 lg 2 p 4, 7, 8 järgi mõistetud rahalise karistuse 300 päevamääras 100-
   päevase vangistusega.
7. Maakohus oli seisukohal, et R. Kroonberg on tahtlikult hoidnud kõrvale temale kriminaalasjas nr
   1-09-21402 mõistetud rahalise karistuse (300 päevamäära ulatuses) maksmisest. R. Kroonbergi
   poolt antud telefoninumber pole vastanud, mille ta on andnud kriminaalhooldajale seoses
   kriminaalasjaga nr 1-15-4769.
8. Käesoleval hetkel viibib R. Kroonberg vangistuses seoses Harju Maakohtu 26. jaanuari 2015. a.
   otsusega kriminaalasjas nr 1-15-4769, mistõttu ei ole temale võimalik rahalist karistust asendada
   üldkasuliku tööga.
9. R. Kroonbergi rahaline karistus tuleb asendada vangistusega, lähtuvalt KarS § 70 lg 2 valemist –
   rahalise karistuse kolmele päevamäärale vastab üks päev vangistust. Seega tuleb R. Kroonbergile
   mõistetud rahaline karistus 300 päevamäära asendada 100-päevase vangistusega.
   Asendusvangistus tuleb ära kanda kohe pärast 22. augusti 2016. a. kohtumääruse jõustumist.
   Esitatud määruskaebus
10. Tartu Maakohtu 22. augusti 2016. a. määruse peale esitas kaebuse R. Kroonberg, kes palub
    tühistada rahalise karistuse asendamine vangistusega ja võimaldada rahalise karistuse maksmine
    10 kuu peale.
   Ringkonnakohtu poolt tuvastatud asjaolud ja järeldused
11. Ringkonnakohus leiab, et Tartu Maakohtu 22. augusti 2016. a. määrus on selle põhisisus seaduslik
    ja põhjendatud, mille kohaselt asendati rahaline karistus 300 päevamäära 100-päevase
    vangistusega lähtuvalt KarS § 70 lg-st 2. Kuid määrus tuleb tühistada asenduskaristuse (100 päeva
    vangistust) kandmise alguse osas.
12. Nähtuvalt kohtutäituri ning Riigi Tugiteenuste Keskuse poolt edastatud andmetest on
    R. Kroonberg varatu isik ning seega ei ole usutav ning osutub paljasõnaliseks ka tema väide, mille
    jooksul tasub ta rahalise karistuse eest 10 kuu jooksul. Käesoleval hetkel viibib R. Kroonberg
    vangistuses ning seetõttu ei ole tal võimalik rahalist karistust tasuda. R. Kroonberg ei ole alates
    kohtuotsuse jõustumisest kriminaalasjas nr 1-09-21402 kuni tänase päevani tasunud rahalist
    karistust, seega on karistuse asendamine vältimatu. Kuna R. Kroonberg kannab vanglakaristust,
    mis on täitmisele pööratud seoses kriminaalasjas nr 1-15-4769 üldkasuliku töö mittetäitmisega, ei
    ole üldkasuliku töö tegemine niipea võimalik. Lähtudes R. Kroonbergi varasemast käitumisest,
    kus ta on hoidnud kõrvale nii rahalise karistuse maksmisest kui ka üldkasuliku töö tegemisest, ta
    on olnud tagaotsitav, ei ole antud karistused senini efektiivsed ja tulemuslikud ning seetõttu tuleb
    asenduskaristusena kohaldada KarS § 70 kohaselt vangistust.
   Määruskaebus selles esitatud asjaoludel tuleb jätta rahuldamta.
                                                   2
13. Ringkonnakohus leiab, et vangistus (100 päeva) tuleb täitmisele pöörata koheselt pärast
    R. Kroonbergile Harju Maakohtu 26.juuni 2015 otsusega kriminaalasjas nr 1-15-4769 mõistetud
    vangistuse, mis pöörati täitmisele 18.augusti 2016 määrusega, kandmiselt vabanemist. Seega on
    ekslik maakohtu seisukoht, et 100 päeva vangistust tuleks kanda kohe pärast Tartu Maakohtu
    22.08.2016 määruse jõustumist.

          /allkiri/                   /allkiri/                    /allkiri/
          Tiit Lõhmus                 Maarika Kuusk                Mati Kartau




                                                 3

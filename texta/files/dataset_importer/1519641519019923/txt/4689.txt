                                  KOHTUOTSUS
                                       Eesti Vabariigi nimel


 Kohus                                Harju Maakohus
 Otsuse tegemise aeg ja koht          19.oktoobril 2016.a, Tallinn, Liivalaia kohtumaja
 Väärteoasja number                   4-16-6778
 Kohtunik                             Karin Olentšenko
 Väärteoasi                           Sergei Kazanski kaebus PPA Põhja prefektuuri
                                      korrakaitsebüroo                 liiklusjärelevalvekeskuse
                                      liiklusmenetlustalituse 23.08.2016      otsusele        nr
                                      2302,16,010536
 Kohtumenetluse pooled                Kaebuse esitaja: Sergei Kazanski (isikukood 36509290258,
                                      elukoht XXXX)
                                      Kohtuväline      menetleja:      PPA      Põhja     Prefektuuri
                                      korrakaitsebüroo                     liiklusjärelevalvekeskuse
                                      liiklusmenetlustalitus (asukoht Tallinn, Pärnu mnt 139)
 Asja läbivaatamine                   Kirjalikus menetluses


 RESOLUTSIOON
 Juhindudes VTMS § 132 p 2 kohus otsustas:
    1. Kaebus rahuldada ja tühistada osaliselt PPA Põhja prefektuuri korrakaitsebüroo
        liiklusjärelevalvekeskuse liiklusmenetlustalituse 23.08.2016 otsus nr 2302,16,010536 -
        Sergei Kazanskile LS § 224 lg 3 p 2 alusel määratud lisakaristuse suuruse osas.
    2. Mõista Sergei Kazanskile 01.08.2016 toimepadud rikkumise eest LS § 224 lg 3 p 2
        alusel lisakaristuseks sõiduki juhtimisõiguse äravõtmine 3 (kolmeks) kuuks.
    3. Muus osas jätta 23.08.2016 otsus väärteoasjas nr 2302,16,010536 muutmata.

 Edasikaebamise kord
 Väärteomenetluse seadustiku (VTMS) §-de 155 ja 156 alusel on menetlusaluse isiku advokaadist
 kaitsjal, kohtuvälisel menetlejal või tema advokaadist esindajal õigus esitada kassatsioonkaebus
 Riigikohtule 30 päeva jooksul, arvates kohtuotsuse kättesaamisest, teatades kassatsiooni
 esitamisest maakohtule 7 päeva jooksul samast päevast arvates.

Asjaolud
PPA Põhja prefektuuri korrakaitsebüroo liiklusjärelevalvekeskuse liiklusmenetlustalituse
väärteomenetleja politseileitnant Kairi Palitsa 23.08.2016 otsusega nr 2302,16,010536 karistati
Sergei Kazanski LS § 224 lg 2 alusel rahatrahviga 225 trahviühiku ulatuses, s.o. 900 eurot ja LS §
224 lg 3 p 2 alusel lisakaristusena juhtimisõiguse äravõtmisega 6 kuuks.

01.08.2016 koostatud väärteoprotokolli nr 20160801370002 kohaselt 01.08.2016 kell 10:10, Mahtra
tn 34, Tallinnas, Harjumaal liikudes Mustakivi tee suunas Sergei Kazanski juhtis mootorsõidukit Opel
Zafira reg.nrXXXX isikuna, kelle ühes liitris väljahingatavas õhus oli alkoholisisaldus mitte väiksem
kui    0,26    mg.     Tõendusliku     alkomeetri mõõtetulemus 0,31 mg/L, ± 0,05 mg/l. Rikkus LS
§ 69 lg 3 nõudeid, millega pani toime LS § 224 lg 2 järgi kvalifitseeritava väärteo.

Kaebuse sisu
14.09.2016 esitas Sergei Kazanski kohtule kaebuse eelnimetatud otsuse peale, milles ta palub
tühistada kohtuvälise menetleja otsus lisakaristuse osas ja karistada teda lisakaristusena
mootorsõiduki juhtimisõiguse äravõtmisega 3 kuuks. S.Kazanski leiab, et kohtuvälise menetleja
otsuses puuduvad põhjendused kohaldatud lisakaristuse määra kohta, ehk selle kohta, miks pidas
kohtuväline menetleja õigustatuks ja vajalikuks võtta temalt mootorsõiduki juhtimisõigus ära
justnimelt kuueks kuuks, kuivõrd LS § 224 lg 3 p 2 näeb ette sõiduki juhtimisõiguse äravõtmise alates
kolmest kuust. Otsusest ei nähtu, et karistuse eesmärki täidab lisakaristuse kohaldamine määras 6
kuud, aga mitte vähemas määras. Lisakaristuse kohaldamine miinimummäärast kõrgemas määras on
õigustatud siis, kui isikule on lisakaristusena juhtimisõiguse äravõtmist juba miinimummääras
kohaldatud, kuid see pole mõjutanud isikut samalaadse süüteo toimepanemisest hoiduma.
Juhtimisõiguse äravõtmist ei ole S. Kazanski suhtes varem kohaldatud.

Kohtuvälise menetleja kirjalik vastus
Kohtuväline menetleja on seisukohal, et otsuse muutmiseks karistuse osas alused kaebuses toodud
põhjendustel puuduvad. Kohtuväline menetleja jääb väärteoasjas tehtud otsuses toodud
seisukohtadele ja palub jätta kaebus rahuldamata.

Kohtuotsuse põhjendused
Kohus, tutvunud Sergei Kazanski kaebusega ja kohtuvälise menetleja kirjaliku seisukohaga ning
kontrollinud väärteoasja materjale, leiab, et kaebuse saab vastavalt VTMS §-le 120 lg 1 lahendada
kirjalikus menetluses. Menetlusalune isik Sergei Kazanski on kohtule kaebuses teatanud, et ta ei soovi
kohtuistungist osa võtta. Kohtuväline menetleja ei ole taotlenud kaebuse arutamist kohtuistungil.
Kohus on seisukohal, et väärteokaebuse saab lahendada kirjalikus menetluses. VTMS § 123 lg. 2
kohaselt kohus arutab väärteoasja täies ulatuses (ab ovo), sõltumata esitatud kaebuse piiridest,
kontrollides kohtuvälise menetleja otsuse tegemise aluseks olnud faktilisi ja õiguslikke asjaolusid.
VTMS § 87 sätestab, et väärteoasja arutatakse ainult menetlusaluse isiku suhtes ja väärteoprotokollis
sätestatud ulatuses.

Kohtu hinnangul on Sergei Kazanski poolt toimepandud väärtegu õigesti kvalifitseeritud LS § 224 lg
2 järgi ning on nõuetekohaselt tõendatud. Väärteo toimepanemine on tõendamist leidnud järgmiste
väärteoasjas kogutud tõenditega:
   - Menetlusaluse isiku Sergei Kazanski ütluste kohaselt 01.08.2016 osales liikluses juhina ja
       liikus sõidukiga Opel Zafira reg.nr XXXX, mis kuulub XXXX. Alustas liikumist Mahtra tee 9
       juures ja jõudis sõita umbes kaks minutit Lasnamäe Centrumi suunas, enesetunne oli
       normaalne. Saab oma rikkumisest aru, midagi lisada ei soovi.
   - Sõiduki juhtimiselt kõrvaldamise otsus, mille kohaselt kõrvaldati Sergei Kazanski sõiduki
       juhtimiselt 01.08.2016, sest ta juhtis sõidukit Opel Zafira reg.nr XXXX ja oli alust arvata, et
       ta veres või väljahingatavas õhus oli alkoholi üle lubatud piirmäära või et ta oli joobeseisundis.
   - Mõõtevahendi taatlustunnistus nr TTRC-16/00101, millest nähtub, et tõenduslik alkomeeter
       Alcotest 7110 Typ MKIII EST nr ARBK-0035 on taadeldud 17.06.2016 ning vastab OIML R
       126 (1998) kehtestatud nõuetele.
   - Maanteeameti liiklusregistri väljavõttest nähtub, et Sergei Kazanski juhiluba on taastatud
       22.07.2014 (02.08.2016).
   - Tunnistaja Ragnar Jänes ütluste kohaselt oli tööl koos liikluspolitseinik Marek Pello’ga ja
       teostas järelevalvet Tallinnas, Mahtra 39 juures. Kontrollides 01.08.2016 kell 10:10 sõidukit
       Opel Zafira reg.nr XXXX tuvastas, et selle juhi Sergei Kazanski ik.36509290258
       väljahingatavas õhus alkoholi sisaldus on lubatust suurem. Juht oli rahutu, kuid sai oma
       rikkumisest aru. Juht püüdis kontrollposti vältida parkides sõiduki järsult parkimiskohale.

                                                                                                       2
   -   Tõendusliku alkomeetri mõõtetulemuse väljatrükk koos õiguste deklaratsiooniga, millest
       nähtuvalt tuvastati 01.08.2016 kell 10:21-10:24 Sergei Kazanskil alkoholijoove (lõplik lugem
       0,31 mg/l, ± 0,05 mg/l, mõõtetulemus 0,26 mg/l; Dräger Alcotest 7110).
   -   Karistusregistri väljavõttest nähtuvalt (22.09.2016) on Sergei Kazanskil 3 kehtivat
       kriminaalkaristust ja 6 kehtivat väärteokaristust, viimati karistati teda 28.03.2016 LS § 224 lg
       1 ja § 239 lg 2 järgi rahatrahviga, mis on tasumata.

Eelpoolloetletud tõendid langevad omavahel kokku ning Sergei Kazanski süü rikkumises on
tõendatud – menetlusalune isik Sergei Kazanski juhtis mootorsõidukit isikuna, kelle ühes liitris
väljahingatavas õhus oli alkoholisisaldus mitte väiksem kui 0,26 mg/l. Sergei Kazanski käitumine
sisaldab LS § 224 lg 2 ettenähtud süüteokoosseisu ja tema tegu on õigusvastane. Väärtegu on
kohtuvälise menetleja poolt õigesti kvalifitseeritud. Väärteoasjas otsuse teinud ametiisik välja
selgitanud kõik asjaolud, mida oli võimalik asjas kogutud materjalidega välja selgitada,
menetlusõigust otsuse tegemisel rikutud ei ole: menetlusalusele isikule õigusi selgitati, menetlusaluse
isikuna oli ta üle kuulatud, VTMS § 150 loetletud väärteomenetlusõiguse olulisi rikkumisi ei ole
tuvastatud. Väärtegu on õigesti kvalifitseeritud, selle on toime pannud menetlusalune isik Sergei
Kazanski, õigusvastasust ja süüd välistavaid asjaolusid ei ole tuvastatud.

LS 224 lg 1 sätestab, et mootorsõiduki, maastikusõiduki või trammi juhtimise eest isiku poolt, kelle
ühes grammis veres on alkoholisisaldus 0,20–0,49 milligrammi või kelle ühes liitris väljahingatavas
õhus on alkoholisisaldus 0,10–0,24 milligrammi – karistatakse rahatrahviga kuni 100 trahviühikut
või sõiduki juhtimisõiguse äravõtmisega kuni kuue kuuni. Sama paragrahvi 2. lõige sätestab, et sama
teo eest isiku poolt, kelle ühes grammis veres on alkoholisisaldus 0,50–1,49 milligrammi või kelle
ühes liitris väljahingatavas õhus on alkoholisisaldus 0,25–0,74 milligrammi – karistatakse
rahatrahviga kuni 300 trahviühikut, arestiga või sõiduki juhtimisõiguse äravõtmisega kuni
kaheteistkümne kuuni. LS § 224 lg 3 p 1 sätestab, et kohus või kohtuväline menetleja võib kohaldada
käesolevas paragrahvis sätestatud süüteo eest lisakaristusena sõiduki juhtimisõiguse äravõtmist
järgmiselt: 1) kolmest kuust kuni üheksa kuuni, kui isikut ei ole varem käesolevas paragrahvis
sätestatud süüteo eest karistatud; 2) kolmest kuust kuni kaheteistkümne kuuni, kui isikut on varem
käesolevas paragrahvis sätestatud süüteo eest karistatud.

Vaidlustatud otsusest nähtuvalt karistati menetlusalust isikut LS § 224 lg 2 ettenähtud väärteo
toimepanemise eest LS § 224 lg 2 järgi rahatrahviga 225 trahviühiku ulatuses, s.o. 900 eurot ja LS §
224 lg 3 p 2 alusel lisakaristusena mootorsõiduki juhtimisõiguse äravõtmisega 6 kuuks. Eeltoodust
nähtub, et menetleja on määranud põhikaristuse LS 224 lg 2 ettenähtud sanktsiooni oluliselt üle
keskmise määra, lisakaristus on määratud veidi alla LS § 224 lg 3 p 2 ettenähtud sanktsiooni keskmise
määra. Kohtuvälise menetleja otsusest nähtuvalt on karistust kergendav asjaolu süü tunnistamine ning
karistust raskendavad asjaolud puuduvad.

Vastavalt KarS § 56 lg 1 sätetele on karistamise aluseks isiku süü (nulla poena sine culpa). Positiivne
karistusõigus ei määratle karistuse mõistmise iseseisva alusena süüdistatava isikut, mistõttu karistuse
mõistmisel tuleb süü suurust ja preventiivseid kaalutlusi selgelt ja ühemõtteliselt alati eristada
(Riigikohtu otsus nr 3-1-1-40-04, p 7). Karistuse mõistmisel kohtu poolt või määramisel kohtuvälise
menetleja poolt arvestatakse kergendavaid ja raskendavaid asjaolusid, võimalust mõjutada süüdlast
edaspidi hoiduma süütegude toimepanemisest ja õiguskorra kaitsmise huvisid. Ka lisakaristuse
mõistmine peab toimuma KarS § 56 alusel ja vastama karistuse eesmärkidele.

Kohus leiab sarnaselt kohtuvälisele menetlejale, et mootorsõiduki juhtimine seisundis, kui lubatud
alkoholipiirmäär on ületatud, on üks raskemaid liiklusalaseid rikkumisi ja menetlusaluse isiku poolt
toime pandud tahtlikult ning tegemist on enamohtliku väärteoga. Mootorsõiduki juhtimine lubatud
alkoholi piirmäära ületades on raske liiklusalane rikkumine, mis mõjutab õnnetusse sattumise ohtu.


                                                                                                     3
Juhtides mootorsõidukit alkoholi mõju all, ei ole inimene võimeline          adekvaatselt     hindama
liiklusolusid, tunnetama ohtu ja vastavalt oma käitumist suunama.

Sergei Kazanski on kohtueelses menetluses ja kohtule esitatud kaebuses oma süüd tunnistanud.
Kohtuväline menetleja on tuvastanud karistust kergendava asjaoluna süü tunnistamist. Karistust
raskendavad asjaolud puuduvad. Karistusregistri andmetest nähtuvalt on kaebuse esitajat karistatud
LS § 224 lg 1 järgi mootorsõiduki alkoholipiirmäära ületavas seisundis juhtimise eest, seega eelnevalt
määratud rahatrahv ei suutnud menetlusalust isikut sundida hoidumast menetlusesemeks olevate
väärtegude toimepanemisest. Väärteoasja materjalidest saab järeldada, et menetlusalune isik oli
teadlik oma keelatud seisundist, kuid ei astunud samme selleks, et oma seisundit kontrollida ja
loobuda väärteo toimepanemisest. Seega pidas menetlusalune isik täiesti tähtsusetuks iseenda ja teiste
liiklejate elu ja tervist. Kohtupraktikas välja kujunenud seisukoha järgi tuleb karistuse mõistmisel
võtta lähtepunktiks etteheidetava normi sanktsiooni keskmine määr. Seejärel tuvastatakse
süüdistatava süü suurus ning karistust kergendavad ja raskendavad asjaolud, mille põhjal saadakse
konkreetse süüdlase süü suurusele vastav karistuse määr. Kaebuse esitaja puhul esineb süüd
kergendav asjaolu – puhtsüdamlik kahetsus.

Lisakaristuse mõistmine peab toimuma KarS § 56 alusel ja vastama karistuse eesmärkidele.
Riigikohtu kriminaalkolleegium on märkinud, et lisakaristuse mõistmisel tuleb arvestada selle
kahetise iseloomuga: lisakaristus ei täida mitte ainult süüd heastavat, vaid ka ühiskonna turvalisust
tagavat ülesannet. Seega aktualiseerub lisakaristuse kohaldamine juhtudel, mil põhikaristus ei ole
eripreventiivse eesmärgi saavutamiseks piisav ja süüdlane võib olla ühiskonnale jätkuvalt ohtlik.
Lisakaristuse seisukohalt olulistel eripreventiivsetel kaalutlustel tuleb arvestada, kui rängalt
juhtimisõiguse äravõtmine iseenesest ja karistuse aeg isikule mõjub (võttes seejuures arvesse, kas
tegemist oli harjumus- või juhusesüüteoga). Ehkki ka lisakaristuse kohaldamisel tuleb vaieldamatult
arvestada üldpreventiivsete kaalutlustega, ei tohi need anda põhjust kohaldada juhtimisõiguse
äravõtmist üle piiri, mis on kindlaks määratud süü suuruse ja eripreventiivsete vajadustega
(Riigikohtu lahend nr 3-1-1-122-13 p 9).

Karistuse valikul tuleb lähtuda võimalusest, et karistus sunnib isikut edaspidi loobuma uute süütegude
toimepanemisest. Kui korduvalt rikkumise toime pannud isiku puhul on samalaadse süüteo
toimepanemise ohu olemasolu tuletatav korduvuse faktist, siis esmakordse rikkumise puhul peaks
lisakaristuse kohaldamiseks esinema kas isiku süüd (nt piirmäära oluline ületamine, täiendavate
liiklusnõuete rikkumine) või tema isikut (nt hoolimatu suhtumine oma teosse) iseloomustavad
asjaolud, mis muudavad selle võimaluse tavapärasest suuremaks. Kohus leiab, et antud juhul on
tuvastatud nii korduv samalaadse süüteo toimepanemine, lubatud alkoholipiirmäära oluline ületamine
ja hoolimatu suhtumine oma teosse (Kazanski oli teadlik oma seisundist ja püüdis vältida kontrolli),
kuid ka teistkordse süüteo toimepanemine, mille eest üldjuhul kohaldatakse lisakaristust ning
lisakaristuse võib jätta kohaldamata vaid erandlikel asjaoludel. Väärteoasja materjalidest ei ilmne
selliseid erandlikke asjaolusid, mis võiks tingida sõiduki juhtimise õiguse äravõtmise kohaldamata
jätmise. Seega esinevad kõik kohtupraktikas omaks võetud alused lisakaristuse kohaldamiseks.

Sergei Kazanskile määrati LS § 224 lg 3 p 2 alusel lisakaristusena mootorsõiduki juhtimisõiguse
äravõtmine 6 kuuks. Riigikohtu praktika kohaselt tuleb lisakaristuse mõistmisel arvestada
toimepandud süüteo asjaolusid ja süüdlase isikut. Lisakaristuse mõistmisel tuleb näidata, millistele
asjaoludele tuginevalt loetakse tuvastatuks, et isik paneb samalaadseid rikkumisi uuesti toime
(Riigikohtu otsus nr 3-1-1-122-13 p 10-11). Seega seisneb lisakaristusena juhtimisõiguse äravõtmise
eesmärk eripreventiivses toimes, tagamaks isiku poolt samalaadsete rikkumiste toimepanemise
vältimist. Karistuse valikul tuleb lähtuda võimalusest, et karistus sunnib isikut edaspidi loobuma uute
süütegude toimepanemisest, eelkõige liikluse valdkonnas. Väärteoasjas leiduvatest karistusregistri
andmetest nähtuvalt on Sergei Kazanskit varasemalt kriminaal- ja väärteokorras korduvalt karistatud
erinevate liiklusalaste süütegude eest. Ülalmainitud karistused ei ole karistusregistrist kustutatud ja

                                                                                                     4
nad on määratud samaliigiliste rikkumiste eest. Eelnevalt on Sergei Kazanskit väärteokorras
karistatud rahatrahvidega, (millest on ainult üks rahatrahv on tasutud), mis ei ole mõjutanud isikut
edaspidi süütegude toimepanemisest hoiduma, vastupidi, ta on jätkanud liiklusalaste süütegude
toimepanemist, mis näitab, et kergemad karistused ei ole isikule mõju avaldanud.

Lähtudes karistuse eripreventiivsetest eesmärkidest ning arvestades siinjuures ka õiguskorra tagamise
huvisid, kohus leiab, et on igati põhjendatud lisakaristuse kohaldamine, s.o juhtimisõiguse
äravõtmine. Samas kohus on seisukohal, et mõistetud põhikaristus ja lisakaristus kokku ületavad
praegusel juhul Sergei Kazanski süü suurust. Kohtuväline menetleja on põhikaristuse rahalist määra
ja lisakaristuse kohaldamisvajadust põhistanud eri- ja üldpreventiivsete eesmärkidega (nn.
manitsuskaristus, õiguskorra kaitsmise huvid), kuid ei ole välja selgitatud süü suurust ega seostatud
määratud karistust individualiseeritud süü suurusega. Kohtuvälise menetleja otsusest ei ole võimalik
aru saada menetleja hinnangut süüle ja preventsioonidele ning nende mõju lisakaristusele, mis
ilmselgelt väljub karistuse seaduslikest raamidest selle määramisel. Lisakaristuse puhul on määravaks
mitte ainult isiku süü, vaid ka konkretiseeritud eripreventsioonid, mis peavad olema immanentselt
seotud varasemate samaliigiliste süütegude eest määratud karistustega. Seetõttu tuleb nõustuda
kaebaja seisukohaga, et kuna tema suhtes ei ole varem lisakaristusena juhtimisõiguse äravõtmist
kohaldatud, ei ole põhjendatud lisakaristuse mõistmine keskmisele määrale lähedases suuruses. Seega
leiab kohus, et käesoleval juhul ei ole vajalik kohaldada lisakaristust kuueks kuuks, vaid S.Kazanskit
on võimalik mõjutada õiguskuulekale teele ka lisakaristuse kohaldamisega sanktsiooni alammäära
ulatuses.

Eeltoodust tulenevalt ja juhindudes VTMS § 132 p 2 tühistab kohus PPA Põhja prefektuuri
korrakaitsebüroo liiklusjärelevalvekeskuse liiklusmenetlustalituse vanemväärteomenetleja Kairi
Palitsa 23.08.2016 otsuse väärteoasjas nr 2302,16,010536 Sergei Kazanskile LS § 224 lg 3 p 2 alusel
määratud lisakaristuse osas ning teeb uue otsuse, millega mõistab Sergei Kazanskile LS § 224 lg 3 p
2 alusel lisakaristusena mootorsõiduki juhtimisõiguse äravõtmise kolmeks kuuks.

Kohtunik
/allkirjastatud digitaalselt/




                                                                                                    5

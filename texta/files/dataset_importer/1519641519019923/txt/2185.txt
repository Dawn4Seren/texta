                              KOHTUMÄÄRUS
 Kohus                                Tallinna Halduskohus

 Kohtunik                             Daimar Liiv

 Määruse tegemise aeg ja koht         23. november 2016, Tallinn

 Haldusasja number                    3-16-2145

 Haldusasi                            A.N. kaebus Justiitsministeeriumi hankelepingu nr 1/13-92
                                      õigusvastasuse tuvastamiseks
 Menetlustoiming                      Kaebuse tagastamine

 RESOLUTSIOON                         1. Tagastada kaebus A.N.ile.
                                      2. Sekretäril saata käesoleva määruse ärakiri teadmiseks
                                      kaebuse esitajale.
 Edasikaebamise kord                  Kohtumääruse peale võib esitada määruskaebuse Tallinna
                                      Ringkonnakohtule Tallinna Halduskohtu kaudu 15 päeva
                                      jooksul määruse ärakirja kättesaamisest arvates.


ASJAOLUD JA MENETLUSE KÄIK

1. 26.10.2016 saabus Tallinna Halduskohtule A.N. kaebus Justiitsministeeriumi hankelepingu
nr 1/13-92, mis kehtib kuni 30.11.2017 õigusvastasuse tuvastamiseks. Kaebuse kohaselt
puudub nimetatud lepingu alusel telefoni teenuse osutamisel võimalus teha telefonikõnet
vastuvõtja arvel. Kaebaja selgitab, et tal ei ole raha, millest tulenevalt ei saa ta ka helistada ja
suhelda perekonna ja lähedastega. Kaebaja leiab, et teenus on vastuolus VangS § 23 lg 1 ja
VangS § 6 lg 1, samuti põhiseadusega. Kaebaja selgitab, et soovib tuvastada lepingu
õigusvastasust, kuna ta soovib hiljem esitada mittevaralise kahju hüvitamise nõude. Kaebaja
peresidemed on katkenud.

Kaebaja palub vabastada end riigilõivu tasumise kohustusest maksejõuetuse tõttu.

2. Vastuseks kohtunõudele edastas Justiitsministeerium kohtule hankelepingu nr 1/13-92 ja
selle alusel sõlmitud lepingud.

KOHTU SEISUKOHT JA PÕHJENDUSED

3. Halduskohtumenetluse seadustiku (HKMS) § 120 lg 1 p-dest 1, 3 ja 8 tulenevalt peab
halduskohus kaebuse saamisel välja selgitama selle eseme, kaebaja eesmärgi saavutamiseks
sobivad ja vajalikud nõuded ning kontrollima, kas ei esine alust kaebuse tagastamiseks. Sama
seadustiku § 121 lg 2 p-de 1 ja 2 kohaselt võib kohus kaebuse tagastada, kui kaebajal puudub
asjas ilmselgelt kaebeõigus, eeldades, et tema faktilised väited on tõendatud ning kaebusega ei
ole võimalik saavutada kaebuse eesmärki.
Kohus leiab, et kaebuse menetlusse võtmine antud juhul ei ole põhjendatud ning kaebus tuleb
tagastada HKMS § 121 lg 2 p 2 alusel, kuna kaebusega ei ole võimalik saavutada kaebuse
eesmärki. Kohus põhjendab oma seisukohta alljärgnevalt.

4. HKMS § 45 lg 2 sätestab, et tuvastamiskaebuse võib esitada üksnes juhul, kui õiguse
kaitseks ei leidu tõhusamaid vahendeid. Võimalus esitada hüvitamiskaebus ei välista õigust
esitada tuvastamiskaebus sellise haldusakti või toimingu õigusvastasuse kindlakstegemiseks,
millega võidi kahju tekitada. Hilisema hüvitamiskaebuse esitamise kavatsus ei anna õigust
tuvastamiskaebuse esitamiseks, kui hüvitamiskaebus oleks ilmselgelt perspektiivitu.

VangS § 28 lg 1 kohaselt on kinnipeetaval õigus telefoni kasutamisele, kui selleks on tehnilised
tingimused. Kinnipeetava õigusele kasutada telefoni vastab vangla kohustus tagada tehniliste
tingimuste olemasolul telefoni kasutamise võimalus. Kuna vanglal on avalik-õiguslik ülesanne
tagada kinnipeetavatele telefoni kasutamise võimalus, on Justiitsministeerium kaasanud
teenuse tellimise korras selle avaliku ülesande täitmisele kõnesideteenuse osutaja, ilma et
viimasele oleks üle antud avaliku võimu volitusi. Samuti ei reguleerita lepingu sätetega, mida
kaebaja vaidlustab, kinnipeetavate õigusi ega kohustusi ja neist ei tulene kinnipeetavate, sh
kaebaja, õigus teostada kõnesid kõne vastuvõtja arvel. Lepingu sätetest tuleneb üksnes see, et
Justiitsministeerium on kõnesideteenuse osutajalt eraõigussuhte raames tellinud teenuse
lepingus näidatud mahus. Kaebaja avalikku õigust, mis seondub vanglast helistamisega,
reguleerivad VangS ja selle alusel antud õigusaktid.

Kohus leiab, et olukorras, kus kaebaja leiab, et tema VangS-st tulenev helistamise õigus ei ole
täiel määral tagatud, oleks kohaseks nõudeks kohustamine teenust tellima. Samas eeldab
halduskohtule kohustamisnõude esitamine, et haldusorgan on toimingu tegemisest keeldunud
või viivitab toimingu sooritamisega. See aga omakorda eeldab, et isik on haldusorgani poole
toimingu tegemise taotlusega pöördunud.

RVastS § 6 lg-st 3 tulenevalt peab isik esitama toimingu sooritamiseks taotluse esmalt pädevale
haldusorganile ning kui haldusorgan keeldub toimingut sooritamast või jätab taotluse
tähtaegselt läbi vaatamata, võib isik pöörduda toimingu sooritamiseks kohustamise nõudega
halduskohtusse. Olukorras, kus isik pole haldusorganilt toimingu sooritamist taotlenud ning
seega pole haldusorgan ka toimingu sooritamisest keeldunud või jätnud taotlust tähtaegselt
lahendamata, puudub haldusorgani ja kaebaja vaheline vaidlus, mida kohus saaks lahendada.
Samasugusele seisukohale on jõudnud ka Tallinna Ringkonnakohus oma 21.09.2015 lahendis
nr 3-15-736, kus vaidluse esemeks oli võimalus teha eritariifseid kõnesid vanglast ning
helistada lühinumbritele.

Seega tuleb kohtul kaebus tagastada HKMS § 121 lg 2 p 2 alusel, sest ka kaebuse nõude
muutmise korral (kohustamiskaebus) ei oleks kaebajal võimalik saavutada kaebuse eesmärki,
kuna pädev haldusorgan ei ole toimingu tegemisest keeldunud ega ole ka taotluse
lahendamisega viivituses.

5. Kohus selgitab, et HKMS § 43 lg 2 kohaselt ei võta kaebuse tagastamine selle esitajalt õigust
seadusega sätestatud korras pöörduda uuesti halduskohtusse.

/Allkirjastatud digitaalselt/
Daimar Liiv
Kohtunik


                                               2

                            KOHTUMÄÄRUS
Kohus                             Tallinna Ringkonnakohus

Tsiviilasja number                2-16-2301

Määruse tegemise aeg ja koht      01.11.2016, Tallinn

Kohtukoosseis                     Liis Arrak, Ele Liiv, Kaupo Paal

Tsiviilasi                        VT avaldus laste viibimiskoha ja haridusküsimustes
                                  ainuhooldusõiguse     avaldajale    üleandmiseks     ja
                                  suhtlemiskorra kindlaksmääramiseks
                                  JT vastuavaldus laste viibimiskoha ja haridusküsimustes
                                  otsustusõiguse    vastuavaldajale    üleandmiseks    ja
                                  suhtlemiskorra kindlaksmääramiseks
Vaidlustatud kohtulahend          Harju Maakohtu 18.05.2016 määrus

Kaebuse esitaja ja kaebuse liik   VT määruskaebus

Menetlusosalised ja nende         Avaldaja: VT (isikukood XXXXXXXXXXX), lepinguline
esindajad                         esindaja vandeadvokaat Ksenia Kravtšenko
                                  Puudutatud isik I: ET (isikukood XXXXXXXXXXX)
                                  Puudutatud isik II: ET (isikukood XXXXXXXXXX)
                                  Alaealistele lastele riigi õigusabi korras määratud esindaja
                                  vandeadvokaat Ilja Santašev
                                  Puudutatud isik III: JT (isikukood XXXXXXXXXXX),
                                  lepinguline esindaja vandeadvokaat Liis Tedder
                                  Eestkosteasutused: Viimsi vald (BBB Vallavalitsuse kaudu)
                                  Tallinna linn (Kesklinna Valitsuse kaudu)
Menetluse liik                    Kirjalik menetlus

RESOLUTSIOON
  1. Tühistada Harju Maakohtu 18.05.2016 määrus tsiviilasjas nr 2-16-2301 osas, milles
     maakohus jättis VT avalduse rahuldamata ning rahuldas JT vastuavalduse, andes
     laste isikuhooldusõiguse igakordse viibimiskoha (sh elukoha) ning hariduse (sh
     haridusasutuse valiku) otsustamise osas üle laste isale. Tühistatud osas teha uus
     määrus, millega anda laste isikuhooldusõigus igakordse viibimiskoha (sh elukoha)
     ning haridusküsimuste (sh haridusasutuse valiku) otsustamise osas üle laste emale VT-
     le ja jätta JT vastuavaldus rahuldamata. Osas, milles maakohus määras kindlaks laste
     ja ema suhtlemiskorra, määrus tühistada ja saata maakohtule uueks menetlemiseks.
  2. Määruskaebus rahuldada osaliselt.
  3. Jätte rahuldamata VT taotlus SL ärakuulamiseks.
   4. Võtta vastu VT poolt esitatud järgmised dokumentaalsed tõendid: MM e-kiri SL-le,
      MK kiri SL-le, VM avaldus kohtule.
   5. Jätta asja juurde võtmata VT poolt esitatud järgmised dokumentaalsed tõendid: XXX
      gümnaasiumi veebilehe väljatrükk, Saue valla e-kiri SL-le, VT ja XXX gümnaasiumi
      direktori kirjavahetus ja YYY kooli sekretäri kiri.
   6. Võtta vastu JT poolt esitatud dokumentaalsed tõendid: MK 12.06.2016 e-kiri.
   7. Jätta apellatsiooniastme menetluskulud menetlusosaliste endi kanda, v.a lapse
      määratud korras esindaja kulud, mis jäävad riigi kanda.

Edasikaebamise kord
Määruse peale võib esitada määruskaebuse Riigikohtule 15 päeva jooksul määruse ärakirja
kättetoimetamisest.

VT avaldus ja vastus vastuavaldusele
1. 12.02.2016 esitas VT Harju Maakohtule avalduse laste E ja ET suhtes ühise hooldusõiguse
osaliseks lõpetamiseks laste isa JT-ga ja avaldajale laste elu- ja viibimiskoha ning
haridusküsimustes otsustusõiguse üleandmiseks ning laste ja isa suhtlemiskorra
kindlaksmääramiseks.

2. Avalduse kohaselt on VT-l ja JT-l ühised kaksikutest lapsed ET ja ET (sündinud
XX.XX.XXXX). Avaldaja ja laste isa elavad lahus. Lapsed elavad pool ajast (ühe nädala järjest)
koos avaldajaga ja pool ajast (ühe nädala järjest) koos isaga. Seega lapsed vahetavad elukohta iga
nädal. Senine elukorraldus on muutunud lastele koormavaks ja ilmselgelt ei ole see laste vaimse ja
füüsilise tervise huvides. Laste isal on uus abikaasa, keda lastele on algusest peale tutvustatud kui
nende kasuema, millest tekkis lastel maailmapildis segadus, kes on siis nende päris ema. Isa uus
abikaasa käib kaasas enamusel laste kooliüritustel, kuigi tal otsest vajadust selleks ei ole, sest laste
pärisema on üritustel alati kohal olnud. Lisaks on isa uues abielus ühe-aastane laps, kes vajab
pidevat tähelepanu, mistõttu on kaksikutele osutatud tähelepanu oluliselt väiksem kui ema juures
olles. Avaldaja plaanib käesoleva aasta suvel kolida elama Saue valda, CCC külla. Sellega seoses
ootab lapsi ees ka kooli vahetus, sest praeguses koolis käimise jätkamine eeldaks pikki sõite kooli
ühistranspordiga.

3. Laste isa 03.03.2016 samade nõuetega vastuavaldusele vaidles avaldaja vastu. Isa juures
elamiseks ei ole lastel piisavalt ruumi, kuna isa juures on kolm last, kes peavad mahtuma kahte
lastetuppa. Saue vallas valmivas avaldaja majas on 5 tuba, mõlemad lapsed saavad oma toa.
Mõlemad lapsed soovivad elada ema juures oma majas, aga ei julge seda isale öelda. Kolimine
uude kodusse ja kooli vahetus on 8 aastasele lapsele pigem põnev protsess kui stressirikas toiming.
XXX ja YYY koolid on tasemel koolid, kus lapsed saavad jätkata oma praeguste huvialadega
tegelemist. Kuna isa elab üürikorteris, siis isa juurde elama asumisel peaksid lapsed ikkagi ühel
hetkel kolima. Isa elukohast BBB kooli, kus lapsed praegu käivad, on 9,7 kilomeetrit ning
bussipeatuseni 540 meetrit. Buss sõidab kooli juurde 26 minutit. Ema uuest elukohast on
bussipeatuseni 780 meetrit, koolibuss kodu juurest sõidab XXX kooli 28 minutit ja YYY kooli 10
minutit. Ema elukaaslane töötab kodus ja saab igal ajal lapsi transportida kui vaja.

JT vastus avaldusele ja vastuavaldus
4. 03.03.2016 esitatud vastuses vaidles JT avaldusele vastu ja palus jätta selle rahuldamata. Ühtlasi
esitas JT vastuavalduse, milles palus lõpetada osaliselt vanemate ühise hooldusõiguse laste suhtes
ning anda ainuotsustusõigus laste igakordse viibimiskoha (sh elukoha) ning haridust (sh
haridusasutuse valikut) puudutavates küsimustes laste isale. Kinnitada ema suhtluskord lastega
vastavalt vastuavalduses toodule.


                                                                                               2(13)
5. Lastele tänane elukorraldus, s.o elamine vaheldumisi kummagi vanema juures, sobib ning
avalduses esitatud väited, mille kohaselt on laste senine elukorraldus muutunud neile koormavaks
ning ei ole laste vaimse ega füüsilise tervise huvides, ei vasta tõele. Isa on rääkinud lastega nende
elukorraldusest ning samuti on lapsed rääkinud lastekaitse ametnikuga. Mõlemal juhul on lapsed
väljendanud kindlat soovi senise elukorraldusega jätkata. Lastel on võrdväärne ja lähedane suhe
mõlema vanemaga. Lastel kahe kodu süsteemist tingitud probleeme ei esine.

Laste isal on tõepoolest uus abikaasa, kuid lastele ei ole tutvustatud isa abikaasat algusest peale kui
kasuema. Selle nimetuse valisid lapsed ise, kui nad küsisid, kuidas nad peaksid isa abikaasat
sõpradele tutvustama. Koduses keskkonnas kutsutakse isa abikaasat nimepidi. Isa abikaasa ei ole
osalenud ühelgi lastevanemate koosolekul. Kooli üritustel on isa abikaasa osalenud laste soovil.
Jõuluüritusele eelnenud isadepäeva peol osales laste ema elukaaslane. Lisaks on ema elukaaslane
osalenud mitmel E ujumisvõistlusel. Laste isa ei näe selles probleemi.

Lapsed saavad isa juures olles piisavalt tähelepanu ning kolmanda lapse sünniga tähelepanu
vähenenud ei ole. Lapsed on väga õnnelikud, et neil on väike õde, kellega mängida ja aega veeta.
Kolmanda lapse jaoks on lisaks palgatud ka lapsehoidja. Ema juures jäetakse haigeid lapsi
pikkadeks päevadeks üksi koju.

Laste ema poolt esitatud avalduse tegelikuks põhjuseks on asjaolu, et laste ema soovib 2016. a
suvel kolida oma tänasest elukohast BBB uude elukohta Saue vallas CCC külas. Kolimise tagajärjel
oleks keeruline tänast elukorraldus säilitada, kuivõrd laste kodud ning ka kool oleksid üksteisest
oluliselt kaugemal kui täna. Ema poolt soovitud laste elukorralduse kardinaalne muutmine ei vasta
laste huvidele.

6. Juhul, kui laste tänane vahelduva elukohaga elukorraldus lõppeb, peaks laste elukoht jääma isa
juurde. Sellisel juhul säiliks lastele üks tuttav kodu ja tuttav koolikeskkond, sõbrad ja huviringid.
Samuti võimaldaks see lastel säilitada lähedased suhted oma isa juures elava õega. BBB kool on
kaasaegne ja pakub rohkelt võimalusi huvitegevuseks.

Eestkosteasutuste seisukohad
7. Viimsi vald märgib kohtule esitatud seisukohas, et esmane kokkupuude antud perega toimus
novembris 2015, mil lastekaitsespetsialisti poole pöörduti küsimuses, mis puudutas laste
elukorraldust. Laste ema sõnul kolis laste isa uue suhte tõttu nende ühisest elukohast välja
septembris 2012, mil lapsed olid 5-aastased. Laste isa soovil hakati pärast lahkuminekut rakendama
kahe kodu süsteemi. Alates 1. klassi minekust elavad lapsed ühe nädala ema ja ühe nädala isa
juures. Ema sõnade kohaselt oli ta ise sellise elukorraldusega nõus, kuna oli emotsionaalselt liiga
kurnatud, et laste isaga läbirääkimisi pidada.

Hetkel elavad mõlemad vanemad 4-toalises korteris, ema Viimsi vallas ning isa AAA-s, Tallinnas.
Mõlema vanema korteris on lastele olemas oma toad. Laste emal on elukaaslane, isa on uuesti
abiellunud ning abielust on sündinud 2015. aastal tütar. Avaldaja uue elukoha näol on tegemist 2-
kordse eramuga, kuhu on ettenähtud toad mõlemale lapsele. Laste suhe mõlema vanemaga on
lähedane ja turvaline.

Lastel peaks olema üks kindel kodu ja laste parimaid huve arvestav suhtluskord eraldielava
vanemaga. Otsustusõigus haridusküsimustes peaks kuuluma sellele vanemale, kellele kuulub
otsustusõigus laste viibimiskoha üle.

8. Tallinna Kesklinna Valitsus leidis kohtule esitatud arvamuses, et juhul, kui vanemad ei suuda
omavahel laste elukorralduse küsimustes kokkuleppele jõuda, peaksid lapsed asuma elama vanema

                                                                                              3(13)
juurde, kes saab lastele osutada tervikuna kogu oma vanemliku tähelepanu ning selleks on praegu
laste ema, kelle peres ei ela ega kasva alaliselt teisi lapsi. Mõlemad lapsed teavad, kuhu nad
tahaksid elama asuda, kuid lapsed ei soovi riivata kummagi vanema tundeid. Lastega vestlusest jäi
mulje, et lapsed ootavad elukoha vahetust ema juurde kui suurt ja põnevat seiklust, hirmutunnet
lastel pole.

Laste määratud korras esindaja seisukoht
9. Laste esindaja asus seisukohale, et kuivõrd lastega vesteldes ilmnes, et lapsed soovivad elada
mõlema vanema juures nädala kaupa, siis puudub esindajal võimalus toetada kummagi vanema
avaldust.

Laste ärakuulamine
10. Kohtu poolt laste ärakuulamisel avaldas E, et uude kooli võib minna küll, samas tahaks vanasse
kooli jääda, sest seal on sõbrad. Tahaks ema juurde minna ja samuti tahaks isa juures ka olla. Ema
juurde tahan rohkem, aga meie väikest õde M peame ikka ka nägema. E sõnul on uude kooli selles
mõttes parem minna, et seal saaks uusi sõpru, aga vanas koolis on juba sõbrad olemas. Ema juurde
tahaksin rohkem. Kui me ema juurde koliks, siis ei muutuks midagi.

Esimese astme kohtu määrus
11. Maakohus jättis VT avalduse rahuldamata ning rahuldas JT vastuavalduse, andes laste
isikuhooldusõiguse igakordse viibimiskoha (sh elukoha) ning hariduse (sh haridusasutuse valiku)
otsustamise osas üle laste isale. Kohus määras ka laste ema suhtlemiskorra lastega. Menetluskulude
jättis kohus laste riigi õigusabi korras määratud esindaja tasu osas Eesti Vabariigi kanda, ülejäänud
menetlusosaliste menetluskulud menetlusosaliste endi kanda.

Käesolevas asjas puudub avaldajal ja puudutatud isikul üksmeel laste igakordse viibimiskoha (sh
elukoha) määramises osas. Mõlemad vanemad paluvad määrata laste viibimiskohaks enda elukoha.
Lapsevanematel on erimeelsused ka kooli valiku/vahetuse osas. Vaidluse lahendamisel lähtus
kohus PKS § 118 lg-s 1, § 123 lg-s 1 § 145 lg-tes 2 ja 3 sätestatust.

E sõnul sooviks ta vanasse kooli jääda, sest seal on sõbrad. E leiab, et uues koolis saaks uusi sõpru,
kuid vanas koolis on juba sõbrad olemas. Lapsed on oma praeguse eluga rahul ja tulevastest
võimalikest elukorraldustest (tapeedi ja seina värvide valik) räägivad lapsed ka innukalt. Asja
materjalide järgi on paratamatult jäänud mulje, et lapsed ootavad elukohavahetust ema juurde kui
suurt ja põnevat seiklust.

Mõlema vanema majanduslik valmisolek laste kasvatamiseks on võrdselt hea. Mõlema vanema
juures on lastele sobivad elamistingimused, vanemad on läbimõelnud pere, kodu, kooli ja huvialad,
mõlemad vanemad on valmis tagama lastele regulaarse suhtluse teise vanemaga. Lastel on
võrdväärne suhe mõlema vanemaga ning lapsed ei eelista ühte vanemat teisele.

Kahe kodu süsteemi jätkamine olukorras, kus isa elab AAA-s ja ema Saue vallas, ei ole enam laste
huvides. Laste elukorraldus vahelduva elukohaga mõlema vanema juures eeldab mõlema vanema
soovi ja toetust sellise elukorralduse puhuks.

Laste elukoht isa juures võimaldab lastele oluliselt suuremal määral säilitada neile täna tuttava ja
harjumuspärase elukorralduse. Kuigi laste ema elukaaslase valmivas majas on eluruumi rohkem kui
AAA korteris, ei saa lähtuda vaid eluruumi ruumide pindala suurusest, vaid oluline on laste
huvidest lähtuv elukorraldus. Kolimise tagajärjel ema juurde Saue valda oleks keeruline tänast
elukorraldust säilitada, kuivõrd laste kodud ja kool oleksid üksteisest oluliselt kaugemal kui täna.


                                                                                             4(13)
Euroopas valitsev kohtupraktika toetab lähenemist, et laste huvides on säilitada lastele üks kindel
elukoht. Samuti on Euroopa riikide kohtupraktikas leitud, et kumbki lapsevanem ei tohiks lahku
kolimise korral asuda elama lapsest kaugemale mõnda teise kohalikku omavalitsusse. Isikud, kes
oma elukorraldust soovivad muuta, peavad oma uue elu korraldama laste huvidest lähtuvalt.

Laste huvides on säilitada nende tänane harjumuspärane kool. Koolis käimine, koolikaaslased,
õpetajad ja koolis pakutavad harrastused on laste igapäeva elus väga tähtsal kohal. 8-aastased E ja E
on BBB Keskkooli 2. klassi õpilased. Lastele väga meeldib BBB koolis käia. Lapsed on oma kooli
ja klassikaaslastega harjunud ning neil on välja kujunenud oma sõpruskond, mida lapsed kinnitasid
kohtus toimunud ärakuulamisel. Ka on lastel head ja usalduslikud suhted õpetajatega. BBB kooli
näol on tegemist uue ja kaasaegse kooliga, mis pakub rohkelt võimalusi ka huvitegevuseks.

XXX gümnaasiumis käies vähenevad laste võimalused osaleda soovitud huviringides, sest teine
kool ei pruugi pakkuda selliseid huviringe, mis lapsi huvitaks. Näiteks võimalik ujumistreening
lõppeb vaid veidi enne viimase koolibussi lahkumist. Lisaks huvitegevuse lõppedes peaksid lapsed
sel juhul jääma Sauele ootama, millal laste ema neile linnast järele tuleb. E on avaldanud soovi
minna robootikasse. BBB koolis toimub igal aastal robootikavõistlus.

Laste isa elukoht AAA-s on laste tänasele koolile piisavalt lähedal ning isa elukohast saavad lapsed
BBB kooli, kodu ja huviringide vahel ühistranspordiga ise liikuda. Buss peatub otse BBB kooli ees
ning kodust on bussipeatus vaid lühikese jalutuskäigu kaugusel. Laste ema tulevane elukoht CCC
külas asuvas majas paikneb keskusest eemal ning lähimasse kooli (XXX) on pea 5 kilomeetrit
maad, millest üle poole on ilma kergliiklusteeta käänuline metsavahetee. Lastel on võimalus
iseseisvalt koju saada vaid kooli bussiga, mis väljub kooli juurest 2 korda päevas (kell 14.40 ja kell
16.15). Valla bussipeatus asub majast mitme kilomeetri kaugusel, milline vahemaa tuleks lastel
läbida jalgsi. Sellise elukorralduse puhul väheneksid lastel oluliselt iseseisva liiklemise võimalused.
Kooli aeg langeb kokku kalendriliselt pimedaimate aegadega, mis teeb liiklemise näiteks jalgrattaga
üliohtlikuks. Samuti pole Eesti kliimat ja aastaaegu arvestades võimalik alati jalgrattaga ohutult
liikuda. Juhul, kui lapsed jäävad maha viimasest koolibussist peaks nad ootama koolis kuni
lapsevanem tööpäeva lõppedes neile kooli järele tuleb. Muud võimalikud koolid asuksid ema
elukohast veelgi kaugemal ning laste liiklemine kooli ja kodu vahel oleks oluliselt komplitseeritum.

Kooli vahetuse osas on probleemiks ka see, et nii Saue vallas, aga ka näiteks Tallinna kesklinna
koolides on keeruline kohti leida. YYY kooli direktor on öelnud, et nende koolis hetkel vabu kohti
ei ole, mistõttu võidakse laste ringkonna kooliks määrata hoopis Pääskülas või Õismäel asuv kool.
XXX ei ole CCC küla ringkonna kool ja sinna kohtade saamine sõltub sellest, kas seal tekib vabu
kohti. Koolivalikuid kaaludes tuleks pigem võimaluse korral säilitada laste jaoks järeleproovitud ja
seni sobiv lahendus – koolikohustuse täitmine BBB koolis.

Lisaks tuleb arvestada, et lastel on BBB-s ja AAA-s kujunenud välja oma sõpruskonnad. Kolides
Saue valda CCC külla ei ole lastel seal hetkel ühtegi sõpra-tuttavat, mis võib mõjuda olulise
riskitegurina kooli sisse elamisel (oht jääda väljatõugatuks).

Nädala sees oleks XXX gümnaasiumist lastel väga keeruline ka isa ja/või kasuõe külastamine, sest
see eeldaks laste jaoks mitme ümberistumisega ja erinevate ühistranspordiliikide kombineerimist.
Mõlemad lapsed avaldavad head meelt väikese poolõe üle ja soovivad temaga aega veeta ja
mängida.

Laste mõlemad vanemad töötavad Tallinna kesklinnas ning CCC külas elades oleksid lapsed
vanematest päeva jooksul täielikult ära lõigatud. Ei ole võimalust kiireks reageerimiseks kui lapsed
peaksid vajama abi. Arvestades vanemate töökohtade ja elukohtade paiknemist jõuab isa töölt koju

                                                                                              5(13)
laste juurde 10-15 minutiga. Elukoha vahetusel kuluks laste emal koju laste juurde jõudmiseks aga
märkimisväärselt rohkem aega. Laste isal on seega oluliselt paremad võimalused aidata lapsi
õppetöös ja muus huvitegevuses.

Eeltoodust lähtudes ei ole laste ema avalduse rahuldamine laste parimates huvides. Isa juurde elama
jäämisel on laste elukorraldusel kõige vähem muudatusi. 05.06.2016 toimunud kohtuistungil
toetasid nii lastele määratud esindaja kui ka kohaliku omavalitsuse esindaja laste põhikodu isa
juurde jätmist. Laste elukorralduses omab igapäevaselt märkimisväärset rolli laste haridusküsimuste
otsustamine, sh kooli valik, mistõttu on otstarbekas ja põhjendatud anda ka laste haridusküsimuste
osas otsustusõigus samale vanemale, kes omab laste igakordse viibimiskoha küsimuse
otsustusõigust.

PKS § 143 lg 1 kohaselt on lapsel õigus isiklikult suhelda mõlema vanemaga. Mõlemal vanemal on
kohustus ja õigus suhelda lapsega isiklikult. Kuna lapsevanemad ema ja laste vahelises
suhtluskorras kokkuleppele ei jõudnud, tuleb ema ja laste suhtlemiskord kindlaks määrata lähtudes
laste parimatest huvidest. 10.05.2016 toimunud kohtuistungil laste ema avaldas soovi kohtuda
lastega kahel korral kuus. Kohtulahendi resolutsioonis määratav suhtlemiskord on kõige enam laste
huve toetav ja vanemate võimalusi arvestav.

Kuna käesolevas hagita asjas tehakse lahend alaealise lapse huvides ja kohus määras lastele riigi
kulul õigusabi vastavalt TsMS § 219 lg 2 p 3 sätestatule, tuleb alaealiste laste õigusabi kulud jätta
riigi kanda, kõik muud menetluskulud aga menetlusosaliste endi kanda (TsMS § 172 lg 1 ja 3).

Määruskaebus
12. VT palub maakohtu määruse tühistada ja teha uus määrus, millega lõpetada osaliselt vanemate
ühine hooldusõigus laste suhtes ja anda otsustusõigus laste elu- ja viibimiskoha valiku ning
haridusküsimuste otsustamise osas üle laste emale. Laste ja isa vahel palub määruskaebuse esitaja
määrata suhtlustkorra, milleks esitab sõltuvalt otsustusõiguse määramisest emale või isale kaks
alternatiivset varianti. VT palub kõik menetluskulud jätta JT kanda, kuulata kohtus ära VT
elukaaslane SL ja võtta toimiku materjalide juurde määruskaebusele lisatud tõendid.

13. Maakohus eelistas vastustajapoolset argumentatsiooni faktiliste asjaolude kirjeldamisel ja
hindamisel, jättis kogumata asjas tähtsust omavad tõendid.

Kohus lõikas eestkosteasutuste seisukohad ja laste sõnad kontekstist välja selliselt, et need on
kogumis tõlgendatavad ema kahjuks. Lastekaitsespetsialist kirjeldas tegelikult olukorda oma
21.03.2016 arvamuses väga positiivses alatoonis, märkides, et lapsed ootavad elukohavahetust ema
juurde kui suurt ja põnevat seiklust, mingit hirmutunnet ning pelglikkust muutuste ees nad küll ei
tunne. Lastekaitsespetsialisti seisukohta kinnitavad ka laste selgitused 10.05.2016 ärakuulamisel,
millest on kohus teinud täiesti vastupidised järeldused. Kumbki lastest ei ole väljendanud
soovimatust minna uude kooli, mõlemad märkisid, et uusi sõpru saab ka uuest koolist. See
tähendab, et tegemist on avatud suhtlemisega lastega, kelle puhul on kohtu poolt osundatud
väljatõugatuks jäämise oht pigem marginaalne.

Maakohus näitas põhjendamatult ema isast halvemas valguses, viidates kaudselt, et kui ta peaks
praegusest elukaaslasest lahku minema, siis tal tuleks justkui jälle kolida. Tegelikult on uus maja
laste ema ja tema elukaaslase kaasomandis. Kohus jättis märkimata, et vastustaja elab üürikorteris,
arvestamata üürilepingu lõpetamise riskiga ja vastustaja enda kolimise kavatsusega.

Tsiviilasjas ei ole laste vanemate elukaaslasi ära kuulatud, kuigi on ilmne, et määrusega kehtestatav
kord mõjutab nende huve olulisel määral. Lastekaitsespetsialistid on suhelnud vaid vastustaja

                                                                                            6(13)
abikaasaga, kes viibis ametniku visiidi ajal kodus, kuid määruskaebuse esitaja elukaaslase
seisukohta ei ole küsitud. Avaldaja on põhistanud oma avaldust muu hulgas sellega, et vajaduse
korral võib tema elukaaslane, kes töötab kodukontoris, lastele järele tulla, lükates sellega ümber
vastustaja väiteid selle kohta, et määruskaebuse esitaja ei saa tagada lastele koju jõudmise
võimalust mõistliku aja jooksul pärast koolitundide või harrastustegevuste lõppemist. Samuti pole
lastekaitseasutused külastanud määruskaebuse esitaja uut kodu, et hinnata laste elamistingimusi
uues elukohas.

14. Maakohus on hooldusõiguse vastustajale andmisel ja suhtluskorra määramisel põhjendamatult
eelistanud laste isa laste emale.

Kohus on õigesti tuvastanud, et lapsed armastavad mõlemat vanemat, kuid samas on lapsed
ärakuulamise käigus ja vestlustes eestkosteasutuste spetsialistidega avaldanud, et nad soovivad
elada emaga ning ka Tallinna Kesklinna Valitsuse 21.03.2016 seisukohast nähtuvalt mõlemad
lapsed teavad, kuhu nad tahaksid elama asuda.

Maakohus on ekslikult leidnud, et vanemate elamistingimused on võrdsed. Laste isa 4-toaline
üürikorter ei vasta sotsiaalselt põhjendatud normidele 5-liikmelise perekonna jaoks, ning selles ei
ole eraldi tuba igale lapsele. Kohus on jätnud tähelepanuta vastustaja enda kinnituse, et tal on
plaanis kolida. Samas kui laste põhikodu oleks ema juures, ei peaks isa oma elukohta vahetama ja
nii säiliks lastele isa kodus tuttav keskkond. Peale lahku kolimist on vastustaja elukohta vahetanud
kolmel korral. Seega ka harjumuspärase elukorralduse säilimise seisukohast vastab laste kolimine
ema juurde nende huvidele paremini.

15. Maakohus viitamine Euroopa Kohtu praktikale on asjasse puutumatu. Alusetu on ka kohtu
vihje, et vanemad ei tohi vahetada elukohta teise kohaliku omavalitsuse üksusesse. Esiteks on just
vastustaja olnud see, kes kolis lastest eemale Tallinna linna, teiseks aga ei ole Harju piirkonnas
asuvate vanemate elukohtade vahemaad Euroopa Kohtu praktika valguses tõsiseltvõetavad:
avaldaja uus kodu paikneb vaid 3 km Tallinna linna piirist, samuti jätkab avaldaja pärast kolimist
töötamist Tallinna kesklinnas. Euroopas aga eelistavad lastega pered elada just äärelinnas, kolides
pärast laste sündi kesklinnast välja. Laste huvist lähtuv on laste elukeskkond ja sellega seoses olev
laste tervis. Kui kolimine oma majja võimaldab lastel vabaneda kehvast kortermaja sisekliimast ja
linnakeskkonna õhu- ja mürasaastest, siis see on otseselt seotud laste huvidega. Ka sellele pole
kohus laste huvide väljaselgitamisel tähelepanu pööranud.

16. Maakohus asus põhjendamatult seisukohale, et laste huvides on kooli mitte vahetada.
Lastekaitsespetsialistid on asjas tuvastanud, et lastel ei ole hirmu kooli vahetamise ees, nad ootavad
seda uut väljakutset. Lapsed on sotsiaalsed, neid ei ähvarda väljatõrjumine ning pealegi kaksikute
puhul väljatõrjumise risk tunduvalt väheneb. Hea läbisaamine õpetajatega ja oma sõpruskond on
positiivseks aluseks, et kooli vahetus kujuneb lastele sujuvalt ja hirmud ei ole põhjendatud.

XXX või YYY koolis saavad lapsed jätkata harjumuspärase korraldusega nii õppe kui harrastuste
osas – XXX gümnaasiumis on isegi olemas robootikaring. E on seejuures avaldanud soovi vahetada
oma praegust tantsutrenni BBB koolis ja E ei soovi tulevast aastast tegeleda enam ujumisega. Seega
kohtu konservatiivne lähenemine ei pruugi nende konkreetsete laste puhul olla optimaalne ning
kohtu järeldused, mis põhinevad sellel, et lapsed peavad ilmtingimata samade huviringidega
jätkama, on alusetud. 9-aastaste lapse harrastused võivad veel muutuda ning laps võib ootamatult
huvituda nt filmiringist, mis on XXX koolis olemas ja BBB koolis mitte.

Kooli osas eelistas kohus BBB kooli ka põhjusel, et BBB kooli näol on tegemist uue ja kaasaegse
kooliga, mis pakub rohkelt võimalusi ka huvitegevuseks. Nii XXX kui YYY koolide puhul on

                                                                                             7(13)
samuti tegemist kaasaegsete koolidega.

17. Kuigi laste ema on oma 16.03.2016 vastuses esitanud vastuargumendid laste isa väidetele, pole
kohus nendega arvestanud ega selgitanud, miks ta nendega ei nõustu.

Laste ema selgitas oma 16.03.2016 vastuses, et isa elukohast AAA-s BBB koolini on 9,7 km. Laste
uuest elukohast XXX kooli on 6 km ja YYY kooli 4,5 km. Isa elukohast bussipeatuseni on 540 m ja
buss sõidab BBB kooli juurde 26 minutit. Laste uuest elukohast K peatuseni on 780 m (mitte mitme
kilomeetri kaugusel). Koolibuss laste uue kodu juurest XXX kooli sõidab 28 minutit ja YYY kooli
10 minutit. Määruskaebuse esitaja elukaaslane teeb igapäevaselt kodukontoris tööd (selleks on
majas eraldi ruum ette nähtud) ja kui peaks laste huvialaring või treening lõppema ajal kui viimane
koolibuss on väljunud või on laps koolibussist maha jäänud ja ka määruskaebuse esitaja ei ole
linnast autoga lähiajal jõudmas, siis saab määruskaebuse esitaja elukaaslane minna lapsele kooli
juurde järgi. Kuna tegemist on kõrvalteedega, ei pea arvestama tipptunnist tingitud
liiklusummikutega ja sõiduaeg näiteks XXX kooli oleks ca 8 min. Hädaolukordade puhul saab
kasutada ka ühistransporti kodust kooli või vastupidi liikumiseks, samuti saab lapsele tellida ka
takso (mis on tavaline parktika tänapäeval). YYY kooli saab sõita jalgrattaga mööda kergliiklusteed
ja XXX kooli sõites on vaja liikuda 2 km madala liikluskoormusega sõiduteed, mis on ilma
kurvideta ja põldude vahel, st ka väga hea nähtavusega. Kohus pole selgitanud, miks ta pole
määruskaebuse esitaja vastuargumentidega arvestanud.

Määruse punktis 39 kordas maakohus vastustaja vastuse punktis 2.20 toodut selle kohta, et XXX
koolis ei ole kaksikutele kohta. Kuigi määruskaebuse esitaja on oma 16.03.2016 vastuses sellele
vastu vaielnud viitega XXX gümnaasiumi direktori kirjale, pole kohus seda arvesse võtnud. Saue
vald peab tagama, et vallas elavad lapsed pääseksid koolibussiga kooli ja koju piirkonnas, kus
puudub ühistransport. Seega, kui ei peakski saama koolikohti XXX kooli, peab Saue vald looma
kaks lisakohta YYY kooli (YYY koolis olid lapsed kaevatava määruse tegemise hetkel järjekorras
ja nende ees on üks laps). XXX gümnaasiumis on lastele koolikohad olemas. Veelgi enam –
02.08.2016 sai määruskaebuse esitaja e-kirja YYY koolist, milles kinnitatakse, et kaksikutele on
seal vabanenud 2 kohta. Kui peaks tekkima olukord, et lapsed ei saa koolikohta XXX või YYY
koolis, siis lapsed käivad edasi BBB koolis ja laste ema jääb seniks BBB-sse elama kuni tekivad
koolikohad XXX või YYY koolis.

18. Laste sõprusringi osas on määruskaebuse esitaja oma 16.03.2016 vastuse p-s 2.23 selgitanud, et
määruskaebuse esitaja uue elukoha läheduses asuvad näiteks CCC küla K ja K tn eramajade
piirkonnad, mis jäävad laste majast ca 700 m kaugusele. Näiteks E parim sõber BBB-s elab 1,9 km
jalgsi tee kaugusel. CCC küla uutes majades elavad seevastu enamasti lapsed, kes käivad XXX või
YYY koolis. Lapsed leiavad uude kooli minnes tavaliselt juba esimesel-teisel päeval uued sõbrad,
kellega ka peale kooli koos olla. Kokkuvõttes laste sõpruskond suureneb ja see on laste heaolust
lähtuvalt igati positiivne.

19. Mis puudutab suhtlemist poolõega väljaspool suhtlusgraafikut, siis XXX või YYY koolist
saavad lapsed sõita mugavalt elektrirongiga linna ja sealt ühe ümberistumisega trammiga AAA.
Koolist isa koduni minek võtab aega orienteeruvalt 1 tund (allikas: www.peatus.ee). Lapsed saavad
isa juurde nädala sees liikuda peale kooli, ehk nad on jõudnud selleks ajaks isa koju kui isa töölt
tuleb ja poolõde lasteaiast tuuakse. Õhtul saab isa lapsed oma autoga ema koju ära tuua. Seega pole
õige väide, et lastel oleks keeruline isa külastamine suhtluskorraga reguleerimata ajal. Vastupidises
olukorras, kui lapsed sooviksid tulla BBB koolist ema CCC koju ühistranspordiga, siis võtaks see
aega ca 2 tundi.

20. Ka suhtluskorra määramise osas ei ole maakohus järginud PKS § 123 lg 1 põhimõtet.

                                                                                            8(13)
Vastustaja on oma vastuavalduses palunud kehtestada suhtluskord selliselt, et juhul, kui lapsed
elavad temaga, kohtub ema nendega iga kuu kolmel nädalavahetusel. Kohus on kaevatava määruse
punktis 50 märkinud, et määruskaebuse esitaja avaldas 10.05.2016 istungil kohtuda lastega kahel
korral kuus, kuid istungi protokollist seda ei nähtu. Vastupidi, laste ema on 05.05.2016 istungil
avaldanud, et tütar tahaks ilmselt tihedamini ema juures olla kui kahe nädala tagant. Seega on
kohtupoolne suhtluskorra kehtestamine väiksemas ulatuses kui vastustaja on lapse emale pakkunud,
põhjendamatu.

05.05.2016 protokollist ei nähtu, et kohus oleks võimalikke suhtluskorra variante
menetlusosalistega nõuetekohaselt arutanud, jättes välja selgitamata iga vanema poolt väljapakutud
tingimuste põhjendusi ja seda, kas vastaspoole poolt pakutu teisele vanemale sobib. Samuti pole
kohus seda küsinud laste käest. Kohus on sellega rikkunud õigusliku ärakuulamise põhimõtet. Laste
huvides oleks koolivaheaegade jagamine vanemate vahel, et perioodid, mil iga vanem saaks lastega
veeta pikemat aega, korduksid tihedamini kui kord kvartalis. Seetõttu, olenemata sellest, kelle
avaldus lõppkokkuvõttes rahuldatakse, oleks laste ja ka vanemate huvides kehtestada suhtluskord,
mis ühendaks mõlema vanema poolt pakutud variante.

21. Maakohus on ekslikult asunud seisukohale, et just elukorraldus on määravaks tunnuseks, miks
peavad lapsed jääma isa juurde elama. Need väärtused, mida ema annab lapsele – hellus,
emaarmastus, hingeline tugi – on lapsele igapäevaselt vajalikud. Need väärtused, mida isa annab
lastele – eeskuju, eluväärtused, eluõpetused, elujuhised, tugi – saavad lapsed kätte ka siis kui
kohtuvad isaga üle nädala. 10.05.2016 kohtus toimunud ära kuulamisel ütlesid lapsed: “Ema juurde
tahaks mina rohkem. Kui ma ema juurde koliks, siis ei muutuks midagi” (E).“Ma tahaks ema juurde
minna ja samuti tahaks isa juures ka olla. Ema juurde tahan rohkem.” (E). Seega soovivad lapsed
elada koos emaga.

Menetluse edasine käik
22. Vastustaja vaidleb määruskaebusele vastu ja palub jätta selle rahuldamata, leides, et maakohus
on teinud põhjendatud ja laste huvidele vastava lahendi. Määruskaebusele lisatud tõendid palub
vastustaja jätta vastu võtmata ning võtta asja materjalide juurde ühes vastusega esitatud uus tõend.

23. Laste määratud korras esindaja leiab, et kohtumäärus ei ole vastuolus laste huvidega, tagades, et
laste elus toimuks vähem muudatusi, ning seetõttu puudub vajadus selle muutmiseks.

24. Viimsi Vallavalitsus märkis vastuses määruskaebusele, et jääb oma eelnevalt esitatud seisukoha
juurde.

25. Kesklinna Valitsus toetas määruskaebust, leides, et lapsed on oma soovi ja valmidust asuda
elama ema juurde delikaatselt väljendanud ning ema saab osutada lastele tervikuna oma vanemliku
tähelepanu.

26. Maakohus jättis määruskaebuse rahuldamata ning edastas selle TsMS § 633 lg 5 alusel Tallinna
Ringkonnakohtule läbivaatamiseks ja lahendamiseks.

27. 13.09.2016 esitas määruskaebuse esitaja ringkonnakohtule täiendava seisukoha ning taotluse
uute tõendite lisamiseks tsiviilasjale.

Ringkonnakohtu seisukoht
28. Ringkonnakohus leiab, et maakohtu määrus tuleb tühistada materiaalõigusnormi ebaõige
kohaldamise ja menetlusõiguse normi olulise rikkumise tõttu. Ringkonnakohus teeb uue määruse,
millega rahuldab avaldaja, s.o lapse ema, avalduse ühise hooldusõiguse osaliseks lõpetamiseks ja

                                                                                            9(13)
laste elukoha ja haridusküsimuste otsustamise üleandmiseks avaldajale. Ühtlasi saadab
ringkonnakohus asja tagasi maakohtule lastega suhtlemise korraldamise küsimuse otsustamiseks.

I
29. Nii avaldaja (laste ema) kui ka puudutatud isik III (laste isa) taotlevad ühise hooldusõiguse
osalist lõpetamist ja laste elukoha ning haridusküsimuste otsustamisõiguse üleandmist vastavalt
laste emale või isale.

PKS § 137 lg 1 järgi, kui ühist hooldusõigust omavad vanemad elavad alaliselt lahus või ei soovi
muul põhjusel hooldusõigust edaspidi ühiselt teostada, on kummalgi vanemal õigus kohtult hagita
menetluses taotleda, et lapse hooldusõigus antaks talle osaliselt või täielikult üle. PKS § 123 järgi
teeb kohus kõiki selles peatükis reguleeritud lapsesse puutuvaid asju läbi vaadates esmajoones lapse
huvidest lähtuva lahendi, arvestades kõiki asjaolusid ja asjaomaste isikute õigustatud huvi.

30. Maakohtu poolt viidatud PKS § 119 on asjakohaseks sätteks siis, kui vanemad ei suuda ühist
hooldusõigust teostades jõuda kokkuleppele lapsesse puutuvas olulises küsimuses nö ühekordselt.
Avaldaja ja puudutatud isik III on taotlenud oma avaldustes ühise hooldusõiguse osalist lõpetamist
ja laste elukoha ja haridusküsimuste otsustamisõiguse üleandmist. Seega on õigeks aluseks sellisel
juhul PKS § 137 lg 1. Samas on maakohtu määruse resolutsioonis selge seisukoht hooldusõiguse
osaliseks lõpetamiseks ja üleandmiseks ühele vanematest ehk maakohus on lahendanud asja
vastavalt avaldaja ja puudutatud isiku III taotlustele.

31. Maakohus on olulises osas jätnud täitmata TsMS § 442 lg-st 8 tuleneva otsuse põhjendamise
kohustuse, jättes põhjendamata, miks ta ei nõustu avaldaja maakohtu menetluses esitatud faktiliste
väidetega. Samuti ei ole maakohus kõiki asjaolusid kaalunud piisava põhjalikkusega. Kohus ei ole
määruses kõiki tõendeid igakülgselt ja objektiivselt analüüsinud, esitades tõendites kajastatud
seisukohti ebatäpselt ja kallutatult (TsMS § 232 lg 1). Põhjendatud on avaldaja väited, et maakohus
on osaliselt eelistanud vastustajapoolset argumentatsiooni faktiliste asjaolude kirjeldamisel ja
hindamisel. Iseenesest võib kohus toetuda menetlusosaliste väidetele ja nõustuda nendega oma
lahendis, samas ei saa kohus jätta tähelepanuta teise menetlusosalise vastuväited (TsMS § 442 lg 8).
Nimetatud minetuse saab ringkonnakohus parandada, hinnates avaldaja väiteid.

32. Õige on maakohtu seisukoht, et eluruumide suurusest on tähtsam laste huvidest lähtuv
elukorraldus.

33. Kohus on laste elukoha määramise õiguse andnud isale muu hulgas põhjendusega, et laste
huvides on säilitada neile üks harjumuspärane kodu. Maakohus ei ole hinnanud avaldaja väiteid, et
uus kodu on avaldaja ja elukaaslase kaasomandis, kuid laste isa elab AAA-s üürikorteris.
Eelduslikult on stabiilsem ja kindlam see elukoht, mis on isiku omandis, kui see, mida üüritakse.

34. Avaldaja elukaaslase ärakuulamata jätmine ei ole ringkonnakohtu hinnangul menetlusõiguse
oluline rikkumine. Asjaolu, kas ema elukaaslasel on erandolukordades võimalik minna lapsele kooli
järgi (tl 49), ei ole käesoleva vaidluse lahendamisel asja tulemust määrava tähendusega.

35. Õige on määruskaebuse väide, et maakohus on võtnud asjas esitatud eestkosteasutuse
arvamusest välja üksikud kontekstivälised seisukohad. Maakohus on esitanud Tallinna Kesklinna
Valitsuse seisukohta selliselt, et jääb mulje, et ema juurde uude kohta kolimise puhul oleks tegemist
millegi väga negatiivsega („paratamatult jääb mulje...“). Maakohus on viidatud lauset kasutanud
justkui oma seisukohana ja lisaks poolikult („asja materjalide järgi on paratamatult jäänud mulje, et
lapsed ootavad elukohavahetust ema juurde kui suurt ja põnevat seiklust“), samas kui Kesklinna
Valitsuse 21.03.2016 kirjalikus arvamuses lõpeb viidatud lause sõnadega „...,mingit hirmutunnet

                                                                                           10(13)
ning pelglikkust muutuste ees nad küll ei tunne“. Kesklinna Valitsuse arvamuse lause lõpp räägib
vastu kohtu arvamusele, et elukohamuutust tuleks laste huve silmas pidades pigem vältida.

36. Maakohtu määruses ei ole ühtegi viidet Euroopa kohtupraktika kinnituseks. Samuti ei ole
põhjendatud teistes majanduslikes oludes ja keskkonnas väljakujunenud praktika üks-ühene
kohaldamine Eesti oludele. Maakohus on ise möönnud, et viidatud praktika ei ole Eestis juurdunud.
Vanemate kolimist käsitledes on kohus jätnud arvestamata, et laste isa lahkus BBB-s asuvast ühisest
elukohast lastest teise kohaliku omavalitsuse piirkonda. Samuti ei ole alust rääkida laste ema
kolimisest märkimisväärselt kaugele, sest ema uus elukoht asub 3 kilomeetrit Tallinna linna piirist
ja laste ema jätkab töötamist Tallinna kesklinnas.

37. Maakohus ei ole võtnud seisukohta avaldaja 16.03.2016 vastuses esitatud vastuväidete osas
kooli ja kodu vahemaade ja liikumiste võimaluste osas ja koolikohtade saamise võimalusi, mis
lükkavad sisuliselt ümber puudutatud isiku III vastavad väited.

Maakohtu hinnang BBB kooli kohta võib olla iseenesest põhjendatud, kuid vaidluse lahendamisel ei
ole määrava tähendusega lastele harjumuspärase kooli säilitamine, kui puuduvad alused väita, et
teised koolid oleks lastele sobimatud või koolivahetus lastele vastuvõetamatu. Asja materjalidest
nähtuvalt ei kujuta kooli vahetus lastele probleemi.

Nõustuda tuleb määruskaebuse esitaja väitega, et maakohus on määruses esitanud laste poolt
ärakuulamisel avaldatud seisukohti ebatäpselt, jättes laste avaldatust välja selle osa, kus mõlemad
vastavad kohtu küsimusele „kas neile meeldiks kooli vahetada?“, et „võib küll minna uude kooli“,
kusjuures E seletas veel, et „uude kooli on selles mõttes parem minna, et seal saaks uusi sõpru“.

Asja materjalidest ei nähtu, et tegemist oleks lastega, kes ei suudaks kohaneda uue elukoha või
kooliga, ei leiaks uusi sõpru või oleks koolivahetus neile mingil põhjusel oluliselt raske. Laste
seletustest nähtub, et nad ootavad võimalikke elukorralduslikke muudatusi suure huviga. Laste ema
ei asu elama teise riiki või oluliselt kaugemale praegusest elukohast ja Tallinna linnast. Samuti on
tänapäeval üldjuhul suhteliselt lihtne lahendada lastega seotud transpordiprobleeme kooli, kodu ja
võimalike huviringide vahel.

38. Sõltumata määruskaebuse väidetest võtab ringkonnakohus seisukoha ka puudutatud isiku III
poolt esitatud tema ja MK esitatud kirjavahetuse kohta (tl 71-76), kuna maakohus on jätnud selle
hindamata. Seejuures hindab ringkonnakohus ka apellatsioonimenetluses esitatud dokumentaalseid
tõendeid, s.o MK enda pöördumist TT poole kui ka edasisaadetud SL kirja terapeudile (tl 139-140),
lastekaitsespetsialisti MM e-kirja SL-le, MK kirja SL-le ja VM selgitust (tl 150-153).

MK facebooki postitustest ilmneb, et ta on võtnud ühendust puudutatud isikuga III ja informeerinud
teda SL varasemast vägivaldsusest MK suhtes. SL 04.02.2015 kirjast pereterapeudile nähtub, et ta
ei eita varasemat vastastikkust perevägivalda MK-ga ja soovib suhteid nii laste kui ka endiste
elukaaslaste endi pärast normaliseerida. Kirjast ilmneb, et endised elukaaslased on läbinud PREP
täiskoolituse ja käinud nõustamisel, SL soovib edasist nõustamist, sest kooselu ajal läbielatu
takistab normaalse suhtluse taastumist tema laste emaga. Seega on SL tunnistanud oma viga ja ta on
üritanud leida vanemana ja endise elukaaslasena abi suhete parandamiseks MK-ga.
Lastekaitsespetsialist MM on oma 05.07.2016 e-kirjas SL-le kinnitanud, et kodukülastusel SL ja
MK juurdeja nendega vesteldes võib ta väita, et SL ei ole mitte kuidagi ohtlik oma lastele ja lastel
meeldib tema juures käia. MK 09.01.2010 e-kirjast SL-le nähtub, et MK pojal G-l on olnud SL-ga
kui ema elukaaslasega hea suhe. G isa VM on kinnitanud, et MK jutud perevägivallast tulid hiljem
ja G ei läinud isa juurde elama sel põhjusel. Tõenditest ei nähtu, et vägivald oleks jätkunud uues
suhtes või et isik oleks olnud vägivaldne laste E või ET vastu. Toimiku materjalidest ei nähtu ka, et

                                                                                           11(13)
lapsed oleksid tunnetanud SL vägivaldsust peresuhetes teiste isikutega. Seega pole alust väita, et SL
varasem käitumine tuleb asja lahendamisel arvesse võtta.

39. Menetlusõiguse normide olulise rikkumise tõttu tuleb maakohtu määrus hooldusõiguse osalise
lõpetamise ja isale üleandmise osas tühistada ja ringkonnakohus teeb selles osas uue määruse.

Põhjendatud on maakohtu seisukoht, et koolis käivate laste puhul ei ole nende parimates huvides
elamine n.ö kahes kodus vaheldumisi. Kuigi laste isa on alternatiivina avaldanud soovi jätkata laste
jaoks n.ö kahe kodu režiimi, ei ole vanematel selle sobimatuse osas siiski sisulist vaidlust.

Põhjendatud on maakohtu seisukohad, et mõlema vanema majanduslik valmisolek laste
kasvatamiseks on võrdselt hea; lastel on mõlema vanema juures sobivad elamistingimused;
vanemad on läbi mõelnud pere, kodu, kooli, huvialad; mõlemad vanemad on valmis tagama lastele
regulaarse suhtluse teise vanemaga; lastel on võrdväärne suhe mõlema vanemaga ning lapsed ei
eelista otseselt ühte vanemat teisele.

40. Kuigi seaduse järgi peab maakohus lastesse puutuvas asjas ära kuulama lapse isiklikult, kui ta
on vähemalt 10-aastane (TsMS § 5521 lg 1) ja iseenesest ei pea kohus arvestama alla 10-aastase
lapse sooviga, oleks maakohus pidanud vähemalt analüüsima laste soovi „elada ema juures
rohkem“, kuid maakohus on jätnud selle tähelepanuta. Käesoleval juhul avaldasid mõlemad lapsed,
et kuigi mõlemad vanemad on nende jaoks ühevõrra tähtsad, tahavad nad ema juurde rohkem.
Nimetatust saab järeldada, et lastel on emaga tugevam usaldussuhe. Uue elukoha ja kooli
muutusega kaasnev elukorralduse muutus toob paratamatult kaasa kohanemisvajaduse, kuid see ei
kaalu üles seda elukorralduse muutust, mis kaasneb sellega, kui lapsed elavad lahus emast ja
suhtlevad emaga mitte igapäevaselt, vaid nö suhtluskorra raames. Eeltoodust lähtuvalt on
põhjendatud rahuldada avaldaja avaldus laste suhtes hooldusõiguse osaliseks lõpetamiseks ja
üleandmiseks ning rahuldamata jätta puudutatud isiku III avaldus.

II
41. Ringkonnakohus leiab, et maakohtu määrus suhtlemiskorra osas tuleb tühistada ja asi tuleb
selles osas tagasi saata uueks arutamiseks samale maakohtule.

Kui vanemad esitavad menetluses erinevaid suhtlemiskorra variante, siis peab kohus need variandid
menetlusosalistega põhjalikult läbi arutama ja suunama vanemaid kokku leppima. TsMS § 561 lg 1
järgi peab kohus last puudutavas menetluses nii vara kui võimalik ja igas menetlusstaadiumis
püüdma suunata asjaosalisi asja kokkuleppel lahendama. Kohus peab asjaosalised võimalikult
aegsasti ära kuulama ja juhtima nende tähelepanu võimalusele kasutada perenõustaja abi eelkõige
ühise seisukoha kujundamiseks lapse hooldamisel ja tema eest vastutamisel. Sama paragrahvi lõike
2 järgi võib kohus last puudutava menetluse peatada, kui sellega ei kaasne lapse huvisid ohustavat
viivitust ning kui asjaosalised on valmis laskma ennast kohtuväliselt nõustada või kui kohtu arvates
on muul põhjusel väljavaateid asja lahendamiseks asjaosaliste kokkuleppel. Seetõttu ei saa kohus
suhtlemiskorra määramisel piirduda üksnes vanemate pakutud erinevate variantide vahel valimisega
ilma neid variante mõlema vanemaga läbi arutamata.
Toimikust ei nähtu, et kohus oleks suhtluskorra võimalusi laste huvide seisukohast mõlema
vanemaga arutanud ja erinevaid variante kaalunud. Mõlemad vanemad on kinnitanud, et tagavad
suhtlemise teise vanemaga. Hooldusõiguse vaidluse tulemusest sõltuvalt võivad vanemad saavutada
suhtluskorra osas ka kokkuleppe. Kui see võimalik ei ole, tuleb vanematega suhtluskorra küsimust
täiendavalt arutada ja selgitada välja, milline suhtluskord vastab kõige paremini laste huvidele.
Seetõttu ringkonnakohus suhtluskorda kindlaks ei määra ja saadab nimetatud osas asja maakohtule
uueks lahendamiseks.


                                                                                           12(13)
42. Määruskaebuse esitaja poolt esitatud tõendid selle kohta, et lastel on uues elukohas Saue vallas
võimalik saada koolikohad, ei ole ringkonnakohtu hinnangul vajalikud. Arvestades asjaolu, et
avaldaja saab käesoleva määrusega õiguse otsustada laste elukoha ja kooli üle, ei oma vaidluse
lahendamisel tähendust, millisesse konkreetsesse kooli lapsed lähevad. Avaldaja on selgitanud, et
kui koolikohta mingil põhjusel saada ei ole võimalik, jääb ta lastega elama BBB-sse ja nad jätkavad
vanas koolis kuni vastava koha saamiseni.

43. TsMS § 172 lg 1 kohaselt kannab hagita menetluses menetluskulud isik, kelle huvides lahend
tehakse. Kui hagita menetluses osaleb mitu isikut, võib kohus otsustada, et menetluskulud kannab
täielikult või osaliselt mõni menetlusosaline, kui see on asjaolusid arvestades õiglane.
Ringkonnakohus leiab, et kuivõrd käesolevas vaidlus tehakse lahend eelkõige laste huvides, on
põhjendatud jätta menetluskulud mentlusosaliste endi kanda, v.a laste määratud korras esindaja
kulud, mis jäävad riigi kanda.


/digitaalselt allkirjastatud/    /digitaalselt allkirjastatud/       /digitaalselt allkirjastatud/
       Liis Arrak                      Ele Liiv                             Kaupo Paal




                                                                                           13(13)

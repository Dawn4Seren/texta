                                                                      Tsiviilasi nr: 2-16-4459




                               KOHTUMÄÄRUS

Kohus                             Tallinna Ringkonnakohus, tsiviilkolleegium

Tsiviilasja number                2-16-4459

Määruse tegemise aeg ja koht      22.11.2016, Tallinn

Kohtukoosseis                     Eesistuja Indrek Parrest, liikmed Krista Kirspuu ja Ele
                                  Liiv
Kohtuasi                          VL kaebus kohtutäitur Elin Vilippuse 10.03.2016
                                  otsusele täiteasjas nr 022/2016/651
Vaidlustatud kohtulahend          Harju Maakohtu 21.06.2016 määrus

Kaebuse esitaja ja kaebuse VL määruskaebus
liik
Menetlusosalised ja nende Avaldaja: VL (isikukood XXXXXXXXXX), volitatud
esindajad                  esindaja TL
                           Puudutatud isik 1: (sissenõudja): AI (isikukood
                           XXXXXXXXXX), volitatud esindaja vandeadvokaat
                           Madis Mahlapuu
                           Puudutatud isik 2: kohtutäitur Elin Vilippus

Menetluse liik                    Kirjalik menetlus

Resolutsioon:
   1. Harju Maakohtu 21.06.2016 määruse resolutsioon jätta muutmata, muutes
      osaliselt maakohtu määruse põhjendusi.
   2. VL määruskaebus jätta rahuldamata.
   3. Määruskaebuse esitamisest tingitud menetluskulud jätta VL kanda, v.a
      kohtutäitur Elin Vilippuse menetluskulud, mis jätta kohtutäituri enda kanda.

Edasikaebamise kord
Määruse peale võib Riigikohtule esitada määruskaebuse 15 päeva jooksul määruse ärakirja
kättesaamisest alates. Menetlusabi taotlemise korral peab menetlusabi taotleja seaduses
sätestatud tähtaja järgimiseks tegema tähtaja kestel ka menetlustoimingu, mille tegemiseks ta
menetlusabi taotleb, eelkõige esitama kaebuse. Kaebuse põhjendamiseks või riigilõivu
tasumiseks või kaebuses esineva sellise puuduse kõrvaldamiseks, mis on seotud menetlusabi



                                                                                          1(6)
                                                                      Tsiviilasi nr: 2-16-4459

taotlemisega, annab kohus sellisel juhul mõistliku tähtaja pärast menetlusabi andmise
taotluse lahendamist, kui nimetatud taotlus ei olnud esitatud põhjendamatult või tähtaja
pikendamise eesmärgil. See ei välista menetlustähtaja ennistamist (tsiviilkohtumenetluse
seadustiku (TsMS) § 187 lg 6).

Asjaolud
   1. Tallinna kohtutäituri Elin Vilippuse (edaspidi: kohtutäitur) menetluses on täiteasi nr
       022/2016/651 võlgniku VL (edaspidi: avaldaja) suhtes. Avaldaja esitas 15.02.2016
       kaebuse kohtutäituri tegevuse peale, mille kohtutäitur jättis 10.03.2016 otsusega
       rahuldamata. 10.03.2016 esitas avaldaja kohtutäituri otsusele Harju Maakohtule
       kaebuse, milles palus kohtutäituri otsus tühistada.

   2. Kaebuse põhjenduste kohaselt võttis kohtutäitur täitmisele täitedokumendi (Harju
      Maakohtu 28.01.2015 kohtumäärus tsiviilasjas nr 2-13-14210), millel puudus
      jõustumismärge. Täitedokumendi jõustumine pole avaldajale tõendatud. Täitmisele
      võetakse vaid jõustunud kohtulahend. Vaidlustatud otsuses möönab kohtutäitur, et
      avaldajale kättetoimetatud täitmisteatele polnud lisatud jõustumismärkega
      täitedokumenti. Täitemenetlus algatati 02.02.2016 ja elektroonilise jõustumismärkega
      täitedokument edastati avaldajale 18.02.2016 e-kirja teel. Hilisem korrektse
      täitedokumendi kättetoimetamine pole seaduslik. Seega on 02.02.2016 alustatud
      täitemenetlus kehtetu ja tingimuste olemasolul tuleb alustada uus täitemenetlus.

   3. Avaldaja on esitanud Riigikohtule tsiviilasjas nr 2-13-14210 teistmisavalduse, milles
      palus menetlus tsiviilasjas taastada.

Puudutatud isiku seisukoht
   4. AI (edaspidi: puudutatud isik) vaidles kaebusele vastu ja palus jätta selle rahuldamata.
      Puudutatud isiku hinnangul on täitemenetlus algatatud õiguspäraselt ja alused
      täitemenetluse lõpetamiseks puuduvad. Puudutatud isik esitas kohtutäiturile
      20.01.2016 vormikohase täitmisavalduse ning jõustumismärkega täitedokumendi.
      Täitedokumendiks olev Harju Maakohtu 28.01.2015 kohtumäärus tsiviilasjas nr 2-13-
      14210 jõustus Tallinna Ringkonnakohtu 06.03.2015 kohtumäärusega. Seda kinnitab
      09.03.2015 elektrooniline jõustumismärge.

   5. Riigikohtu 28.03.2016 kohtumäärusega tsiviilasjas nr 2-13-14210 (Riigikohtus asja nr
      3-7-1-2-178) on jäetud avaldaja teistmisavaldus menetlusse võtmata.

Kohtutäituri seisukoht
  6. Kohtutäitur vaidles kaebusele vastu ja palus jätta selle rahuldamata.

   7. Täitmisele esitatud lahendi jõustumist kinnitab nii elektrooniline jõustumismärge kui
      ka Riigi Teataja elektroonilise kohtulahendite andmebaasist nähtuvad andmed.
      Kohtutäituril oli nende andmete alusel võimalik täitedokumendi jõustumist
      kontrollida.


                                                                                         2(6)
                                                                      Tsiviilasi nr: 2-16-4459



   8. Kohtutäitur toimetas 10.02.2016 avaldajale kätte täitmisteate, kohtutäituri tasu
      väljamõistmise otsuse, täitedokumendi ärakirja ning sisstulekust ja kontaktandmetest
      teatamise vormi. Täitmisteatele polnud lisatud jõustumismärkega täitedokumendi
      ärakirja, kuid see ei tähenda, et täitemenetluse algatamise eeldused olid täitmata.
      Avaldaja 15.02.2016 kaebuses sisalduva taotluse alusel edastati elektroonilise
      jõustumismärkega täitedokument avaldaja esindajale e-kirja teel 18.02.2016.

Maakohtu määrus
  9. Harju Maakohus jättis avaldaja kaebuse rahuldamata. Kohtutäituri menetluskulud
     jättis maakohus kohtutäituri enda kanda. Teiste menetlusosaliste menetluskulud jättis
     maakohus avaldaja kanda.

   10. Kohtutäitur peab kontrollima, kas temale esitatud täitmisavaldus vastab seaduses
       sätestatud nõuetele ja kas täiturile on esitatud korrektne täitedokument täitemenetluse
       seadustiku (TMS) § 2 lg 1 mõttes. TMS § 2 lg 1 p 1 kohaselt on täitedokumendiks
       jõustunud või viivitamata täitmisele kuuluv kohtuotsus ja -määrus tsiviilasjas.
       Puudutatud isik esitas kohtutäiturile 20.01.2016 täitmisavalduse, milles palus pöörata
       täitmisele TMS § 2 lg 1 p 1 alusel Harju Maakohtu jõustunud 28.01.2015
       kohtumääruse tsiviilasjas nr 2-13-14210 (määrus jõustus 06.03.2015 Tallinna
       Ringkonnakohtu määrusega). Maakohus tuvastas, et puudutatud isik lisas
       täitmisavaldusele Harju Maakohtu 28.01.2015 kohtumääruse tsiviilasjas nr 2-13-
       14210, Tallinna Ringkonnakohtu 06.03.2015 kohtumääruse tsiviilasjas nr 2-13-14210
       ja 09.03.2015 referent ET digiallkirjaga kinnituslehe, milles referent kinnitab lahendi
       jõustumist 06.03.2015. Seega olid täitemenetluse alustamise tingimused TMS § 23 lg
       1 tähenduses täidetud.

   11. Kohtutäitur on kinnitanud enda vastustes avaldaja väidet, et täitmisteatele ei olnud
       lisatud jõustumismärkega täitedokumendi ärakirja. Avaldaja 15.02.2016 kaebuses
       sisalduva taotluse alusel edastati 18.02.2016 elektroonilise jõustumismärkega
       täitedokument avaldaja esindajale e-kirja teel. Maakohus ei nõustunud kohtutäituri
       seisukohaga, et kuivõrd kohtutäitur lisas täitmisteatele täitedokumendi ärakirjana
       kohtumääruse, pole TMS § 24 lg-st 4 tulenevat nõuet rikutud. Tulenevalt TMS § 2 lg
       1 p 1 sätestatust, on täitedokumendiks jõustunud kohtumäärus, st kohtumäärusele peab
       olema lisatud ka jõustumismärge. Seega tegemist on formaalse rikkumisega TMS § 24
       lg 4 tähenduses, mis siiski ei mõjutanud täitemenetluse läbiviimise lubatavust ega
       rikkunud olulises ulatuses avaldaja õigusi täitemenetluses. Kohtutäitur on viivitamatult
       parandanud eksimuse ja edastanud avaldajale jõustumismärkega kohtumääruse.
       Seetõttu pole avaldaja taotlus täitemenetluse lõpetamiseks TMS § 49 alusel
       põhjendatud.


Määruskaebus



                                                                                          3(6)
                                                                      Tsiviilasi nr: 2-16-4459

   12. Maakohtu määrusele esitas avaldaja 05.07.2016 määruskaebuse, milles palus
       maakohtu määruse tühistada ja kaebuse rahuldada.

   13. Määruskaebuse põhjenduste kohaselt ei teinud maakohus avaldajale nähtavaks
       puudutatud isiku ja kohtutäituri seisukohti avaldaja kaebusele. Avaldaja palub
       lõpetada täitetoimingud TMS § 48 lg 1 p 7 (kaebuses ilmselt ekslikult märgitud TsMS
       § 48 lg 7) alusel. Avaldaja teistmisavaldust ei võetud küll Riigikohtu menetlusse, kuid
       Riigikohtu üldkogu otsus, mis tunnistas TsMS § 178 lõike 3 põhiseaduse vastaseks ja
       kehtetuks, on kehtiv ja tagasiulatuva jõuga.

   14. Kohtutäiturile esitati ilma jõustumismärketa täitedokument. Jõustumise aluseks olev
       ringkonnakohtu määrus põhineb kehtetul sättel. Seetõttu pole täitedokument jõustunud
       ja sellest on teadlik nii Harju Maakohus kui ka kohtutäitur ja puudutatud isik.

   15. Maakohtu viide TMS §-le 49 on asjakohatu, sest see säte ei reguleeri täitemenetluse
       lõpetamist, vaid tagajärgi.

Menetluse edasine käik
  16. Puudutatud isik ja kohtutäitur vaidlesid määruskaebusele vastu ja palusid jätta selle
      rahuldamata.

   17. Maakohus jättis määruskaebuse rahuldamata ning edastas selle lahendamiseks
       Tallinna Ringkonnakohtule.

Määruse põhjendused
  18. Ringkonnakohus, tutvunud määruskaebuse ja tsiviilasja materjalidega, leiab, et
      määruskaebuse väited ei anna alust maakohtu määruse tühistamiseks. Määruskaebus
      jääb rahuldamata ja maakohtu määruse resolutsioon muutmata. Ringkonnakohus
      muudab osaliselt maakohtu määruse põhjendusi (TsMS § 657 lg 1 p 21 ja § 659).

   19. Maakohus on vaidlustatud määruse põhjenduste p-s 8 ekslikult viidanud TMS § 48
       asemel TMS §-le 49. Määruskaebuses on iseenesest põhjendatult märgitud, et TMS §-
       st 49 ei tulene täitemenetluse lõpetamise aluseid. Selline kohtu eksimus pole siiski
       aluseks maakohtu määruse tühistamisele. Ringkonnakohus muudab selles osas
       maakohtu määruse põhjendusi ja märgib, et avaldaja taotlus täitemenetluse nr
       022/2016/651 lõpetamiseks TMS § 48 lg 1 p 7 alusel pole põhjendatud.

   20. Muus osas järgib ringkonnakohus maakohtu määruse põhjendusi ning tulenevalt
       TsMS §-st 659 ja § 654 lg-st 6 neid ei korda. Vastuseks määruskaebuse
       ülalkäsitlemata väidetele märgib kolleegium järgmist.

   21. Ringkonnakohus ei nõustu avaldaja seisukohaga, et täiteasjas nr 022/2016/651
       läbiviidava menetluse aluseks olev täitedokument (s.o Harju Maakohtu 28.01.2015
       kohtumäärus tsiviilasjas nr 2-13-14210) pole jõustunud. Selliseks järelduseks ei anna


                                                                                         4(6)
                                                                   Tsiviilasi nr: 2-16-4459

   alust asjaolu, et täitedokument jõustus Tallinna Ringkonnakohtu 06.03.2015
   määrusega, mille ringkonnakohus lahendas TsMS § 178 lg 3 teisele lause alusel
   kirjeldava ja põhjendava osata määrusega.

22. Iseenesest on korrektne avaldaja viide, et Riigikohus tunnistas 01.02.2016 otsusega
    tsiviilasjas nr 3-2-1-146-15 põhiseadusevastaseks ja kehtetuks TsMS § 178 lg 3. See
    siiski ei mõjuta Tallinna Ringkonnakohtu 06.03.2015 määruse tsiviilasjas nr 2-13-
    14210 kehtivust, sest õigusnormi põhiseadusevastaseks tunnistamine ei too
    automaatselt kaasa kohtulahendi tühisust. Kohtuotsuse või -määruse tühistamine saab
    toimuda TsMS-is sätestatud korras ja vaid kohtu vastava otsustuse alusel. Kohus pole
    sellist otsustust teinud. Avaldaja kinnitusel keeldus Riigikohus 28.03.2016 määrusega
    menetlusse võtmast avaldaja poolt tsiviilasjas nr 2-13-14210 esitatud teistmisavaldust.
    Seetõttu ja arvestades, et täitedokumendiks olevale kohtumäärusele ei saa enam edasi
    kaevata, on täitedokument jõustunud (TsMS § 456 lg 1 ja § 466 lg 3).

23. Kolleegium nõustub maakohtu järeldusega, et kohtutäitur pole täitemenetluse
    algatamisel rikkunud TMS § 2 lg 1 p 1 nõudeid. Täitedokument oli kohtutäiturile
    esitamise hetkeks jõustunud ja kohtutäitur sai selles veenduda jõustumismärke alusel
    (I kd, tl 120). Jõustumismärge kohtuotsusel loob kohtutäituri jaoks eelduse, et otsus on
    jõustunud ja et ta võib seda täita. Jõustumismärge või selle puudumine ei mõjuta
    otsuse tegelikku jõustumist (vt ka Riigikohtu 16.12.2004 määrus tsiviilasjas nr 3-2-1-
    152-04, p 15). Seetõttu ei muuda jõustumismärketa täitedokumendi kättetoimetamine
    avaldajale täitemenetluse algatamist ebaseaduslikuks ega loo alust täitemenetluse
    lõpetamiseks TMS § 48 lg 1 p 7 alusel.

24. Avaldaja etteheide, et maakohus pole teinud avaldajale nähtavaks kohtutäituri ja
    puudutatud isiku vastuseid avaldaja 10.03.2016 kaebusele, on iseenesest põhjendatud.
    Maakohus oleks pidanud nii kohtutäituri kui ka puudutatud isiku seisukohad
    avaldajale avalikus E-toimikus nähtavaks tegema või edastama. Samas puudus
    maakohtul kohustus anda avaldajale täiendavat tähtaega kohtutäituri ja/või puudutatud
    isiku seisukohtadele vastamiseks. Avalduse lahendamise ettevalmistamisel saab kohus
    otsustada, milliste menetlustoimingute tegemine on vajalik vaidluse sisu ja
    menetlusosaliste seisukohtade väljaselgitamiseks (TsMS § 392 lg 1).
    Tsiviilkohtumenetluse ülesanne on lahendada tsiviilasi õigesti, mõistliku aja jooksul ja
    võimalikult väikeste kuludega (TsMS § 2). Käesoleval juhul on maakohus kolleegiumi
    hinnangul vaidluse tehiolud ja menetlusosaliste seisukohad piisavas ulatuses välja
    selgitanud ega ole rikkunud otsustusõiguse piire. Ka ei nähtu määruskaebusest,
    millised seisukohad jäid avaldajal maakohtus selle kohtu vea tõttu esitamata. Tuleb
    arvestada, et kohtutäituri otsusele kaebuse esitamise tähtaeg on seadusest tulenevalt
    piiratud 10 päevaga (TMS § 218 lg 1) ning kaebuses saab tugineda vaid nendele
    asjaoludele, mille osas on kohtutäitur saanud TMS § 217 lg 1 alusel võtta seisukoha
    (TMS § 218 lg 1 teine lause). Selle tähtaja möödumisel ei saa avaldaja kohtule esitatud
    kaebust sisuliselt täiendada ega muuta.



                                                                                       5(6)
                                                                           Tsiviilasi nr: 2-16-4459

   25. Eespool märgitud põhjendustel jääb määruskaebus rahuldamata.

Menetluskulud
  26. Määruskaebuse esitamisest tingitud avaldaja ja puudutatud isiku menetluskulud jätab
      kolleegium TsMS § 171 lg 1 alusel avaldaja kanda. Kohtutäituri menetluskulud ei
      kuulu tulenevalt TsMS § 175 lg 31 hüvitamisele, mistõttu jätab kolleegium kohtutäituri
      menetluskulud tema enda kanda.

   27. Maakohus ei ole vaidlustatud määruses määranud kindlaks menetluskulude rahalist
       suurust. Seetõttu ja juhindudes TsMS § 174 lg-s 4 sätestatust, ei rahulda kolleegium
       puudutatud isiku taotlust menetluskulude rahalise suuruse kindlaksmääramiseks.
       Menetluskulude rahalise suuruse kindlaksmääramine toimub tervikuna maakohtus
       TsMS § 174 lg-s 4 sätestatud korras, s.o pärast kohtuotsuse või menetlust lõpetava
       määruse jõustumist.

   28. Seoses kohtunik M. Klaar korralise puhkusega asendas teda vastavalt ringkonnakohtu
       tööjaotusplaanile määruskaebuse lahendamisel kohtunik E. Liiv.


    (allkirjastatud digitaalselt)   (allkirjastatud digitaalselt)   (allkirjastatud digitaalselt)
           Indrek Parrest                  Ele Liiv                        Krista Kirspuu




                                                                                                    6(6)

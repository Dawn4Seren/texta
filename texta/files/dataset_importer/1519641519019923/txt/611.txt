                              TA R T U H A L D U S K O H U S
                                  Jõhvi kohtumaja

                            KOHTUMÄÄRUS
Kohtuasja number               3-16-937
Määruse kuupäev                16. detsember 2016
Kohtunik                       Karin Jõks
Kohtuasi                       Dan Filantšuki kaebus Vihula vallavolikogu 14.04.2016.a
                               otsuse nr 119 ja Vihula vallavalitsuse 10.05.2016.a
                               korralduse    nr    200    tühistamise,  alternatiivselt
                               õigusvastasuse tuvastamise nõudes
Menetlusosalised               Kaebaja Dan Filantšuk, esindajad          advokaadid    Jako
                               Laanemägi ja Hannes Toodu
                               Vastustaja Vihula vald, esindajad vallavanem Annes Naan ja
                               volitatud esindaja Margit Halop
                               Kolmas isik osaühing Merisiil, esindaja advokaat Asso Prii
                               Kaasatud haldusorgan Lääne-Viru maavanem

Resolutsioon
1. Kinnitada Dan Filantšuki, Vihula valla ja osaühingu Merisiil vahel sõlmitud
kompromiss:
    1.1. Privaatsusriive. Kolmas isik rajab Mere 38 ja Mere 40 kinnistute piirile täispikkuses
    1,5 m kõrguse puidust läbipaistmatu aia, mis järgib Mere 40 ja Mere 38 kinnistute vahelise
    olemasoleva puitaia esteetilist visuaali. Seejuures tagab Mere 38 kinnistu igakordne
    omanik eelnimetatud rajatava aia säilimise vastavalt käesolevaga kokkulepitule.
    1.2. Müra. Müra vähendamise meetmena peab olema tagatud Mere 38 hoonest väljapoole
    müra leviku piiramine. Menetlusosalised on kokku leppinud, et sealjuures on helitehnika
    kasutamine vastavalt õigusaktidele väljaspool Mere 38 hoonet suuremas müratasemes kui
    55 dB (eelduslikult vastab vaiksele jazz muusikale, mis paitab kõrva) mõõdetuna Mere 40
    kinnistul lubatud kohaliku omavalitsuse vastava loa alusel, mitte tihedamini kui 1 kord
    kalendrikuus, seejuures on Mere 38 kinnistu igakordne omanik kohustatud teavitama Mere
    40 omaniku eelnevalt kooskõlastuse taotlemisest.
    1.3. Visuaalne reostus. Mere 38 hoonel kasutatav reklaam ja valgustus ei tohi olla
    suunatud selliselt, et see häiriks Mere 40 kinnistut.
    1.4. Menetluskulud. Vastustaja ja kolmas isik hüvitavad kaebaja menetluskulud summas
    6 500 eurot (koos käibemaksuga) nii, et vastustaja kanda jääb eelnimetatud summast 5 000
    eurot ja kolmanda isiku kanda vastavalt 1 500 eurot. Muus osas jäävad menetlusosaliste
    menetluskulud nende endi kanda.
    1.5. Kaebetähtaja lühendamine. Menetlusosalised soovivad kaebetähtaega lühendada 1
    päevani kohtumääruse tegemisest.
    1.6. Vihula vald lisab kompromissi tingimused Mere 38 ehitise kasutusloale.

1
2. Lõpetada menetlus.

Edasikaebamise kord ja muud selgitused
3. Määruse peale võib esitada määruskaebuse Tartu Ringkonnakohtule Tartu Halduskohtu
kaudu 1 päeva jooksul määruse tegemisest arvates.
4. Määrus toimetatakse kätte menetlusosalistele.

Asjaolud

5. Tartu Halduskohtu menetluses on Dan Filantšuki kaebus Vihula vallavolikogu
14.04.2016.a otsuse nr 119 ja Vihula vallavalitsuse 10.05.2016.a korralduse nr 200
tühistamise, alternatiivselt õigusvastasuse tuvastamise nõudes.

6. 16.12.2016.a kohtuistungil sõlmisid kaebaja, vastustaja ja kolmas isik kompromissi,
palusid selle kinnitada ja menetluse lõpetada. Kohus selgitas istungil menetlusosalistele, et
Halduskohtumenetluse seadustiku (HKMS) § 43 lg 1 p 2 kohaselt ei saa kaebaja pärast
praeguse määruse jõustumist esitada kohtule sama nõudega samal alusel kaebust.

Kohtu seisukoht

7. HKMS § 154 lg 1 kohaselt võivad pooled kuni kaebuse kohta tehtud lõpliku lahendi
jõustumiseni lõpetada menetluse kompromissiga. Kui kompromiss piirab kolmanda isiku
õigusi, peab kompromissiga nõustuma ka kolmas isik. Kohus ei kinnita kompromissi, kui see
on õigusvastane, riivab menetlusse kaasamata isiku õigusi või kui kompromissi ei ole
võimalik täita. HKMS § 152 lg 1 p 3 kohaselt lõpetab kohus kompromissi kinnitamise korral
menetluse.

8. Kohus leiab, et kompromissi kinnitamist takistavad asjaolud puuduvad. Nii pooled kui ka
kolmas isik on kompromissiga nõus. Lääne-Viru maavanem kaasati menetlusse HKMS § 24
lg 1 p 1 alusel arvamuse andmiseks ning tema nõusolek ei ole kompromissi sõlmimiseks
vajalik. Kompromiss ei ole õigusvastane ja ei riiva menetlusse kaasamata isikute õigusi.
Kompromissi on võimalik täita. Kohus saab kinnitada kompromissi ja lõpetada haldusasja
menetluse.

9. HKMS § 104 lg 6 p 1 sätestab, et kompromissi sõlmimise korral tagastatakse pool asjas
tasutud riigilõivust, kui tasutud riigilõivu suurus ületab 31,94 eurot. Praeguses asjas tasus
kaebaja kaebuse esitamisel riigilõivu 30 eurot, seega riigilõiv tagastamisele ei kuulu.


(allkirjastatud digitaalselt)

Karin Jõks
kohtunik




2

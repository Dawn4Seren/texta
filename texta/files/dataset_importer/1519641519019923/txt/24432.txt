                          KOHTUOTSUS
                               EESTI VABARIIGI NIMEL

Kohus                                  Tartu Ringkonnakohus
Kohtukoosseis                          Maili Lokk, Tiina Pappel ja Einar Vene
Otsuse tegemise aeg ja koht            4. veebruar 2016, Tartu
Haldusasja number                      3-14-52076
Haldusasi                              XX kaebus Päästeameti vastu saamata jäänud palga nõudes

Vaidlustatud kohtulahend               Tartu Halduskohtu 19. veebruari 2015. a otsus
Menetluse alus ringkonnakohtus         XX apellatsioonkaebus
Asja läbivaatamine                     Kirjalik menetlus
Menetlusosalised                       Kaebaja XX , esindaja v. adv Roman Levin
                                       Vastustaja Päästeamet


RESOLUTSIOON
Jätta XX apellatsioonkaebus rahuldamata ja Tartu Halduskohtu 19. veebruari 2015. a otsus
muutmata.

EDASIKAEBAMISE KORD
Otsuse peale võib esitada kassatsioonkaebuse otse Riigikohtule 30 päeva jooksul otsuse avalikult
teatavakstegemisest (kassatsioonkaebuse esitamise viimane päev on seega 7. märts 2016).


ASJAOLUD JA MENETLUSE KÄIK

1. Tartumaa Päästeteenistuse direktori 20. juuni 2005. a käskkirjaga nr 2-1/67 nimetati XX
Tartumaa Päästeteenistuse keskkomando meeskonna vanema ametikohale alates 21. juunist
2005. Lõuna-Eesti Päästekeskuse 13. juuni 2006. a käskkirjaga nr 239P nimetati XX
päästespetsialistiks.

2. XX esitas Tartu Halduskohtule kaebuse Päästeametilt saamata jäänud palga 468,72 euro
väljamõistmiseks. Kaebuse kohaselt:
2.1. Kaebaja viibis 16. kuni 27. detsembrini 2013 töövõimetuslehel, seetõttu oleks Päästeamet
pidanud vähendama kaebaja detsembri normtunde vastavalt töövõimetuslehel oldud
tööpäevadele, st kokku 56 tunni võrra (7 tööpäeva x 8 tundi). Kaebaja normtundide arv
detsembris olnuks seega 90 tundi ning summeeritud tööaja arvestuse perioodi lõpptulem seega
106 ületundi. Päästeteenistuse seaduse § 201 lg 3 kohaselt hüvitab ametiasutus ületunnitöö,
makstes ametnikule 1,5 kordset palka või võimaldades ametniku taotlusel talle täiendavat vaba
aega ületunnitööga võrdses ulatuses. Avaliku teenistuse seaduse (ATS) § 61 lg 1 ja § 39 lg 6
kohaselt koosneb ametniku palk muuhulgas ületunnitöö eest makstavast lisatasust. Sama tuleneb
siseministri 30. mai 2013. a käskkirjaga nr 1-3/63 kehtestatud Päästeameti palgajuhendist.
2.2. Kaebaja on Tartu päästekomando päästespetsialistina meeskonnavanema teenistusülesandeid
täitnud ajavahemikul 1. juuli 2013 kuni 31. detsember 2013 summeeritud tööaja arvestuse alusel
ning seda kokku 900 tunni vältel. See ületab kaebaja normtundide kogumahu antud
ajavahemikul.
2.3. Kaebaja on seisukohal, et kuu normtunde tuleb vähendada, kui töötaja on töövõimetuslehel,
seda olenemata sellest, kas tööandja on töötajale vastavaks kuuks töögraafikujärgset tööd
planeerinud või mitte.

3. Tartu Halduskohtu 19. veebruari 2015. a otsusega jäeti kaebus rahuldamata järgmistel
põhjendustel:
3.1. Kaebaja töötas Päästeameti Lõuna Päästekeskuse Tartu päästekomando päästespetsialistina
meeskonnavanema ametikohal, kellele kohaldati summeeritud tööaja arvestust, arvestusperioodi
pikkusega kuus kuud. Tööperioodiks oli 1. juuli 2013 kuni 31. detsember 2013, mille
normtundideks oli ette nähtud 850 tundi, sellest detsembris 146 normtundi. Kaebaja esitatud
andmete kohaselt oli ta 1. detsembriks 2013 töötanud 900 töötundi. Kaebaja viibis
töövõimetuslehel 16. kuni 12. detsembrini 2013. Detsembris 2013 ei olnud kaebajale planeeritud
tööajakavas valvevahetusi ning detsembris 2013 kaebajat ka valveteenistusse ei rakendatud.
3.2. Vaidlus on selle üle, kas töövõimetuslehel viibitud aja osas tuleb vähendada normtunde
olukorras, mil ametnikule ei olnud vastavaks perioodiks tööajakavas töötunde planeeritud.
Sellest sõltub arvestusperioodi lõpus kokku arvestatav ületundide arv ja ületundide eest saadav
tasu. Kuna kaebaja detsembris 2013 ei töötanud, arvestas vastustaja tema töötatud tundide
koondsummast maha detsembris ettenähtud normtunnid 146 tundi. Kaebaja on seisukohal, et
hoolduslehe tõttu oleks tulnud detsembrikuu normtunde vähendada 56 tunni võrra, mille
tulemusena oleks ta arvestusperioodil töötatud ületundide eest saama veel 468,72 eurot
(56x8,37).
3.3. Halduskohus leidis, et vastustaja toimis õiguspäraselt ning töövõimetuslehel viibimise korral
vähendatakse töötaja kuu tööajanormi vaid nende graafikujärgsete tööpäevade töötundide võrra,
mis langesid töövõimetuslehe ajale. Kuna kaebaja töövõimetusperioodil graafikujärgselt
teenistuses ei olnud ega pidanudki olema, puudub alus tema normtundide vähendamiseks.

ASJAOSALISTE PÕHJENDUSED APELLATSIOONIMENETLUSES

4. XX apellatsioonkaebuses palutakse halduskohtu otsus tühistada ja teha uus otsus, millega
kaebus rahuldada. Apellatsioonkaebust põhjendatakse järgnevalt:
4.1. Kaebaja on seisukohal, et vastustaja oleks 2013. a detsembris pidanud normtunde
vähendama aja võrra, mil kaebaja viibis detsembris 2013 töövõimetuslehel, st 56 tunni võrra
(8 tundi x 7 päeva). Seetõttu on kaebajal jäänud saamata töötasu 468,72 euro ulatuses. Töötaja
tööajanormi tuleks töövõimetuslehel viibimisel vähendada olenemata sellest, kas tööandja on
töötajale vastavaks kuuks töögraafikujärgset tööd planeerinud või mitte.
4.2. Kaebaja leiab, et halduskohtule esitatud dokument, kust kajastuvad kaebaja töötatud tunnid
jms, ei ole tööajagraafik, vaid tegemist on tööaja arvestuse koondiga, mis võtab kokku
arvestusperioodil juuli kuni detsember 2013 töötatud töötunnid. Sellest dokumendist aga ei saa
järeldada, et kaebajale oli koostatud töögraafik.

5. Päästeameti vastuses palutakse apellatsioonkaebus rahuldamata jätta ja põhjendatakse seda
järgnevalt:


                                              2
5.1. Kaebaja võttis hoolduslehe vabavahetuse ajal, mistõttu ei saanud vastustaja seda ette näha.
Ravikindlustuse seaduse kohaselt haigestumise korral kolme esimese päeva eest töötajale hüvitist
ei maksta. 4.–8. päevani maksab hüvitist tööandja, alatest 9. päevast Haigekassa. Hüvitise
määraks on 70% arvutatuna päevatulust – tööandja lähtub seejuures teenistujale viimase kuue
kuu jooksul makstud keskmisest töötasust. Töötasu ja töövõimetushüvitist samaaegselt ei
maksta.
5.2. Vaidlust ei ole selle üle, et vastustaja ei rakendanud kaebajat 2013. a detsembris tööle. Seega
puudus vajadus välja nõuda selle kinnitamiseks täiendavaid dokumente.


RINGKONNAKOHTU PÕHJENDUSED

6. Apellatsioonkaebuse rahuldamiseks ei ole alust.

7. Ringkonnakohus nõustub Tartu Halduskohtu 19. veebruari 2015. a otsuses esitatud
põhjendustega ega pea neid vajalikuks korrata (halduskohtumenetluse seadustiku § 201 lg 4).
Vastuseks apellatsioonkaebusele märgib ringkonnakohus järgnevat.

8. Asjas on vaidlus selle üle, kuidas tuleb arvestada normtunde olukorras, mil isik töötab
summeeritud tööaja arvestuse alusel ning arvestusperioodi viimasest kuust isik viibib teatud
ajavahemiku ajutisel töövõimetuslehel ning samas ei ole tema rakendamist tööajagraafiku alusel
sel kuul ette nähtud. Normtundide arvust sõltub omakorda ületundide arv ja ületundide eest
makstav tasu.

9. Apellatsioonkaebuses on isik jätkuvalt seisukohal, et Päästeamet oleks pidanud kaebaja
2013. a detsembri normtunde vähendama vastavalt töövõimetuslehel oldud päevadele, st 56 tunni
võrra, kuna kaebaja viibis ajutisel töövõimetuslehel 7 päeva, st 16. kuni 27. detsembrini 2013
(tl 52). Detsembris 2013 kaebajal tegelikke töötunde ei olnud (tl 33p).

10. ATS § 34 lg 1 kohaselt on ametnikul õigus saada teenistusülesannete täitmise eest palka
alates ametikohale asumise päevast kuni teenistusest vabastamise päevani. Sama seaduse § 35 lg
1 sätestab, et ametniku tööaeg on aeg, millal ta täidab teenistusülesandeid. Seega saab
ametnikule maksta palka ainult siis, kui ta on ka reaalselt täitnud teenistusülesandeid (vrd
töölepingu seaduse § 1 lg 1 ls 2 ja § 28 lg 2 p 2; Riigikohtu tsiviilkolleegiumi 16. detsembri
2015. a otsus nr 3-2-1-143-15, p 13). Eelnevast järeldub, et normtundide vähendamisel ja
ületundide arvestamisel saab arvesse võtta vaid neid päevi, mil kaebajal oli tööajakava järgi
kohustus tööd teha, aga ajutise töövõimetuse tõttu ei saanud ta seda kohustust täita (vt ka
eelnevalt nimetatud Riigikohtu tsiviilkolleegiumi otsuse p 13). Lisaks välistab normtundide
vähendamise see, kui isikule on makstud ajutise töövõimetuse hüvitist, kuna ravikindlustuse
seaduse § 60 lg 1 p 5 kohaselt välistab ajutise töövõimetushüvitise maksmise töötasu saamine ja
samas töövõimetushüvitise maksmine välistab töötasu saamise.

11. Asjas ei ole vaidlust selle üle, et detsembris 2013 kaebaja ei töötanud, seega ei saa kaebaja
normtunde vähendada ka vastavalt töövõimetuslehel oldud 56 töötunni võrra. Siinkohal ei leia
ringkonnakohus, et dokumenti, mis on kohtule esitatud näitamaks, et detsembri tööajagraafiku
kohaselt ei olnud kaebajale rakendust ette nähtud, ei saaks lugeda tööajagraafikuks. Ka kaebaja
ise on seda dokumenti (tl 31–34) käsitanud tööajagraafikuna, nimetades seda kaebuses esitatud
lisas juuli kuni detsembri 2013 tööajagraafikuks (tl 4). Alles apellatsioonis on kaebaja leidnud, et
asjas ei ole kohast dokumenti, mis näitaks, et kaebaja suhtes ei olnudki detsembriks 2013
tööajagraafikut koostatud. Esitatud dokumendist nähtub selgelt, et kaebajale ei olnud detsembris

                                               3
2013 töötunde ette nähtud. Ringkonnakohtul puudub alus kahelda selles, et reaalselt
eksisteerinuks dokument, millest tulenevalt oleks kaebajat detsembris 2013 tööle rakendatud.
Lisaks on vastustaja vastuses apellatsioonkaebusele kinnitanud, et iga kuu tööajagraafikus
kajastatakse kõik teenistujad, olenemata sellest, kas neile töötunde planeeritakse või mitte.

12. Tulenevalt eelnevalt esitatud seisukohtadest jääb apellatsioonkaebus rahuldamata ja Tartu
Halduskohtu 19. veebruari 2015. a otsus muutmata. Riigilõivuseaduse § 22 lg 1 p 1 kohaselt oli
apellatsioonkaebuse esitamine riigilõivuvaba, kuna tegemist on vaidlusega palga väljamaksmise
üle.




 /allkirjastatud digitaalselt/   /allkirjastatud digitaalselt/   /allkirjastatud digitaalselt/
          Maili Lokk                     Tiina Pappel                     Einar Vene




                                                4

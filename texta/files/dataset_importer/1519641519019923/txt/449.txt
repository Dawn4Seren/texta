                            KOHTUOTSUS
                             EESTI VABARIIGI NIMEL




Kohus                        Pärnu Maakohus

Kohtukoosseis                Kohtunik Anne Randjärv
                             Istungisekretär Elen Rasmussen


Otsuse teatavakstegemise     20.12.2016 Rapla kohtumaja kantselei kaudu
aeg ja koht

Tsiviilasja number           2-15-10235
Hagi ese                     Rahalise kohustuse täitmise nõue

Hagi hind                    31 921.91 eurot

                             Hageja: Swedbank AS 10060101 asukoht: Tallinn, Liivalaia 8
Menetlusosalised
                             Esindaja: Triin Kivipõld
                             e-post: triin.kivipold@swedbank.ee

                             Kostja I: Marili Kärner xxxxxxxxxxx elukoht: xxxxxx xxxx,
                             xxx xxxx, xxxxxxxx
                             Kostja II: Hilja Saks xxxxxxxxxxx elukoht: xxxxxxx, xxxxxxxx
                             tn xx-xx
                             Esindaja: Reet Vokk RV Õigusbüroo OÜ
                             e-post: reet.vokk@rvb.ee


Istungi toimumise aeg        21.11.2016


RESOLUTSIOON
Rahuldada hagi osaliselt.
                                              2

Välja mõista kostjaltelt solidaarselt Swedbank AS kasuks 24 322 (kakskümmend neli tuhat
kolmsada kakskümmend kaks) eurot ja 38 senti.


Menetluskulude jaotus Menetluskulud kannavad kostjad solidaarselt, kellelt tuleb hageja kasuks
välja mõista 1000 (üks tuhat) eurot. Kostjad on kohustatud tasuma viivist menetluskuludelt alates
kohtuotsuse jõustumisest kuni menetluskulude täieliku tasumiseni VÕS § 113 lg 1 sätestatud
määras.


Edasikaebamise kord             Kohtuotsuse peale võib esitada apellatsioonkaebuse Tallinna
Ringkonnakohtule 30 päeva jooksul selle kättetoimetamisest alates. Kaebus võidakse lahendada
kirjalikus menetluses, kui ei taotleta asja arutamist kohtuistungil.


Asjaolud ja hageja nõue
15.02.2008 sõlmis hageja kostjatega laenulepingu nr xx-xxxxxx-xx, mille alusel said kostjad
hagejalt laenu summas 76 743 eurot xxxxxxxx kinnistu (registriosa nr xxxxxxx) asukohaga xxxxxx
xxxx xxx xxxx ostmiseks. Kuna kostjad oma lepingulisi kohustusi nõuetekohaselt ei täitnud, ütles
hageja 26.09.2012 lepingu üles ja 29.10.2012 esitas täitemenetluse alustamise avalduse hüpoteegiga
tagatud nõude rahuldamiseks. 29.11.2012 esitas kostja I Pärnu Maakohtule hagi laenulepingu
ülesütlemise tühisuse tuvastamiseks ning sundtäitmise lubamatuks tunnistamiseks. Pärnu Maakohtu
13.01.2014 otsusega jäeti hagi rahuldamata. Menetlus lõppes Tallinna Ringkonnakohtu 30.05.2014
otsusega, millega jäeti Pärnu Maakohtu otsus muutmata.

02.03.2015 müüs kohtutäitur Rocki Albert enampakkumisel tagatisvara, s.o kinnistu asukohaga
xxxxxx xxxx, xxx xxxx, xxxxxxxx hinnaga 60 000 eurot. Nimetatud summast laekus hagejale
laenulepingust nr xx-xxxxxx-xx tuleneva võlgnevuse katteks 53 718.60 eurot. Laekumine ei katnud
kogu lepingust tulenevat võlgnevust. Hagi esitamise seisuga oli kostjate võlgnevus hageja ees
30 660.13 eurot, millest põhivõlg 15 674.34 eurot, intress 629.04 eurot, leppetrahv 19 eurot,
menetlustasu 6.40 eurot ja põhiosa viivis 14 331.35 eurot. Kohtuistungi toimumise aja (21.11.2016)
seisuga oli hageja viivisenõue 16 060.56 eurot ja kogunõue 32 392.03 eurot. Viivist on arvestatud
VÕS § 113 lg 1 teises lauses sätestatud määras. Hageja taotleb kostjatelt solidaarselt 32 392.03
euro väljamõistmist.

Kostjate seisukoht
Laenulepingust nähtub, et hageja on andnud kostjatele laenu 76 743 eurot xxxxxx xxxxxx xxx
xxxxx asuva xxxxxxxx kinnistu ostmiseks. Kinnistu realiseeriti hinnaga 60 000 eurot. Seega on
hageja andnud laenu suuremas summas, kui oli laenutagatise väärtus. Kostjal II puudus
laenusaamise ajal sissetulek. Seega on hageja laenu väljastamisel käitunud vastutustundetult. KAS §
83 lg 3 sätestab, et krediidiasutus on kohustatud laenude andmisel järgima vastutustundliku
laenamise põhimõtet. Kostjad on seisukohal, et nende suhtes on vastutustundliku laenamise
põhimõtet rikutud. Andes laenu isikule, kellel ei olnud lepingu sõlmimise ajal ega ka hiljem mingit
võimekust tekkivaid kohustusi täita (kostja II), tekitab hageja oma rahalise nõudega kostja I vastu
viimasele kahju. Kostja I esitab hageja vastu tasaarvestusavalduse, millega loeb oma kahju
hüvitamise nõude tasaarvestatuks hageja nõudega summas 30 660.13 eurot. Kui kohus siiski
otsustab hagi rahuldada, paluvad kostjad jätta viivised välja mõistmata või neid vähendada. Kostjate
seisukoht kohtuistungil oli, et kuna tagatisvara väärtus oli vähenenud eelkõige muutuste tõttu
kinnisvaraturul, ei peaks kogu riski kandma kostjad, vaid osa sellest võiks jääda hageja kanda.
                                               3



Kohtu seisukoht.
VÕS § 76 lg 1 sätestab, et kohustused tuleb täita vastavalt lepingule või seadusele. Poolte vahel olid
lepingulised suhted, mis lõppesid hageja poolt lepingu ülesütlemisega, kuna kostjad oma lepingulisi
kohustusi ei täitnud. Lepingu ülesütlemise õiguspärasus on tuvastatud Tallinna Ringkonnakohtu
30.05.2014 otsusega. Tagatisvara realiseeriti kohtutäituri poolt 02.03.2015 toimunud
enampakkumisel. Enampakkumise õiguspärasus on tuvastatud Tallinna Ringkonnakohtu
05.05.2016 otsusega. Kuna tagatisvara müügist laekunud summad ei katnud kogu lepingust
tulenevat nõuet, taotleb hageja 32 392.03 euro väljamõistmist kostjatelt solidaarselt. Nimetatud
nõudest on lepingujärgne põhivõlg 15 674.34 eurot ja muud lepingust tulenevad nõuded kokku
654.44 eurot, ülejäänu moodustab viivis.

Kostjate vastuväited vastutustundetu laenamisega seoses on otsitud ja põhjendamatud. Hageja on
laenu andmisel hinnanud nii tagatisvara väärtust kui kostjate maksevõimet. Kostjate tegelik
etteheide seisneb selles, et kui laenu tagatisvara realiseerimine ei võimalda kõiki lepingulisi
kohustusi täita, näitab see, et hageja on tagatisvara valesti hinnanud või laenulepingut ebapiisavalt
taganud, mistõttu peaks nimetatud riski kandma hageja või siis mõlemad pooled. Ka siis, kui
tagatisvara hinnalangus on tingitud muutustest kinnisvaraturul, on kogu riski jätmine kostjate kanda
ebaõiglane. Kohus sellise konseptsiooniga ei nõustu. Pooled sõlmisid 15.02.2008 laenulepingu,
mille kohaselt kohustub üks isik andma teisele rahasumma ehk laenu ja laenusaaja kohustub tagasi
maksma sama rahasumma ning tasuma majandustegevuses antud laenult intressi. Lepingu
ülesütlemise korral on kostjad kohustatud oma lepingulised kohustused täita olenemata sellest,
milline on tagatisvara realiseerimise tulem.

VÕS § 113 lg 1 järgi võib rahalise kohustuse täitmisega viivitamise korral nõuda võlgnikult viivist.
Sama paragrahvi lg 8 järgi võib viivist maksma kohustatud isik nõuda selle vähendamist vastavalt
VÕS § 162, mille järgi võib kohus viivist vähendada mõistliku suuruseni, kui viivis on
ebamõistlikult suur, arvestades eelkõige kohustuse täitmise ulatust kohustatud isiku poolt, teise
lepingupoole õigustatud huvi ja lepingupoolte majanduslikku seisundit. Kohus leiab, et kostjate
taotlus viivise vähendamiseks on asjaoludest tulenevalt põhjendatud. Kostjate kohustus on
põhinõude osas suures osas täidetud ning viivise kujunemise on muuhulgas põhjustanud poolte
vahel toimunud õiguslikud vaidlused. Kohtu hinnangul on mõistlik vähendada kostjatelt
väljamõistetavat viivist u poole võrra, s.o 8000 eurole.

TsMS § 162 lg 1 järgi kannab hagimenetluse kulud poolt, kelle kahjuks otsus tehti. Kuigi hagi
rahuldati seoses viivise vähendamisega osaliselt, ei pea kohus põhjendatuks sellest lähtuvalt
menetluskulude jaotust muuta ning menetluskulud kannavad kostjad solidaarselt. Hageja
menetluskulud koosnevad tasutud riigilõivust 1000 eurot, milline summa tuleb kostjatelt solidaarselt
välja mõista.



(allkirjastatud digitaalselt)

Anne Randjärv
kohtunik
4

                                  KOHTUMÄÄRUS
Kohus                               Tallinna Ringkonnakohus
Kohtukoosseis                       Ulvi Loonurm, Imbi Sidok-Toomsalu, Indrek Soots
Määruse tegemise aeg ja koht        18.01.2016, Tallinn
Tsiviilasja number                  2-15-19160
Kohtuasi                            Osaühingu Film hagi B Kohvik OÜ vastu sundtäitmise
                                    lubamatuks tunnistamiseks täiteasjas nr 027/2015/1558
Vaidlustatud lahend                 Harju Maakohtu 22.12.2015 määrus hagi menetlusse
                                    võtmisest keeldumise kohta
Kaebuse esitaja ja kaebuse liik     Osaühingu Film määruskaebus
Menetlusosaline ja tema             Hageja: Osaühing Film (rk 10755277);
esindaja                            Hageja lepinguline esindaja Marek Aunver

RESOLUTSIOON:
1. Jätta Harju Maakohtu 22.12.2015 määrus muutmata ja määruskaebus rahuldamata.
2. Jätta menetluskulud Osaühingu Film kanda.

Edasikaebamise kord ja selgitused
Määruse peale võib esitada määruskaebuse Riigikohtule 15 päeva jooksul määruse ärakirja
kättesaamisest alates. Hagimenetluses võib Riigikohtus menetlusosaline menetlustoiminguid teha
ning avaldusi ja taotlusi esitada üksnes vandeadvokaadi vahendusel. Menetlusosaline võib ise
esitada menetlusabi taotluse ja teise menetlusosalise kaebuse või taotluse kohta seisukohti ja
vastuväiteid. Menetlusabi taotluse esitamine ei peata seaduses sätestatud ega kohtu määratud
menetlustähtaja kulgemist. Seaduses sätestatud tähtaja järgimiseks peab menetlusabi taotleja
tegema tähtaja kestel ka menetlustoimingu, mille tegemiseks ta menetlusabi taotleb.

Asjaolud ja hageja nõue
1. Osaühing Film (hageja) esitas 19.12.2015 maakohtule hagi B Kohvik OÜ (kostja) vastu, milles
palus tunnistada sundtäitmine täiteasjas nr 027/2015/1558 lubamatuks ja täitemenetlus tühistada.
Ühes hagiga esitas hageja taotluse hagi tagamiseks, paludes peatada täitemenetluse
kohtumenetluse ajaks.

Kohtutäitur Risto Sepp algatas 12.10.2015 hageja suhtes täitemenetluse kostja avalduse ja
täitedokumendiks oleva 21.07.2015 jõustunud Harju Maakohtu 27.02.2015 otsuse tsiviilasjas nr
2-14-28464 alusel (täiteasi nr 027/2015/1558). Nõude sisuks oli menetluskulu 726 eurot.

Hageja leidis, et täitemenetlus on tema suhtes lubamatu, kuivõrd ta tasaarvestas nõude
24.07.2015. Kuna kostja üürnikuna hoidis hagejale kuuluvat üüripinda ilma õigusliku aluseta, siis
teavitas hageja teda korduvalt, et nõuab üüripinna ebaseadusliku valduse hoidmise eest
kompensatsiooni analoogselt üüripinna üürilepingule. Kostjal oli hageja ees võlgnevus perioodil
september 2014 kuni veebruar 2015 eest kokku 3900 eurot (5x780 eurot), samal perioodil kostja
poolt kasutatud kommunaalkulude eest 731 eurot 97 senti ning lisakulude eest seoses lukkude
vahetamisega 219 eurot 18 senti, signalisatsiooni taastamise eest 363 eurot 18 senti ja
transpordikulude eest 110 eurot 4 senti, st kokku 5324 eurot 73 senti.
                                                 2

Maakohtu määrus
2. Maakohus jättis tsiviilkohtumenetluse seadustiku (TsMS) § 371 lg 2 p 1 alusel hagi menetlusse
võtmata, sest hageja õiguste rikkumine ei ole hagi alusena toodud faktilistele asjaoludele
tuginedes võimalik, eeldades hageja faktiliste väidete õigsust.

Täitedokumendiks oli Harju Maakohtu 27.02.2015 otsus tsiviilasjas nr 2-14-28464, mille
kohaselt kohustus hageja tasuma kostjale menetluskulusid 726 eurot. Otsus jõustus 21.07.2015.

Maakohus leidis, viidates Riigikohtu 15.04.2015 lahendile nr 3-2-1-11-15, et kui
täitedokumendiks on kohtulahend, piirab sundtäitmise lubamatuks tunnistamise hagi esitamist
oluliselt täitemenetluse seadustiku (TMS) § 221 lg 2. TMS § 221 lg 2 eesmärk on takistada
olukorda, mil jõustunud kohtulahendiga lahendatud vaidlus avataks uuesti täitemenetluse käigus.
Jõustunud kohtulahendit on erandjuhtudel võimalik tühistada vaid teistmise kaudu TsMS § 702 jj
alusel.

TMS § 221 lg-s 1 nimetatud vastuväited on kohtulahendi puhul lubatud üksnes siis, kui alus,
millel need põhinevad, on tekkinud pärast kohtulahendi jõustumist. Tasaarvestuse kui
kujundusõigusliku vastuväite korral peab tasaarvestusolukord VÕS § 197 lg 1 mõttes olema
seega tekkinud pärast kohtulahendi jõustumist. Kui tasaarvestusolukord tekkis kohtumenetluse
ajal ja oli võimalik seal maksma panna, kuid seda ei tehtud, siis ei anna TMS § 221 lg 1 järgse
hagi esitamiseks alust asjaolu, et tasaarvestusavaldus tehakse pärast täitedokumendiks oleva
kohtulahendi jõustumist.

Hagis esile toodud asjaolud ei tekkinud pärast maakohtu 27.02.2015 otsust ja hageja oleks
saanud kohtuasja raames esile tuua, et tal oli tasaarvestatav nõue ajavahemiku september 2014
kuni veebruar 2015 kohta. Kuna kohus ei võtnud hagi menetlusse, ei lahendanud kohus ka hageja
taotlust tagada hagi.

Tulenevalt täitemenetluse seadustikust ei saanud maakohus menetleda hageja nõuet
täitemenetluse tühistamiseks.

Lisaks märkis kohus, et kohtuasjas riigilõivu tasumise kontrollimisel selgus, et riigilõiv 175 eurot
oli tasutud tsiviilasjas nr 2-15-16551.

Määruskaebus
3. Hageja palus määruse tühistada ja võtta hagi menetlusse ning tühistada täitemenetlus.

Kohus jättis hagi menetlusse võtmata TsMS § 371 lg 2 p 1 alusel. Kohus ei ole selgitanud ega
välja toonud asjaolusid, mille kohaselt ei ole hageja õiguste rikkumine hagi alusena toodud
faktilistele asjaoludele tuginedes võimalik.

Hagejalt oli kostja kasuks tsiviilasjas nr 2-14-28464 välja mõistetud menetluskulud. Sama
menetluse käigus teavitas hageja nii kohut kui kostjat korduvalt sellest, et kostja on hagejale
vaidlusaluse üüripinna omavolilise kasutamise eest võlgu 5 kuu üürisumma ning lisakulud.
Lisaks eeltoodule räägiti ringkonnakohtu istungil menetluskuludest ja kohtuistungi protokollis on
välja toodud samad summad, mis käesolevas tsiviilasjas.

Kuna kostja vähendas tsiviilasjas nr 2-14-28464 tasaarvelduse tulemusena oma võlgnevust
hageja ees menetluskulude ulatuses, siis on pahatahtlik ning alusetu sama summat hageja käest
kohtutäituri kaudu uuesti sisse nõuda. Lisaks tasaarveldatud menetluskuludele tekitab kostja
sellise pahatahtliku käitumisega hagejale lisakulusid kohtutäituri tasu ulatuses.
                                                3

Hageja ei ole esitanud vastuväiteid tsiviilasjas nr 2-14-28464 kohtuotsusega väljamõistetud
menetluskuludele, vaid vaidleb, et ühte ja sama menetluskulu ei ole kohane korduvalt sisse
nõuda. Hageja möönis kohtukulude väljamõistmist kostja kasuks ning tasus selle tasaarveldamise
korras, vähendades kostja võlgnevust väljamõistetud menetluskulude võrra. Maakohus on hagist
valesti aru saanud ning seetõttu tuginenud asjakohatule normile. Kui kohus oleks hinnanud kõiki
seisukohti ja tõendeid, tulnuks hagi rahuldada. Samuti oleks hagi sisulisel uurimisel selgunud, et
hagi aluseks olevad asjaolud on hilisemad kui tsiviilasja 2-14-28464 menetluses.

Edasine menetluse käik
4. Harju Maakohus jättis määruskaebuse rahuldamata ning edastas selle TsMS § 663 lg 5 alusel
läbivaatamiseks ja lahendamiseks Tallinna Ringkonnakohtule.

Ringkonnakohtu seisukoht
5. Ringkonnakohus, tutvunud määruskaebuse (millise kaebuse esitaja on ekslikult pealkirjastanud
apellatsioonkaebusena) ja tsiviilasja materjaliga, leiab, et TsMS § 659 ja § 657 lg 1 p 1 alusel
tuleb maakohtu määrus jätta muutmata ja määruskaebus rahuldamata. Maakohtu määrus on
seaduslik ja põhjendatud ning määruskaebuse väited ei anna alust selle muutmiseks.
Ringkonnakohus nõustub maakohtu määruse põhjendustega ning TsMS § 659 ja § 654 lg 6 järgi
ei korda neid.

Ringkonnakohus ei nõustu määruskaebuse väitega, mille kohaselt ei ole kohus selgitanud, miks
ta hagi menetlusse võtmisest keeldus. Maakohtu määrus on kooskõlas TsMS § 465 lg 2 p 8
nõuetega.

Praeguses asjas on täitedokumendiks, mille suhtes hageja soovib tunnistada sundtäitmist
lubamatuks, maakohtu 27.02.2015 otsus tsiviilasjas nr 2-14-28464 ja nõude sisuks kohtuotsusega
hagejalt väljamõistetud menetluskulu 726 eurot.

Vastuseks kaebuse väidetele märgib ringkonnakohus järgmist. Kui täitedokumendiks on
kohtulahend, piirab sundtäitmise lubamatuks tunnistamise hagi esitamist oluliselt TMS § 221 lg
2. Viidatud normi kohaselt on TMS § 221 lg-s 1 nimetatud vastuväited kohtulahendi puhul
lubatud üksnes siis, kui alus, millel need põhinevad, on tekkinud pärast kohtulahendi jõustumist.
Seega on antud asjas määravaks tuvastada, millal tekkis hagejal tasaarvestusolukord ja kas tal oli
võimalik sellele tugineda tsiviilasja nr 2-14-28464 menetluses.

Täitedokumendiks olevas 27.02.2015 kohtuotsuses tuvastas maakohus, et hageja üürivõla ja
kõrvalkulude nõue kostja vastu lõppes kostja poolt tehtud tasaarvestusega. Otsuse põhjendustel
jättis maakohus arvestamata hageja vastuväite kostja tasaarvestusavaldusele, kuna hageja ei
esitanud vastuväited kohtu poolt antud tähtajaks ega asja sisulisel arutamisel.

TsMS § 652 lg 1 p 2 ning lg 3 p 2 lubavad ringkonnakohtul võtta apellatsioonkaebuse
läbivaatamisel arvesse ja tuvastada ka neid asjaolusid ning hinnata tõendeid, mis jäid maakohtus
mh mõjuval põhjusel esitamata või hindamata. Ringkonnakohus jättis 19.06.2015 otsusega
hageja apellatsioonkaebuse rahuldamata, märkides otsuse p-s 26, et ringkonnakohus ei saa hageja
vastuväiteid kostja tasaarvestusele arvesse võtta, kuivõrd hageja ei esitanud ühtki arvestatavat
põhjust selle kohta, miks ta kostja poolt esitatud tasaarvestuse vastuväite ümberlükkamiseks
vajalikke asjaolusid esimese astme kohtule arutamiseks tähtaegselt ei esitanud. Veel märkis
ringkonnakohus, et hageja ei lisanud apellatsioonkaebusele maakohtus esitamata jäetud
võimalikke tõendeid ega taotlenud ringkonnakohtult kostja vastuväidete ümberlükkamiseks
täiendavate tõendite vastuvõtmist.
                                               4

Maakohus on õigesti selgitanud, et määrav ei ole tasaarvestusavalduse tegemise, vaid
tasaarvestusolukorra tekkimise aeg. Hageja poolt esile toodud asjaoludel tekkis tal
tasaarvestusolukord tsiviilasja nr 2-14-28464 menetluse ajal (hageja väitel ajavahemikus
september 2014 kuni veebruar 2015). Olukorras, kus hagejal puudusid objektiivsed takistused
oma vastuväidete esitamiseks kostja tasaarvestusavaldsusele, ei ole hagejal võimalik samadele
väidetele tuginedes esitada TMS § 221 lg 1 järgset hagi. Maakohtu määrus on seaduslik ja
piisavalt motiveeritud.

TsMS § 667 lg 3 kohaselt lahendab ringkonnakohus maakohtu määruse peale esitatud
määruskaebuse kirjalikus menetluses ja ei ole seotud kaebuse esitaja taotluse ja kaebuse
pealkirjastamisega.

Määruskaebuse rahuldamata jätmisel jäävad määruskaebuse menetluskulud kaebaja kanda.



/allkirjastatud digitaalselt/      /allkirjastatud digitaalselt/   /allkirjastatud digitaalselt/
Ulvi Loonurm                       Imbi Sidok-Toomsalu             Indrek Soots

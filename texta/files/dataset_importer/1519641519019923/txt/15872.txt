                                 TARTU HALDUSKOHUS
                                    Tartu kohtumaja
                             KOHTUOTSUS
                                 EESTI VABARIIGI NIMEL

Kohtuasja number            3-15-1647
Otsuse kuupäev              11. mai 2016
Kohtunik                    Kadri Palm
Kohtuasi                    XXi kaebus Politsei- ja Piirivalveameti 19. märtsi 2015 otsuse nr 4.2-
                            1/3730-4 tühistamiseks ja relvaloa väljastamise kohustamiseks
Menetlusosalised            Kaebaja – XX, lepinguline esindaja Liivi Tuus
                            Vastustaja – Politsei- ja Piirivalveamet, volitatud esindaja Peeter
                            Aleksašin
Asja läbivaatamine          Kirjalik menetlus

RESOLUTSIOON

1. Jätta XXi kaebus rahuldamata.
2. Jätta kummagi poole menetluskulud tema enda kanda.
3. Tagastada Politsei- ja Piirivalveametile XXi relvasoetamisloa taotluse toimik pärast
haldusasjas nr 3-15-1647 tehtud lõpliku kohtulahendi jõustumist.
EDASIKAEBAMISE KORD JA SELGITUSED


Otsuse peale võib Tartu Ringkonnakohtule esitada apellatsioonkaebuse 30 päeva jooksul otsuse
avalikult teatavakstegemisest arvates, s.o hiljemalt 10. juunil 2016.

Vastuseks esitatud apellatsioonkaebusele võib teine menetlusosaline esitada
vastuapellatsioonkaebuse 14 päeva jooksul apellatsioonkaebuse vastuapellatsioonkaebuse
esitajale kättetoimetamisest arvates või ülejäänud apellatsioonitähtaja jooksul, kui see on pikem
kui 14 päeva (HKMS § 184 lg 3).

Kui apellant soovib asja arutamist kohtuistungil, tuleb tal seda apellatsioonkaebuses märkida,
vastasel korral eeldatakse, et ta on nõus asja lahendamisega kirjalikus menetluses (HKMS § 182
lg 1 p 9). Kui menetlusosaline soovib apellatsioonkaebuse esitamiseks saada menetlusabi, tuleb
tal esitada ringkonnakohtule vastavasisuline taotlus. Menetlusabi taotluse esitamine ei peata
menetlustähtaja kulgemist (HKMS § 116 lg 5) ning apellatsioonitähtaja järgimiseks peab
menetlusabi taotleja tegema tähtaja kestel ka menetlustoimingu, mille tegemiseks ta
menetlusabi taotleb, eelkõige esitama apellatsioonkaebuse (HKMS § 116 lg 6).

ASJAOLUD JA MENETLUSE KÄIK
                                                                                        3-15-1647



1. XX esitas Politsei- ja Piirivalveametile (PPA) taotluse püstoli soetamisloa väljastamiseks
enese ja vara kaitse eesmärgil 3. detsembril 2013. PPA keeldus 19. märtsi 2015. a otsusega nr
4.2-1/3730-4 XXile tulirelva soetamisloa väljastamisest (tl-d 24-27). PPA juhindus otsust tehes
relvaseaduse (RelvS) § 36 lg 4 p-st 3 ja lg-st 5. PPA otsuse põhjendused olid kokkuvõtvalt
järgmised:

1) Relvaloa taotleja suhtes läbiviidud järelkontrolli ja põhjaliku kaalutluse tulemusena on
piisavalt alust asuda seisukohale, et XX on isik, kes võib käituda ettearvamatult. XXil on
probleeme alkoholiga, misjärel ei suuda ta ennast kontrollida. XX on korduvalt teavitanud
politseid temale kujutletavatest ohu ilmingutest, mida tegelikkuses ei ole aset leidnud.

2) Kuna XX ei ole võimeline teatud olukorras enda käitumist kontrollima, ei ole kindlustatud
ka relva ohutu hoidmine. Sellest johtuvalt võib ta panna ohtu enda ja teiste isikute elu ja tervise.
Oma senise käitumise ja eluviiside tõttu on XX sobimatu omama relvaluba. Mõeldamatu on
anda viimatinimetatud eriõigus isikule, kes näeb nähtusi või kuuleb hääli, mida faktiliselt ei
eksisteeri ning võib haarata sealjuures tulirelva.

3) Relvaloa keeldumise eesmärk on avaliku julgeoleku kaitse, samuti ohu ennetamine isikute
elule ja tervisele.

2. XX esitas PPA 19. märtsi 2015 otsuse peale vaide, mille PPA jättis 27. mai 2015
vaideotsusega nr 4.2-1/5868-2 rahuldamata (tl-d 28-29).

3. XX esitas 29. juunil 2015 Tallinna Halduskohtule kaebuse PPA 27. mai 2015 vaideotsuse
nr 4.2-1/5868-2 tühistamiseks ning PPA kohustamiseks rahuldama kaebaja taotlust püstoli
soetamiseks enese ja vara kaitse eesmärgil (tl-d 2-4).

4. Tallinna Halduskohus võttis 31. augusti 2015. a määrusega kaebuse menetlusse ning
määras vastustajaks PPA (tl 33).

5. PPA leidis 30. septembri 2015 vastuses Tallinna Halduskohtu 31. augusti 2015 määrusele,
et PPA 19. märtsi 2015 relvaloa väljastamise keeldumise otsuse nr 4.2-1/3730-4 vaidlustamise
korral peaks kaebuse lahendama Lõuna prefektuuri kui PPA piirkondliku struktuuriüksuse
asukoha halduskohus, s.o Tartu Halduskohus (tl-d 40-41).

6. Tallinna Halduskohus tühistas 14. oktoobri 2015. a määrusega Tallinna Halduskohtu
31. augusti 2015 määruse haldusasjas nr 3-15-1647 ning andis sama määrusega kaebuse
kohtualluvuse järgi üle Tartu Halduskohtule (tl 42).

7. Tartu Halduskohus jättis 10. novembri 2015. a määrusega kaebuse käiguta, andes
kaebajale tähtaja kaebuses esinevate puuduste kõrvaldamiseks (tl 47). Kaebaja pidi kohtule
täpsustama, kas ta jääb oma esialgselt esitatud nõude juurde ja vaidlustab vaid PPA 27. mai
2015 vaideotsust või ka PPA 19. märtsi 2015 otsust nr 4.2-1/3730-4. Sama määrusega kohustas
kohus kaebajat esitama kohtule volikirja originaaldokumendi.

8. Tartu Halduskohtusse saabus 27. novembril 2015 kaebuse puuduste kõrvaldamise avaldus,
milles kaebaja selgitab, et vaidlustab lisaks 27. mai 2015 vaideotsusele nr 4.2-1/5868-2 ka PPA
19. märtsi 2015 otsust nr 4.2-1/3730-4 ning avaldusele on lisatud volikirja originaaldokument

                                                 2
                                                                                     3-15-1647

(tl 57). Samas märkis kaebaja, et vaideotsus ei riku tema õigusi vaide esemest eraldiseisvalt ja
vaideotsuse tühistamine ei pruugi anda tema soovitud eesmärki.

9. Tartu Halduskohus võttis 4. detsembri 2015 määrusega kaebuse menetlusse ja tunnistas
vastustajaks PPA (tl 64). Kohus jõudis seisukohale, et vaidluse ese on vaid PPA 19. märtsi 2015
otsus nr 4.2-1/3730-4 tühistamisnõue ja relvaloa väljastamise kohustamisnõue. Kohus kohustas
vastustajat kaebusele vastama ning tegi pooltele kohustuseks esitada seisukoht asja arutamise
võimalikkuse kohta kirjalikus menetluses hiljemalt 28. detsembril 2015.

10. Vastustaja esitas 28. detsembril 2015 vastuse, milles ta andis nõusoleku asja
läbivaatamiseks kirjalikus menetluses (tl-d 67-68). Vastustaja palus jätta kaebuse rahuldamata
ja jätta menetluskulud kaebaja kanda.

11. Kaebaja esitas 21. märtsil 2016 kohtule täiendava seisukoha ja menetluskulude nimekirja
(tl-d 81-83).


MENETLUSOSALISTE SEISUKOHAD

12. Kaebaja on seisukohal, et tema suhtes on relva soetamisloa taotlus jäetud rahuldamata
alusetult, esitades kokkuvõtlikult järgmised põhjendused.

1) Kaebaja esitas relva soetamisloa taotluse seoses asjaoluga, et teda kahel korral rünnanud
Kalmer Tilgand vabanes 2014. a vanglast. Kuna eluohtlik rünne sama isiku poolt kaebaja suhtes
on olnud korduv, on oht kaebaja elule, tervisele ja tema varale reaalne.

2) Järjekordse ründe toimepanekuks ei pea ründe toimepanemise kohal tingimata elama.

3) Kaebaja on läbinud tervisekontrolli. Psühhiaater on andnud arvamuse, et kaebaja
kognitiivsed funktsioonid on häireteta ja tema alkoholi tarvitamine on remissioonis. RelvS § 36
lg 1 p-i 2 kohaselt ei anta soetamisluba ega relvaluba isikule, kes on raskekujulise
psüühikahäirega. Psühhiaater kaebajal raskekujulist psüühikahäiret diagnoosinud ei ole.

4) PPA otsusest ei nähtu, et kaebaja tarvitab aineid, mis on kantud narkootiliste või
psühhotroopsete ainete nimekirja.

5) Käesoleval ajal kaebaja enam kanget alkoholi ei tarvita, tarvitab vaid saunaõlut ja seda
sellisel määral, et ta ei ole ohtlik endale ega teda ümbritsevatele isikutele.

6) Kaebaja on PPA-le märkinud, et ta kavandanud relva hakata hoidma vastavat teenust osutava
isiku juures.

13. Vastustaja ei nõustu kaebusega ja vaidleb sellele vastu, esitades kokkuvõtvalt järgmised
põhjendused.

1) Väidetav oht kaebaja elule, tervisele ja varale on pigem oletuslik.

2) Kaebaja arutlused RelvS § 36 lg 1 p-des 1 ja 2 nimetatud asjaolude puudumise kohta on
asjakohatud, kuna PPA ei ole otsust tehes nendele sätetele tuginenud.


                                               3
                                                                                      3-15-1647

3) Relva hoidmine Tartus relvahoidmise teenust pakkuvas firmas ei ole relva hoiutingimuste
probleemi lahendus selleks ajaks, millal isik reaalselt Põlvamaal viibib.

4) Kaebajale relvaloa andmisest keeldumine on põhjendatud ja proportsionaalne, sest riik ei saa
lubada relvaloa andmist isikule, kelle usaldusväärsus ja seadusekuulekus ning ümbritseva
adekvaatne tajumine on natukenegi kaheldav.


KOHTU SEISUKOHT JA PÕHJENDUSED

14. Kaebaja on esitanud kaebuse PPA 19. märtsi 2015 otsuse nr 4.2-1/3730-4 tühistamiseks ja
relvaloa väljastamise kohustamiseks. Vaidlustatud otsusega keeldus vastustaja kaebajale
tulirelva soetamisloa väljastamisest.

15. Hinnanud poolte väiteid ja nende kinnituseks esitatud tõendeid kogumis ja vastastikkuses
seoses, leiab kohus, et esitatud kaebus on põhjendamata ja see tuleb jätta rahuldamata. Kohus
leiab, et PPA on lähtunud asjakohastest õigusaktidest ning teinud menetluses kogutud tõenditest
õiged järeldused. Kohus nõustub vastustaja põhjendustega ning halduskohtumenetluse
seadustiku (HKMS) § 165 lg 2 alusel neid kõiki ei korda, märkides kaebusele vastuseks
järgmist.

16. RelvS § 11 järgi kohaldatakse relvaseaduses ettenähtud haldusmenetlusele haldusmenetluse
seaduse sätteid, arvestades relvaseaduse erisusi. Haldusmenetluse seaduse (HMS) §-s 54
sätestatu kohaselt on haldusakt õiguspärane, kui ta on antud pädeva haldusorgani poolt andmise
hetkel kehtiva õiguse alusel ja sellega kooskõlas, proportsionaalne, kaalutlusvigadeta ning
vastab vorminõuetele. HMS § 56 lg 1 esimese lause järgi peab kirjalik haldusakt ja soodustava
haldusakti andmisest keeldumine olema kirjalikult põhjendatud. HMS § 56 lg 2 kohaselt tuleb
haldusakti põhjenduses märkida haldusakti andmise faktiline ja õiguslik alus, ning HMS § 56
lg 3 järgi tuleb kaalutlusõiguse alusel antud haldusakti põhjenduses märkida kaalutlused,
millest haldusorgan on haldusakti andmisel lähtunud. Riigikohus on oma praktikas järjekindlalt
väljendanud seisukohta, et kaalutlusotsuste puhul peab haldusakti põhjendus olema eriti
põhjalik, ning selgitanud, et kaalutluste väljatoomine haldusakti põhjendustes on oluline nii
haldusakti kohtuliku kontrolli tagamiseks kui ka haldusakti legitimeerimiseks adressaatide ja
puudutatud isikute silmis (vt Riigikohtu 29. novembri 2012. a otsus asjas nr 3-3-1-29-12, p 19).
Haldusakti põhjendus peab kohut veenma, et haldusorgan on diskretsiooni teostades arvestanud
kõiki olulisi asjaolusid ja huve ning et kaalumine on toimunud ratsionaalselt (vt Riigikohtu
20. oktoobri 2011. a otsus asjas nr 3-3-1-54-11, p 12).

17. RelvS § 32 lg 2 kohaselt annab soetamisluba selle omajale õiguse loal märgitud relvaliigi
hulka kuuluva relva soetamiseks, selle järgnevaks hoidmiseks ja edasitoimetamiseks kuni relva
registreerimiseni, samuti vastava laskemoona soetamiseks RelvS § 46 lg-s 5 nimetatud koguses.
Seega kui isikule ei anta relvasoetamisluba, puudub tal õigus relva soetada, hoida ja edasi
toimetada kuni selle registreerimiseni. Relvasoetamisloa andmisest keelduv PPA otsus on
koormav haldusakt.

18. PPA keeldus kaebajale soetamisluba andmast RelvS § 36 lg 4 p-i 3 alusel, mille kohaselt
võib loa andja keelduda soetamisloa ja relvaloa andmisest isikule, kes enda või teise isiku
turvalisust ohustava eluviisi või käitumise tõttu on sobimatu antud liiki relva soetama ja omama.
Seega on RelvS § 36 lg 4 p 3 diskretsiooniline alus relvasoetamisloa andmisest keeldumiseks,
mis eeldab, et PPA hindaks kaebaja käitumist ja eluviisi ning kaaluks, kas see on tema enda või

                                               4
                                                                                        3-15-1647

teiste isikute turvalisust sedavõrd ohustav, et on õigustatud soetamisloa andmisest keeldumine.
RelvS § 36 lg 4 p 3 eesmärk on kaitsta inimeste turvalisust, tervist ja elu. Teiselt poolt vastandub
aga kaebaja vaba eneseteostuse õigus, mille hulka kuulub ka relva soetamine enese ja vara
kaitseks või jahipidamiseks.

19. Kohus leiab, et RelvS § 36 lg 4 p 3 kohaldamist on haldusaktis piisavalt põhjendatud.
Vaidlustatud otsuse õiguspärasuse seisukohalt ei oma tähtsust asjaolu, et kaebaja elukaaslane
on 7. jaanuaril 2016 saatnud kaebaja lepingulisele esindajale kinnituskirja, et kaebajal ei ole
alkoholiprobleeme olnud alates 2013. aastast või et XX on 5. jaanuaril 2016 rünnanud XX ja
10. detsembril 2015 XX (tl-d 81p, 85), sest haldusakti õiguspärasust hindab kohus haldusakti
andmise aja seisuga (HKMS § 158 lg 2). PPA 19. märtsi 2015. a otsuse tegemise järgselt
teatavaks saanud asjaoludega ja toimunud sündmustega ei saa otsust tagasiulatuvalt põhistada.
Seetõttu ei saa arvestada ka perearsti 17. veebruaril 2016 väljaantud tervisetõendit või
psühhiaatri 20. jaanuari 2016. a tõendit nr 3676 (tl-d 82, 89-90).

20. PPA leidis, et relvaloa taotleja suhtes läbiviidud järelevalvekontrolli ja põhjaliku kaalutluse
tulemusena on piisavalt alust asuda seisukohale, et kaebaja on isik, kes võib käituda
ettearvamatult. Kaebajal on probleeme alkoholiga, misjärel ta ei suuda ennast kontrollida.
Kaebaja on korduvalt teavitanud politseid temale kujutletavatest ohu ilmingutest, mida
tegelikkuses aset ei ole leidnud. Seejuures viitas PPA ühele 2007. a juhtumile, mil kaebaja
teavitas politseid sellest, et maja juures on kahtlane sõiduk, kus on maskides mehed, kes tahavad
teda tappa. Politsei saabudes leidsid ametnikud, et kaebaja on joobes, misjärel toimetati ta
kainenema. Ühtlasi ei tuvastanud politsei kohapeal mingisuguseid maskides mehi. Teise
juhtumi puhul on politsei viidanud 2011. a oktoobrikuu sündmustele, mil kaebaja korduvalt
avaldas, et kuuleb kedagi akna taga kolistamas, ja teatas, et tema elamusse tahetakse sisse
murda. Patrull kontrollis kohapeal maja ümbrust, kuid kedagi ei leidnud. Samuti ei olnud
midagi lõhutud. Kaebajal tuvastati joove. Kohale kutsuti kiirabi, kes kaebaja ravimitega maha
rahustas. Kaebaja ei ole selliseid sündmuseid eitanud, kuid leiab, et väljakutsed on olnud
tingitud sellest, et kaebaja on olnud 2003. ja 2007. aastal kuriteoohver. Samuti leiab kaebaja, et
PPA-l puudub alus teha kaebaja suhtes järeldusi pärast 2011. aastat. Kohus sellega ei nõustu.
Kohus möönab, et vaidlusaluse otsuse tegemise ajaks oli neist intsidentidest möödunud juba
mitu aastat, samas jäi ka 2007 ja 2011. a juhtumi vahele peaaegu neli aastat. Kaebaja tunnistab
ka ise, et 2003. ja 2007. a kuriteod mõjutasid teda veel 2011. aastal.

21. Asja materjalidest nähtub, et PPA Lõuna prefektuuri Põlva politseijaoskonna Räpina
konstaablijaoskonna piirkonnavanem R. Sau teostas 8. aprillil 2014 kaebaja suhtes eelkontrolli
ning tegi kindlaks, et isikul on varasemalt olnud pidevalt probleeme seoses alkoholi
kuritarvitamisega (relvasoetamisloa taotluse toimik, tl 6). PPA Lääne prefektuuri Kuressaare
politseijaoskonna piirkonnavanem H. Peegel kontrollis 29. aprillil 2014 kaebaja eluviisi ja
relvahoiutingimusi tema elukohas XXX ning tuvastas, et isikul on probleeme alkoholiga ja
sellest tekkinud probleeme elukaaslasega ning relvahoiutingimused puuduvad
(relvasoetamisloa taotluse toimik, tl 9). PPA Lõuna prefektuuri Põlva politseijaoskonna
ennetus- ja menetlustalituse piirkonnavanem K. Satsi teostas 12. märtsil 2015 uuesti
eelkontrolli kaebaja poolt näidatud aadressil XXX ning ei pidanud mõistlikuks, et isik omaks
tulirelva, kuna see võib kujutada ohtu temale endale (relvasoetamisloa taotluse toimik, tl 17).
Politsei ühtse andmebaasi väljavõttest tulenevalt on kaebaja korduvalt sattunud peretülisse,
teinud politseile valeväljakutseid ning osutunud kannatanuks kriminaalkuriteos (tl 68).

22. Kohus nõustub vastustajaga, et kuna kaebaja ei ole võimeline teatud olukordades enda
käitumist kontrollima, ei ole kindlustatud ka relva ohutu hoidmine. Sellest johtuvalt võib ta

                                                 5
                                                                                       3-15-1647

panna ohtu enda ja teiste isikute elu ja tervise. Mõeldamatu on anda relvasoetamisluba isikule,
kes näeb nähtusi või kuuleb hääli, mida faktiliselt ei eksisteeri, ning võib haarata sealjuures
tulirelva.

23. Vastustaja on keeldumisel kaalunud ka asjaolu, et kaebaja oli tööandja iseloomustuse tõttu
aastatel 2012 ja 2013 täpne, kohusetundlik, hoolas ja temaga probleeme ei esinenud. PPA on
aga leidnud, et kevadkülvi viljaveol hoolas autojuht võis kaebaja olla, aga see ei tee olematuks
kaebaja kohta politsei ühtses infosüsteemis talletatud eluviisi iseloomustavaid faktipõhiseid
andmeid tema alkoholi pruukimise ja sellest tulenevate tagajärgede kohta. Kohus peab neid
kaalutlusi asjakohasteks.

24. Vaidemenetluse käigus viidi läbi täiendav põhjalik isiku taustakontroll, mis kinnitas PPA
keelduvas haldusotsuses välja toodud ja politsei infosüsteemis registreeritud taotlejaga seotud
sündmuseid. Alkoholi liigtarvitamisest tingitud meelesõgeduses on taotleja korduvalt toime
pannud politsei sekkumist nõudvaid tegusid. PPA leiab, et viimasest politseis registreeritud
taotlejaga seotud alkoholijoobes intsidendist ei ole möödunud piisavalt aega, et politsei
haldusorganina saaks olla täiesti kindel, et lähitulevikus analoogseid juhtumeid ei esineks.
Kohus nõustub vastustajaga.

25. Kaebaja on palunud kohtuotsuse tegemisel võtta arvesse asjaolu, et PPA on vaideotsuse
tegemisel rikkunud menetlusnõudeid. Kohtule jääb selline kaebaja seisukoht arusaamatuks.
Kohus on 10. novembri 2015. a määruses palunud kaebajal selgitada, kas ta jääb esialgselt
esitatud nõude juurde ja vaidlustab vaid 27. mai 2015. a vaideotsust. Kaebaja on 27. novembril
2015 esitatud kaebuse täienduse p-s 1.2. küll selgitanud, et vaidlustab lisaks vaideotsusele ka
PPA 19. märtsi 2015. a otsuse, kuid on siis p-s 2 leidnud, et vaideotsus ei riku tema õigusi vaide
esemest eraldiseisvalt ja vaideotsuse tühistamine ei pruugi anda tema soovitud eesmärki.
Kaebaja on seejuures eraldi rõhutanud (märgitud paksus trükis), et kaebaja vaidlustab PPA
19. märtsi 2015. a otsuse. Seejärel on kohus 4. detsembril 2015 võtnud kaebuse menetlusse vaid
PPA 19. märtsi 2015. a otsuse tühistamise ja relvaloa väljastamise kohustamise nõudes. Kohus
selgitas, miks ta leiab, et praeguse vaidluse esemeks ei ole enam vaideotsus. Seetõttu leiab
kohus, et kaebaja seisukohad vaideotsusega seonduvalt ei ole käesoleva vaidluse lahendamisel
asjakohased.

26. Kaebaja leiab, et tema osas puuduvad RelvS § 36 lg 1 p-des 1 ja 2 sätestatud füüsilisele
isikule soetamisloa ja relvaloa andmist välistavad asjaolud – narkootiliste ja psühhotroopsete
ainete kasutamisest tingitud psüühika- või käitumishäire ja raskekujulise psüühikahäire. Kohus
nõustub vastustajaga, et vaidlusaluses otsuses ei ole keeldumise puhul tuginetud nendele
alustele, mistõttu on arutlused RelvS § 36 lg 1 p-des 1 ja 2 nimetatud asjaolude puudumise
kohta asjakohatud.

27. Vaidlusalusest otsusest nähtub nii RelvS § 36 lg 4 p-i 3 kohaldamise faktiline alus, kui ka
piisavaid kaalutlusi veendumaks, et kaalutlusõigust on teostatud õiguspäraselt ning et otsus on
proportsionaalne. Kohus nõustub vastustajaga, et riik ei saa lubada relvaloa andmist isikule,
kelle usaldusväärsus ning ümbritseva adekvaatne tajumine on kaheldav.

28. Lisaks tühistamisnõudele on kaebaja esitanud ka relvasoetamisloa väljastamisele suunatud
kohustamisnõude, mis seostub otseselt vaidlustatud haldusaktiga.

29. Riigivastutuse seaduse § 6 lg 1 sätestab, et isik võib nõuda haldusakti andmist või toimingu
sooritamist, kui avaliku võimu kandja on kohustatud haldusakti andma või toimingu sooritama

                                                6
                                                                                   3-15-1647

ja see puudutab isiku õigusi. Kohustamisnõude rahuldamise eelduseks on haldusakti või
toimingu õigusvastasus (Riigikohtu halduskolleegiumi otsus kohtuasjas nr 3-3-1-62-09, p 11).
Kohus põhjendas eelnevates punktides, miks vaidlustatud otsus on õiguspärane. Seega jääb
rahuldamata ka kaebaja kohustamisnõue.

30. HKMS § 108 lg 1 kohaselt kannab menetluskulud pool, kelle kahjuks otsus tehti. HKMS
§ 109 lg 1 sätestab, et menetluskulude väljamõistmiseks esitatakse kohtule enne kohtuvaidlusi
menetluskulude nimekiri ja kuludokumendid. Kuludokumentide ja menetluskulude nimekirja
esitamata jätmise korral menetluskulusid välja ei mõisteta. Vastustaja ei ole kohtule
kuludokumente ja menetluskulude nimekirja esitanud, mistõttu jäävad menetluskulud poolte
endi kanda.

31. PPA esitas 28. detsembril 2015 kohtule kaebaja relvasoetamisloa taotluse toimiku 40 lehel,
paludes vajaduse möödumisel toimik PPA Lõuna prefektuurile tagastada (tl-d 68p, 70). Kohus
leiab, et toimikut ei saa PPA-le tagastada enne, kui käesolevas asjas on lahend jõustunud.


(allkirjastatud digitaalselt)
Kadri Palm
kohtunik




                                              7

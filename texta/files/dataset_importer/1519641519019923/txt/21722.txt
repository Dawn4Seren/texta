                                                                          Tsiviilasi nr 2-16-595




                                KOHTUMÄÄRUS

 Kohus                              Tallinna Ringkonnakohus

 Kohtuasja number                   Tsiviilasi 2-16-595

 Määruse tegemise aeg ja koht       09.03.2016.a, Tallinn

 Kohtukoosseis                      Krista Kirspuu, Ulvi Loonurm, Kaupo Paal

 Kohtuasi                           Osaühingu Rovigo Grupp äriregistrist kustutamine

 Vaidlustatud kohtulahend           Tartu Maakohtu registriosakonna 05.06.2015.a
                                    kandemäärus äriühingu registrist kustutamiseks

 Kaebuse esitaja ja kaebuse liik Osaühingu Rovigo Grupp määruskaebus

 Menetlusosalised     ja    nende Puudutatud isik (määruskaebuse esitaja): Osaühing
 esindajad                        Rovigo Grupp (registrikood 10955384), seaduslik
                                  esindaja juhatuse liige Anu Koppa

 Menetluse liik                     Kirjalik menetlus

Resolutsioon:
     1. Tühistada Tartu Maakohtu 05.06.2015.a määrus ja saata asi uueks
         lahendamiseks Tartu Maakohtu registriosakonnale.
     2. Rahuldada Osaühingu Rovigo Grupp’i määruskaebus osaliselt.
     3. Määruse peale võib Riigikohtule esitada määruskaebuse 15 päeva jooksul
         määruse ärakirja kättesaamisest alates.
Asjaolud
1.      Tartu Maakohtu registriosakond tegi 05.06.2015.a määruse, millega kustutas
puudutatud isiku äriregistrist ning määras teha äriregistri registrikaardile kustutamise kanne
äriseadustiku (ÄS) § 60 lg 3 alusel. Määruse kohaselt tegi registripidaja kindlaks, et puudutatud
isik ei ole kuue kuu jooksul hoiatuse tegemisest esitanud registripidajale nõutud 2011.a ja
2012.a majandusaasta aruandeid ega esitanud registripidajale mõjuvat põhjust, mis takistab tal
nõutud aruandeid esitamast. 20.05.2015.a tegi registripidaja järelepärimise Maksu- ja
Tolliametile nõusoleku saamiseks ühingu registrist kustutamiseks. Maksu- ja Tolliametit saab
lugeda ühingu registrist kustutamisega nõus olevaks, kuna ühingu registrist kustutamisele vastu
ei vaieldud.

2.     Puudutatud isik esitas 27.07.2015.a määruskaebuse maakohtu kandemääruse peale,
paludes see tühistada ning ennistada või pikendada hoiatusmääruses antud majandusaasta


                                                                                            1(3)
                                                                         Tsiviilasi nr 2-16-595

aruande esitamise tähtaega. Määruskaebuse kohaselt ei ole puudutatud isik saanud määruses
nimetatud hoiatusi, ei posti ega meili teel. Majandusaasta aruanded on jäänud esitamata
inimlikel põhjustel, mida ei ole mõistlik siinkohal välja tuua. Majandustegevus on toimunud,
käibemaksu on äriühing riigile igakuiselt tasunud, kuid äriühing ei ole, tulenevalt käibe
väiksusest ja vahendite puudusest, otsinud abi majandusaasta aruande koostamiseks. Pärast
kandemääruse kättesaamist 26.06.2015.a on puudutatud isik astunud samme selleks, et leida
tekkinud halvale olukorrale lahendus, kuid ühe kuu jooksul ei olnud võimalik olukorda
lahendada. Arvestades eeltoodut, leidis määruskaebuse esitaja, et kandemäärus kustutada
puudutatud isik äriregistrist ja teha äriregistri registrikaardile kustutamise kanne ei täida
seaduse soovitud eesmärki. ÄS § 60 eesmärk on lihtsustada selliste äriühingute, kes reaalselt ei
tegutse, registrist kustutamise korda, kuid käesolevas vaidluses kirjeldatud olukorras osaühingu
registrist kustutamine ei ole kooskõlas eeltoodud eesmärgiga. Tegutseva äriühingu registrist
kustutamisel jääksid lahendamata osaühingu vara ja kohustustega seotud küsimused.

3.     20.10.2015.a kirjaga andis kohus puudutatud isikule täiendava tähtaja puuduvate
majandusaasta aruannete esitamiseks kuni 10.11.2015. Kohus hoiatas, et aruannete esitamata
jätmise korral jätkab registripidaja kustutamise menetlust.

4.     Maakohus võttis määruskaebuse menetlusse, jättis selle rahuldamata ja edastas
läbivaatamiseks Tallinna Ringkonnakohtule.

Määruse põhjendused
5.      Tallinna Ringkonnakohus, tutvunud tsiviilasja materjalidega, leiab, et Tartu Maakohtu
05.06.2015.a määrus tuleb menetlusõiguse normi olulise rikkumise tõttu tühistada ja asi saata
uueks lahendamiseks Tartu Maakohtu registriosakonnale (TsMS § 656 lg 1 p 5). Määruskaebus
tuleb seega osaliselt rahuldada.

6.      ÄS § 22 lg 4 kohaselt toimub registripidajale esitatud dokumentide menetlemine ja
määruste tegemine TsMS-is registrimenetlusele sätestatud korras, kui käesolevast seadustikust
ei tulene teisiti. TsMS § 463 lg 2 koosmõjus TsMS § 436 lg-ga 1 peab määrus olema seaduslik
ja põhjendatud. Kirjalikus määruses, sh kandemääruses registrist kustutamiseks peavad TsMS
§ 465 lg 2 p 8 kohaselt olema põhjendused, mille alusel kohus järeldusteni jõudis, samuti
õigusaktid, millest kohus juhindus. Käesoleval juhul ei ole maakohus määrust olulises ulatuses
põhjendatud ja ringkonnakohtul ei ole võimalik puudust kõrvaldada.

7.      Äriühingu majandusaasta aruande esitamata jätmise tõttu registrist kustutamise
formaalsed ja materiaalsed eeldused on sätestatud ÄS §-des 59 ja 60. Ilma nendes sätetes
märgitud protseduuri läbimata ei ole kohtul õigust äriühingut äriregistrist kustutada. Maakohus
on nimetatud sätetele küll üldsõnaliselt viidanud ning määrusest nähtub maakohtu väide, et
nimetatud eeldused on täidetud, kuid määruses puuduvad põhjendused selles osas, kas
äriühingu registrist kustutamise eeldused on täidetud või mitte ja välja ei ole toodud väidete
aluseks olevaid konkreetseid asjaolusid. Muuhulgas ei nähtu määrusest kas, millisel viisil ja
millal edastati puudutatud isikule registrist kustutamise hoiatus ning mis tähtaeg puudutatud
isikule määrati. Määruskaebuse kohaselt ei ole puudutatud isik hoiatust kätte saanud. Samuti ei
nähtu määrusest, kas ja millal avaldati teade väljaandes Ametlikud Teadaanded majandusaasta
aruande esitamata jätmise kohta koos hoiatusega ja viitega, et vastasel korral võidakse äriühing
registrist kustutada likvideerimismenetluseta. Ringkonnakohus peab määruskaebuse alusel
kontrollima maakohtu määruse seaduslikkust, kuid käesoleval juhul ei ole seda võimalik teha,
kuna maakohus ei ole nõuetekohaselt toonud välja ega tuvastanud asja lahendamiseks olulisi
asjaolusid ja eelduseid. Eelnimetatud asjaolusid ei nähtu ka toimiku materjalidest, kuna


                                                                                           2(3)
                                                                              Tsiviilasi nr 2-16-595

toimikus puuduvad sellekohased dokumendid. Maakohus ei ole äriühingu registrist kustutamise
eelduseks olevaid asjaolusid tuvastanud ega järeldusi teinud. Kuigi maakohus on esitanud
üldsõnalised järeldused, et kõik eeldused on täidetud, ei saa ringkonnakohus sellistele
üldsõnalistele väidetele tugineda, sest ringkonnakohus peab saama määruse põhjendustest
lähtuvalt kontrollida, kuidas maakohus määruses olevatele järeldustele jõudis. Samuti on
oluline, et kõik järelduste kontrollimist võimaldavad asjaolud ja dokumenteerimised oleksid
nähtuvad ja kajastatud ka toimikus.

8.      Eespool toodust tulenevalt tuleb vaidlustatud määrus tühistada ja saata tsiviilasi uueks
menetlemiseks maakohtu registriosakonnale. Asja uue menetlemise käigus saab maakohtu
registriosakond koostada toimiku, mis sisaldab kõiki asja lahendamise eelduseks olevaid
vajalikke asjaolusid. Samuti tuleb maakohtul uues määruses tuvastada kõik äriühingu
sundlõpetamise eelduseks olevad asjaolud selliselt, et lõpetamise eelduste täitmine on määruse
põhjenduste alusel kontrollitav.


        Krista Kirspuu                  Ulvi Loonurm                    Kaupo Paal
/allkirjastatud digitaalselt/   /allkirjastatud digitaalselt/   /allkirjastatud digitaalselt/




                                                                                                3(3)

                                                                             2-16-107308




                      KOHTUMÄÄRUS
Kohus                              Pärnu Maakohus
Kohtunik                           Tambet Grauberg
Kohtujurist                        Eneli Kivi
Määruse tegemise aeg ja koht       30. juuni 2016.a, Pärnu kohtumaja
Tsiviilasja number                 2-16-107308
Tsiviilasi                         L.H. hagi Baltmerk OÜ vastu võla nõudes
Menetlusosalised ja nende          Hageja: L.H., isikukood xxxxxxxxxxx;             elukoht:
esindajad                          Xxxxxxxxxxx; e-post: xxxxxxxxxxx
                                   Kostja: Baltmerk OÜ, registrikood 12164008; asukoht:
                                   Linavästriku tee 7, Papsaare küla, 88317 Audru vald, Pärnu
                                   maakond
                                   Kostja seaduslik esindaja: Terje Tänav, Linavästriku tee 7,
                                   Papsaare küla, 88317 Audru vald, Pärnu maakond
                                   Kostja lepinguline esindaja: Monika Meerents; e-post:
                                   monika@munga.ee
Menetlustoiming                    Kompromissi kinnitamine, menetluse lõpetamine

RESOLUTSIOON
1. Kinnitada L.H. ja Baltmerk OÜ 29.06.2016.a kohtule esitatud kirjalik kompromissileping
    alljärgnevalt:
1.1 Baltmerk OÜ tasub L.H.le 580 eurot hiljemalt 15. augustiks 2016.a. Vastavalt poolte
    kokkuleppele tasub Baltmerk OÜ eelnimetatud summast hiljemalt 15. juuliks 2016.a 250
    eurot.
1.2 Baltmerk OÜ tasub punktis 1.1 nimetatud summa L.H. arvelduskontole
    EE811010010158678018 selgitusega „Tasumine vastavalt kompromisslepingule ts asjas
    nr 2-16-107308“.
1.3 Pooled lepivad kokku, et kui Baltmerk OÜ ei tasu punktis 1.1 nimetatud summat (580
    eurot) hiljemalt 15. augustiks 2016.a, on L.H.l õigus alates 16. augustist 2016.a esitada
    kompromisslepingut kinnitav kohtumäärus täitmiseks kohtutäiturile.
2. Lõpetada käesolevas tsiviilasjas menetlus seoses poolte vahel sõlmitud kompromissi
    kinnitamisega.
3. Hageja kinnitab, et käesoleva kompromissi kinnitamise järel puuduvad temal muud
    varalised või mitte varalised nõuded kostja vastu, mis võisid tuleneda antud hagi esemest.
4. Pooled kinnitavad, et nad on teadlikud TsMS § 430 lg-s 2 sätestatud asjaoludest ja §-s
    432 sätestatud menetluse lõpetamise tagajärgedest.
5. Tagastada L.H.le pool hagiavalduse esitamisel tasutud riigilõivust, so 87,50
    (kaheksakümmend seitse eurot ja 50 senti) eurot.

                                                                                        1
                                                                                    2-16-107308

 6. Edastada määrus menetlusosalistele ja täitmiseks Pärnu Maakohtule ½ riigilõivu
    tagastamiseks.

Menetluskulude jaotus
Käesolevas kompromissis nimetamata menetluskulud jäävad poolte enda kanda.

Edasikaebamise kord

Poolte kokkuleppel ei ole käesolev määrus edasikaevatav.

Asjaolud, menetluse käik

L.H. esitas 4.04.2016 Pärnu Maakohtule maksekäsu kiirmenetluse avalduse võlgnikult 818,02 euro
saamiseks. Kohus tegi 6.04.2016 võlgnikule makseettepaneku, mis on kätte toimetatud 6.04.2016
aadressil baltmerk@hot.ee. Võlgnik Baltmerk OÜ esitas 20.04.2016 nõudele vastuväite. 03.05.a
määrusega lõpetati maksekäsu kiirmenetlus ja anti L.H. nõue Baltmerk OÜ vastu võla nõudes üle
Pärnu Maakohtule menetluse jätkamiseks hagimenetluses, kuna kostja esitas makseettepanekule
vastuväite. Pärnu Maakohus kohustas 03.05.2016.a määrusega hagejat esitama nõuetekohast
hagiavaldust.
L.H. esitas 18.05.2016.a Pärnu Maakohtule hagiavalduse, mille kohaselt hageja ja kostja sõlmisid
18.11.2014. a äriruumi üürilepingu, asukohaga Tallinna mnt17, Pärnu. Korralise kontrolli käigus,
11.01.2016.a, avastas hageja, et rendiruumide köögis oli küte välja lülitatud ning veetorud ja WC
pott läbi külmunud. Hiljem avastas hageja, et veekulu mõõtja ja köögikraani survevoolik olid
külmunud lõhki. Rendiruumide köögi remont oli tehtud 2009. a sügisel: veetorustik paigaldati
kipslae taha, vahtplastist toru isolatsioon 30. cm isovervilla sees. Kostja palus suuliselt ühte kuud
veeavarii tagajärgede kõrvaldamiseks. 18.02.2016. a saatis kostja e-maili, et kostja ei saa remonti
teha. 20.02.2016. a saatis hageja kostjale e-postiga digitaalselt allkirjastatud garantiikirja
allakirjutamiseks. 21.02.2016.a vastas kostja hagejale e-posti teel, et ei saa allkirjastada dokumenti,
kuna digitaalselt allkirjastatud teatis ei avane. 22.02.2016.a kohtus hageja, kinnisvaraeksperdi Arne
Pentiga ja kostjaga Tallinna mnt 17 üüriruumides. Kinnisvaraeksperdi juuresolekul lepiti kokku, et
kõik kohal olevad isikud kohtuvad taas ühe nädala pärast üüriruumides, nädala jooksul peab kostja
hageja juuresolekul likvideerima veeavarii tagajärjed, teostama veetoru ja lae remondi ning kostja
tasub jaanuari ja veebruari üüritasu ja jooksvad kulud. 29.02.2016.a läks hageja koos
kinnisvaraeksperdiga üüriruumidesse. Äriruumide köögi laes oli tehtud ava 50x50 cm ning oli näha
lõhki külmunud toru. Kostja tasus hagejale kommunaalkulud, kuid jättis tasumata üüritasu jaanuari
ja veebruari kuu eest. 5.03.2016. a avastas hageja, et üüriruumid olid osaliselt vabastatud –
müügisaal oli vabastatud, kuid laoruumid kostja kaupa täis. 26.03.2016. a vabastas kostja
üüriruumid, pani võtmed laua peale ja kadus. Ruumide üleandmist hagejale ei toimunud.
Hageja nõuab kostjalt välja üürilepingu alusel üüritasud jaanuari ja veebruari eest kokku 520 eurot,
viivis ajavahemikus 21.01.2016 - 17.05.2016 153.40 eurot ning viivis ajavahemikus 21.02.2016 -
17.05.2016 113.10 eurot ning elektrienergia tasu veebruari kuu eest 60.52 eurot. Lisaks taotleb
hageja menetluskulude välja mõistmist kostjalt.

Pärnu Maakohus võttis 18.05.2016.a L.H. hagiavalduse menetlusse ning kohustas kostjat esitama
vastus hagiavaldusele. Baltmerk OÜ esitas 15.06.2016.a vastuse hagiavaldusele, milles kostja
teatas, et hagi ei tunnista. Kostja leiab, et on vaidlus võimalik ja mõistlik lahendada poolte
kompromissiga. Kohus tegi 16.06.2016.a pooltele ettepaneku kompromissi sõlmimiseks.
Pooled esitasid 29.06.2016.a kompromisslepingu.

Kompromissleping


                                                                                                 2
                                                                                 2-16-107308

1.     Baltmerk OÜ tasub L.H.le 580 eurot hiljemalt 15. augustiks 2016. a. Vastavalt poolte
kokkuleppele tasub Baltmerk OÜ eelnimetatud summast hiljemalt 15. juuliks 2016. a 250 eurot.
2.     Baltmerk OÜ tasub punktis 1 nimetatud summa L.H. arvelduskontole
EE811010010158678018 selgitusega „Tasumine vastavalt kompromisslepingule ts asjas nr 2-
16-107308“.
3.     Pooled lepivad kokku, et kui Baltmerk OÜ ei tasu punktis 1 nimetatud summat (580
eurot) hiljemalt 15. augustiks 2016. a, on L.H.’l õigus alates 16. augustist 2016. a esitada
kompromisslepingut kinnitav kohtumäärus täitmiseks kohtutäiturile.
4.     Menetluskulud jäävad poolte enda kanda.

Hageja kinnitab, et käesoleva kompromissi kinnitamise järel puuduvad temal muud varalised
või mitte varalised nõuded kostja vastu, mis võisid tuleneda antud hagi esemest.
Pooled kinnitavad, et nad on teadlikud TsMS § 430 lg-s 2 sätestatud asjaoludest ja §-s 432
sätestatud menetluse lõpetamise tagajärgedest.
Pooled nõustuvad sellega, et kohus lõpetab menetluse kirjalikus menetluses kohtuistungit
pidamata.
Pooled loobuvad edasikaebamise õigusest kohtumäärusele, millega käesolev kompromiss
kinnitatakse.
Vastavalt TsMS § 150 lg 2 p-le 1 palub L.H. kohtul tagastada ½ tasutud riigilõivust ehk 87,50
eurot vastavalt hagiavaldusele lisatud riigilõivu tasumise maksekorraldusel näidatud
andmetele..

KOHTU SEISUKOHT

Kohus olles tutvunud asja materjalidega ja avaldatud kompromissiga leiab, et arvestades
menetlusökonoomika põhimõtet, võib poolte sõlmitud kompromissi kinnitada ja menetluse
lõpetada.

TsMS § 428 lg 1 p 4 kohaselt lõpetab kohus menetluse otsust tegemata, kui pooled on sõlminud
kompromissi ja kohus kinnitab selle. TsMS § 430 lg 1 ja 2 sätestavad, et pooled võivad
menetluse kuni hagi kohta tehtud lahendi jõustumiseni lõpetada kompromissiga. Kohus
kinnitab kompromissi määrusega, millega ühtlasi lõpetab asja menetluse. Kompromissi
kinnitamise     määruses   märgitakse     kompromissi      tingimused.     Pooled    esitavad
kompromissilepingu allkirjastatuna kohtule või avaldavad kompromissi kohtule protokolli
kandmiseks. Hageja lepingulise esindaja ja kostja vahel kirjalikult sõlmitud kompromiss on
esitatud kohtule 29.06.2016.a, mille kohaselt on pooled jõudnud kokkuleppele võlgnevuse
tasumises osas.

Vastavalt TsMS § 430 lg-le 3 ei kinnita kohus kompromissi, kui see on vastuolus heade
kommetega või seadusega või rikub olulist avalikku huvi või kui kompromissi ei ole võimalik
täita. Kohus ei ole kompromissiga seotud ega pea seda kinnitama perekonnaasjas.

Pooled kinnitasid kompromisslepingus, et soovivad menetluse käesolevas asjas lõpetada
kompromissiga vastavalt TsMS § 430 lg-le 1. Kohus leiab, et kompromissi kinnitamist
välistavaid asjaolusid käesolevas asjas ei esine. Eeltoodust tulenevalt kohus kinnitab
kompromissi selles toodud tingimustel ja menetlus asjas tuleb lõpetada.

TsMS § 430 lg 8 kohaselt saab kompromissi tühistada ja selle tühisusele saab tugineda
tsiviilseadustiku üldosa seaduses nimetatud alustel ning kompromissist saab taganeda või selle
üles öelda võlaõigusseaduses nimetatud alustel. Kompromissi saab tühistada või selle
tühisusele tugineda ning kompromissist saab taganeda või kompromissi üles öelda üksnes

                                                                                            3
                                                                                     2-16-107308

kompromissi kui täitedokumendi alusel toimuva täitemenetluse hagiga lubamatuks
tunnistamise menetluses. Kui kohus sellise hagi rahuldab, loetakse, et kompromissil ei ole
täielikult või osaliselt õiguslikke tagajärgi ja menetlus asjas, milles kompromiss sõlmiti, jätkub.

TsMS § 432 sätestab, et kui menetlus on lõpetatud, ei saa hageja uuesti pöörduda kohtusse
hagiga sama kostja vastu vaidluses samal alusel sama hagieseme üle. Kui menetlus on lõpetatud
hagist loobumise tõttu või kompromissiga, on lõpetamisel samad materiaalõiguslikud ja
protsessuaalsed tagajärjed nagu menetluse lõpetamisel kohtuotsusega, kui seadusest ei tulene
teisiti.

Menetluskulud

TsMS § 173 lg 1 kohaselt esitab asja menetlenud kohus menetluskulude jaotuse
menetlusosaliste vahel kohtuotsuses või menetlust lõpetavas määruses.

TsMS § 168 lg 3 kohaselt kompromissi sõlmimise korral kannavad pooled oma menetluskulud
ise, kui nad ei ole kokku leppinud teisiti. Kompromisslepingus on pooled kokku leppinud, et
poolte menetluskulud jäävad poolte enda kanda.

TsMS § 150 lg 8 alusel maakohtu või ringkonnakohtu riigilõivu või asja läbivaatamise kulude
tagastamisest keeldumise määruse peale võib esitada määruskaebuse, kui summa, mille
tagastamist taotletakse, ületab 64 eurot.

/allkirjastatud digitaalselt/

Tambet Grauberg
kohtunik




                                                                                                 4

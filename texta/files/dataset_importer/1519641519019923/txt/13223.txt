                         KOHTUMÄÄRUS
Kohus                                 Tartu Ringkonnakohus
Määruse tegemise aeg ja koht          8. juuni 2016, Tartu (kirjalik menetlus)
Kriminaalasja number                  1-13-10424
Kohtukoosseis                         Tiit Lõhmus, Maarika Kuusk, Mati Kartau


Vaidlustatud kohtulahend              Tartu Maakohtu (Jõgeva kohtumaja) 12. mai 2016
                                      määrus süüdimõistetu Mait Kalda vangistusest
                                      tingimisi enne tähtaega vabastamata jätmise kohta
Kaebuse esitajad ja kaebuse liik      süüdimõistetu Mait Kalda (isikukood 37408294915),
                                      määruskaebus

RESOLUTSIOON
   1. Tartu Maakohtu 12. mai 2016 määrus jätta muutmata.
   2. Süüdimõistetu Mait Kalda määruskaebus jätta rahuldamata.

Edasikaebamise kord
KrMS § 384 lg 2 ja § 387 lg 1 kohaselt võib määrusele esitada määruskaebuse Tartu
Ringkonnakohtu kaudu Riigikohtule prokuratuur, advokaadist kaitsja või advokaadi
vahendusel teised kohtumenetluse pooled 15 päeva jooksul, alates päevast, mil isik sai
vaidlustatud määrusest teada või pidi teada saama.

Asjaolud ja menetluse käik
1. Järva Maakohtu otsusega kriminaalasjas nr 1-5/05 karistati Mait Kaldat KarS § 114 p-de 1,
5, KarS § 404, KarS § 215 lg 2 p-de 1, 3 järgi KarS § 64 lg 1 alusel 14-aastase vangistusega.
KarS § 68 lg 1 alusel loeti karistuse kandmise alguseks 20.07.2004. Tallinna Ringkonnakohtu
01.06.2005 otsusega tühistati maakohtu otsus osaliselt, s.o KarS § 215 lg 2 p-de 1, 3 osas ning
kvalifitseeriti tegu ümber KarS § 199 lg 2 p-de 4, 5 järgi. Kohtuotsused jõustusid Riigikohtu
24.08.2005 määrusega. Karistusaja lõpp 19.07.2018.

Maakohtu määrus
2. Tartu Maakohtu 12.05.2016 määrusega jäeti M. Kalda vangistusest tingimisi ennetähtaega
vabastamata.
2.1. Formaalsed alused M. Kalda tingimisi vabastamiseks on olemas. Ka leidis maakohus, et
M. Kalda puhul esineb positiivseid asjaolusid, mis võiksid toetada tema tingimisi
ennetähtaegset vabastamist. Karistuse kandmise ajal on süüdimõistetu osalenud individuaalses
täitmiskavas ettenähtud tegevustes, on töötanud vangla majandustöödel, osalenud ART
ettevalmistusgrupis, läbinud sotsiaalprogrammid „Eluviisitreening“, „Agressiivsuse
asendamise treening“ ja „Õige hetk“ ning lõpetanud puidupingitöölise eriala Tartu
kutsehariduskeskuses. Lisaks on M. Kalda osalenud Anonüümsete Alkohoolikute tugigrupis.
                                              1
Ka süüdimõistetu vabanemisjärgseid elutingimusi saab üldjuhul pidada positiivseks. Isikul on
olemas elukoht, väidetavalt on tal võimalik asuda tööle Paide Leivakombinaati leivaliinile.
M. Kalda ise hindab majandusliku toimetuleku võimalust pärast vabanemist heaks, kuna ka
rahalised nõuded on kahanenud.
2.2. KarS § 76 lg 4 asjaolusid kogumis hinnates, leidis maakohus, et M. Kalda vabastamine ei
ole võimalik. Kriminaalkorras on M. Kaldat karistatud 6-l korral ning käesolev vangistus on
teine. Kui varasemalt on ta toime pannud valdavalt varavastaseid ja ühiskonnaohtlikke
kuritegusid, siis käesolev kuritegu on muuhulgas ka isikuvastane (mõrv, süütamine, vargus).
M. Kalda on korduvalt olnud kriminaalhooldusel, kuid on jätkanud uute kuritegude
toimepanemist, mistõttu ei ole kriminaalhooldus M. Kalda puhul uute kuritegude
ärahoidmisel tõhusaks meetmeks.
Samuti leidis maakohus, et raskete kuritegude eest mõistetav karistus peab andma
ühiskonnale selge signaali selle kohta, et õiguskord taunib niisugust käitumist otsustavalt ning
rangeimal võimalikul viisil. Kogu karistusaja ära kandmine on sellisel juhul pigem reegel ja
sellest tingimisi ennetähtaegne vabastamine selgelt erandiks. Erandlikke asjaolusid, mis M.
Kalda vabastamist võimaldaks, maakohtu arvates ei esine. Vaatamata mitmetele läbitud
taasühiskonnastavatele tegevustele ei ole M. Kalda käitumine olnud vanglas korrakohane. Tal
on olnud mitmeid probleeme distsipliiniga, vanglapoolse iseloomustuse koostamise hetkel oli
M. Kaldal 2 kehtivat distsiplinaarkaristust. Karistused on praeguseks küll kustunud, kuid
nendest on möödunud liialt lühikene aeg, et veenduda M. Kalda valmisolekus edaspidi
seadusekuulekalt elada ja ühiskonnas kehtivaid reegleid järgida. Ka ei erine kinnipeetava
vabanemisjärgsed elutingimused oluliselt sellest, millised need olid enne vangistust. Ka siis
oli isikul kindel elukoht, lähedaste toetus ning sissetulek. Kahjuks ei osutunud need piisavaks,
et isikut kuritegelikult teelt eemale hoida.

Määruskaebus
3. Tartu Maakohtu määruse peale esitas määruskaebuse süüdimõistetu, kes taotleb maakohtu
määruse tühistamist ja soovib veel ühte võimalust.
Süüdimõistetu soovib näidata, et karistus on talle mõju avaldanud ning ta on aru saanud oma
tegudest. Süüdimõistetu kirjeldab enda probleeme perekonnas ja alkoholiga. Selles osas on tal
abi olnud sotsiaalprogrammidest. Vabanedes on M. Kaldal olemas elukoht ja 2
distsiplinaarkaristust on kustunud. Vabanedes ta maksaks ära oma võlad, elaks
seadusekuulekat elu ning läheks võimalusel ametlikult tööle. Süüdimõistetu soovib järgida
kõiki kohustusi, mille kohus ja kriminaalhooldaja talle määravad ning samuti on ta nõus
vabanemisel panema endale alkoholivastase ampulli.

Ringkonnakohtu poolt tuvastatud asjaolud ja järeldused
4. Ringkonnakohus nõustub maakohtu määruses toodud seisukohtadega ja leiab, et M. Kalda
vangistusest tingimisi ennetähtaegne vabastamine ei ole põhjendatud ning lisab omalt poolt
vastuseks määruskaebusele järgnevat.
5. Ringkonnakohus on seisukohal, et süüdimõistetu määruskaebus ei anna alust maakohtu
määruse tühistamiseks ja süüdimõistetu ennetähtaegseks vangistusest vabastamiseks, sest
määruskaebuses ei ole välja toodud uusi asjaolusid, millele maakohus ei oleks tähelepanu
pööranud ning millega ei oleks otsustuse langetamisel arvestatud. Kohtukolleegium leiab, et
maakohtu otsustus jätta M. Kalda enne tähtaega vangistusest vabastamata, tuginedes tema
poolt toime pandud kuritegude iseloomule, mõistetud karistusele ja isikust tulenevatele
asjaoludele, oli põhjendatud. Maakohus analüüsis nii positiivseid kui ka negatiivseid
asjaolusid ning kuna ringkonnakohus nõustub selle analüüsiga, siis ei pea kohtukolleegium
vajalikuks seda üle korrata.
                                               2
6. M. Kalda vabastamine tingimisi enne tähtaega oleks ennatlik ning see oleks selgelt
vastuolus karistuse mõistmise põhimõtetega, mis riivaks oluliselt ka avalikkuse õiglustunnet.
Ringkonnakohus sarnaselt maakohtuga ei ole veendunud, et M. Kalda suudaks vabaduses
käituda seadusekuulekalt ning nõustub, et maakohtu määruses nimetatud positiivsed asjaolud
ei kaalu üles negatiivseid. M. Kaldat on korduvalt kriminaalkorras karistatud ning talle on
antud võimalus näidata, et ta suudab muuta oma käitumist seadusekuulekaks peale mõistetud
karistust, kuid vaatamata sellele on süüdimõistetu pannud toime korduvalt uusi kuritegusid.
Seejuures on kuritegude dünaamika muutunud raskemaks. Käesoleval hetkel ei ilmne
asjaolusid, mis annaksid alust järeldada, et andes M. Kaldale võimaluse kanda karistust
vabaduses, mööduks see edukalt. M. Kalda pani toime raske isikuvastase süüteo ning
praegusel juhul omavad kuriteo toimepanemise asjaolud ennetähtaegse vabastamise üle
otsustamisel keskset tähendust. Eeltoodu ei tekita ringkonnakohtus usaldust, et süüdimõistetu
suudab pärast käesolevat vangistust õiguskuulekalt käituda.
7. Ringkonnakohus rõhutab, et kuigi seadus võimaldab süüdimõistetuid ennetähtaegselt
karistuse kandmisest vabastada, ei ole tegemist olukorraga, kus isiku võiks vabastamata jätta
üksnes erandlikel juhtudel. Vastupidi, karistuse tervikuna ärakandmine on reegliks ja sellest
tingimisi ennetähtaegne vabastamine selgelt erandiks. M. Kalda puhul kogumis ei esine
selliseid veenvaid asjaolusid, mis võimaldaksid käesoleval ajal tema ennetähtaegset
vabastamist ning selliste asjaolude esinemisele ei viita ringkonnakohtu hinnangul ka
määruskaebus, mis jääb edutuks.
8. Eeltoodud põhjustel ja juhindudes KrMS §-st 390 ja § 337 lg 1 p-st 1 tuleb jätta Tartu
Maakohtu 12. mai 2016 määrus muutmata ning määruskaebus rahuldamata.




        /allkiri/                    /allkiri/                   /allkiri/
       Tiit Lõhmus                  Maarika Kuusk                Mati Kartau




                                             3

                               KO HTUMÄ ÄRU S

Kohus                                 Tartu Ringkonnakohus
Kohtukoosseis                         Madis Ernits, Tiina Pappel ja Tanel Saar
Määruse tegemise aeg ja koht          13. detsember 2016, Tartu
Haldusasja number                     3-16-2274
Haldusasi                             Virgo Raudsepa (Raudsepp) esialgse õiguskaitse taotlus
                                      Viru Vangla 12. oktoobri 2016. a käskkirja nr 6-2/1397
                                      täitmise peatamiseks
Menetluse alus ringkonnakohtus        Virgo Raudsepa määruskaebus Tartu Halduskohtu
                                      16. novembri 2016. a määruse peale
Menetlusosalised                      Esialgse õiguskaitse taotluse esitaja Virgo Raudsepp
                                      esindaja v. adv Robert Sarv
                                      Vastustaja Viru Vangla

RESOLUTSIOON
   1.   Võtta Virgo Raudsepa määruskaebus menetlusse.
   2.   Jätta Virgo Raudsepa määruskaebus rahuldamata ja Tartu Halduskohtu
        16. novembri 2016. a määrus muutmata.
EDASIKAEBAMISE KORD
Määrus ei ole edasikaevatav (halduskohtumenetluse seaduse (HKMS) § 252 lg 7).

 ASJAOLUD JA MENETLUSE KÄIK
 1. Viru Vangla kinnipeetav Virgo Raudsepp esitas esindaja vahendusel Tartu Halduskohtule
 14. novembril 2016 esialgse õiguskaitse taotluse Viru Vangla 12. oktoobri 2016 käskkirja
 nr 62/1397 täitmise peatamiseks.
 Käskkirjaga määrati V. Raudsepp tööle finants- ja majandusosakonda majandustööde abi-
 tööliseks alates 12. oktoobrist 2016 kuni 11. aprillini 2017 tunnitasuga 0,63 eurot. V. Raudsepp
 esitas käskkirjale vaide 18. oktoobril 2016, leides, et käskkirjaga kohustatakse teda töötama
 temale sobimatul tööl ilma õigusliku aluseta ning inimväärikust alandava palga eest ajal, mil tal
 on tegelikult juba töökoht olemas. Taotlus esialgse õiguskaitse kohaldamiseks esitati seetõttu, et
 vangla ei ole seni vaiet lahendanud ning kohaldab vaidlustatud käskkirja täitmata jätmise eest
 üksikvangistust jm meetmeid jätmata seejuures arvestamata kinnipeetava kartserikaristuse ajal
 halveneva vaimse tervisega.
 2. Viru Vangla edastas 15. novembril 2016 vastuses kohtunõudele halduskohtu poolt
 soovitud dokumendid ja teatas vaideotsuse koostamisest 18. novembriks 2016. Samuti selgitas
 vangla,                                         et
V. Raudsepale määrati 9. novembri 2016. a käskkirjaga distsiplinaarkaristuseks kartserisse
paigutamine 13., 17., ja 18. oktoobril 2016 tööle asumise korralduse täitmata jätmise tõttu iga
korralduse kohta 5 ööpäevaks s.o. kokku 15-ks ööpäevaks.
3. Tartu Halduskohus jättis 16. novembri 2016. a määrusega Virgo Raudsepa esialgse
õiguskaitse taotluse rahuldamata. Puuduvad piisavad põhjused arvata, et taotleja õigused
saaksid vaidluse põhjustanud majandustööle määramise käskkirja tõttu vaidemenetluse või
hilisema võimaliku kohtumenetluse ajal pöördumatult või vähemalt olulisel määral kahjustatud
ning selle vältimine on vajalik.
Halduskohus leiab, et taotlusele lisatud materjalidest nähtub küll taotleja psühhiaatriliste
probleemide olemasolu ja ravi, kuid ei nähtu takistusi töötamiseks ja kartserikaristuse
kandmiseks. Kohus märgib, et taotleja nimetatud kahjulikke tagajärgi saab vältida, kui taotleja
asub täitma talle tööle asumise kohta antud korraldusi. Korralduste täitmata jätmine saab olla
õigustatud vaid juhul, kui korralduse tühisus on ilmselge. Samuti ei peeta kehtivas
halduskohtupraktikas õigusliku aluseta määratud kartserikaristust niisuguseks tagajärjeks, mida
ei saaks kahju hüvitamise läbi enam mõistlikul viisil kõrvaldada.
Halduskohtu hinnangul ei ole vaidel või hilisemal võimalikul kaebusel erilisi edulootusi.
Meditsiiniosakond on väljastanud tõendi, et taotlejal ei esine vastunäidustusi töötamiseks ning
tõsiseltvõetav pole väide, et tööleping OÜ-ga Barbosa välistab igasuguse muu töötamise.
Kohus viitab, et tulenevalt põhiseaduse §-s 29, VangS § 37 lg-s 1 ja §-s 38 sätestatust pole
kinnipeetaval subjektiivset õigust tööst keelduda ega valida endale meelepärast tööd ning, et
tema rakendamine vangla olmeliste vajaduste rahuldamisele suunatud majandustööle pole
samane töölepingu alusel töötamisega ega saa sellega konkureerida.
4. Esialgse õiguskaitse taotluse esitaja esitas 1. detsembril 2016 määruskaebuse Tartu
Halduskohtu 16. novembri 2016. a määruse peale, milles palub halduskohtu määruse tühistada
ning teha uus määrus, millega rahuldada esialgse õiguskaitse taotlus ja peatada Viru Vangla
12. oktoobri 2016. a käskkirja nr 6-2/1397 täitmine.
Määruskaebuse kohaselt puudub õiguslik alus ja igasugune põhjendus kaebaja kohustamiseks
majandustöödele olukorras, kus ta täidab eeskujulikult töötamise kohustust. Kaebaja selgitab, et
on esitanud Tartu Halduskohtule kaebuse käskkirja nr 6-2/1397 tühistamiseks, mis võimaldab
kohaldada esialgset õiguskaitset seoses kohtuotsuse täitmisega.
Halduskohtu seisukoht, mille kohaselt kaebaja saab kahjulikke tagajärgi vältida seoses
määratud tööle asumisega, ei ole põhjendatud ning ei arvesta kaebaja õiguste olulise
kahjustumisega tööle asumisel. Asudes õigusvastast korraldust täitma tähendaks see
kinnipeetava õiguste pöördumatut rikkumist, kuivõrd ta kaotaks olemasoleva töökoha. Samuti
ei ole veenvad halduskohtu põhjendused kaebuse perspektiivituse osas, kuna kohus on
arvestanud varasema, mitte hilisema hinnanguga kaebaja tervisliku seisundi kohta.
RINGKONNAKOHTU PÕHJENDUSED
5. HKMS § 252 lg 7 esimese lause kohaselt esitatakse määruskaebus esialgse õiguskaitse
määruse või esialgse õiguskaitse taotluse rahuldamata jätmise määruse peale otse
kõrgemalseisvale kohtule. HKMS § 204 lg 2 kohaselt on määruskaebuse esitamise tähtaeg
15 päeva määruse määruskaebuse esitajale kättetoimetamisest arvates.
Ringkonnakohtu hinnangul tuleb Tartu Halduskohtu 16. novembri 2016. a määruse peale
esitatud määruskaebus võtta ringkonnakohtu menetlusse, sest määruskaebuse esitamine on
seaduse kohaselt lubatud, määruskaebus on esitatud tähtajast kinni pidades ning riigilõiv on
tasutud.
6. Ringkonnakohus leiab, et ükski määruskaebuses esitatud väide ei anna alust
määruskaebuse rahuldamiseks ja Tartu Halduskohtu 16. novembri 2016. a määruse

                                               2
    tühistamiseks. Ringkonnakohus nõustub halduskohtu määruse põhjendustega ja ei pea
    vajalikuks neid korrata (HKMS § 203 lg 2 ja § 201 lg 4). Vastuseks määruskaebusele märgib
    ringkonnakohus järgmist.
    7. Kohtute infosüsteemist nähtub, et 1. detsembril 2016 esitas V. Raudsepp kaebuse Tartu
    Halduskohtule haldusasjas nr 3-16-2480 Viru Vangla 12. oktoobri 2016. a käskkirja nr 6-2/1397
    ja 17. novembri 2016. a vaideotsuse nr 6-12/266-3 tühistamiseks ning kaebaja kohustamiseks
    vangla majandustöödele õigusvastasuse tuvastamiseks. Kaebus on menetlusse võetud
    2. detsembri 2016. a määrusega, seega on esialgse õiguskaitse kohaldamine käimasoleva
    kohtumenetluse ajal võimalik.
    8. Ringkonnakohus selgitab, et esialgse õiguskaitse taotlus on lubatav eelkõige siis, kui
    kaebajal on esialgse õiguskaitse vajadus. Esialgse õiguskaitse vajadus esineb juhul, kui
    esinevad HKMS § 249 lg-s 1 nimetatud alused. Riigikohus on lahendis 3-3-1-44-12 p 25
    selgitanud, et esialgse õiguskaitse taotluse esitamisel saab vaideorgan või halduskohus hinnata
    konkreetsetele faktilistele asjaoludele tuginedes, kas esineb vajadus haldusakti täitmise
    peatamiseks või mitte, s.h hinnata kahjuliku tagajärgede saabumise tõenäosust ning arvestada
    haldusakti adressaadi olukorda, näiteks tema tervislikku seisundit.
    9. Viru Vangla 12. oktoobri 2016. a käskkirjaga nr 6-2/1397 määrati V. Raudsepp tööle
    finants- ja majandusosakonda majandustööde abitööliseks. Esialgse õiguskaitse taotlusest
    nähtub, et kaebaja soovib võimalust mitte asuda talle käskkirjaga määratud abitöödele. Kaebaja
    väitel kaotab ta vangla määratud töödele asumisel oma lepingujärgse ja tasuvama töökoha
    OÜs Barbosa. Samuti on kaebajal diagnoositud gastriit ja allergiline nohu ning töötamine
    abitöödel on tolmuallergia tõttu vastunäidustatud. Tööleasumisest keeldumisel raskendavad
    kinnipeetava olukorda kohaldatavad kartserikaristused.
    10. Vangistusseaduse (VangS) § 37 lg-st 1 tuleneb kinnipeetava üldine kohustus töötada, kui
    vangistusseadus ei sätesta teisiti. Kui kinnipeetavale on töö andmine võimalik, s.t on olemas
    sobilik töö, siis vastavalt VangS § 38 lg-le 1 ja lg-le 2¹ vormistab vanglateenistus kinnipeetava
    tööle. Töötamiskohustus puudub VangS § 37 lg-s 2 sätestatud kinnipeetavatel.
    VangS § 37 lg 2 p 3 kohaselt ei ole kohustatud töötama ka kinnipeetav, kes ei ole võimeline
    töötama tervislikel põhjustel. VangS § 37 lg 3 kohaselt teeb kinnipeetava võime tööd teha
    kindlaks arst.
    11. Määruskaebuse kohaselt kaotab kinnipeetav abitöödele asudes oma senise tasuvama ja
    võimetele vastava töölepingu järgse töö. Kolmanda isiku juures töötamise, sellise isiku käsundi
    täitmise või iseseisva konkureerimise keeld sisaldub V. Raudsepa ja Barbosa OÜ vahel
    28. juuni 2016. a töölepingu p-s 9.1.
11.1.      VangS §-s 37 sätestatud töökohustuse alusel töötamine ei kuulu üldpõhimõttena
    tööõiguse regulatsiooni esemesse vaid kinnipeetavat kohustatakse töötama avalik-õigusliku
    võimusuhte kaudu. Isiku kinnipidamine vanglas tuleneb riiklikust sunnist, mitte eraõiguslikust
    lepingust, ja see allutab kinnipeetava erilisele avalikust õigusest tulenevale võimusuhtele
    (Vangistusseadus. Kommenteeritud väljaanne; P. Pikamäe, lk 114). Seega ei ole vangla poolt
    määratud abitöödel töötamine käsitletav teise tööandja juures töötamisena tööõiguse
    regulatsiooni mõttes.
11.2.      Kahtlemata võib ka vangla puhul tegemist olla kolmanda isikuga eespooltoodud
    töölepingu sätte tõlgendamisel, kuid ringkonnakohus juhib kaebaja tähelepanu, et esmalt
    puudub kinnipeetaval vanglas töötamiseks lepingu sõlmimise vabadus ja teisalt ei saa
    kinnipeetav tulenevalt avalik-õiguslikust sunnist keelduda vanglas töötamisest eraõigusliku
    lepingu sättele tuginedes. Samuti ei ole eluliselt usutav, et tööandja, kes on nõus sõlmima
    töölepingu karistust kandva kinnipeetavaga, saaks eeldada, et kinnipeetavale ei rakendataks
    vajadusel ükskõik missuguste lepingu sätetega vastuolus olevat riiklikku sundi. Pealegi on

                                                   3
abitööde puhul tegemist töödega, mille eest tasu makstakse vastavalt töötatud tundidele s.t
tegemist ei ole täistööajaga töötamisega; see võimaldaks kinnipeetaval säilitada nii olemasoleva
töökoha kui täita Viru Vangla käskkirjast nr 6-2/1397 tulenevat töökohustust.
12. Määruskaebuse kohaselt ei võimalda V. Raudsepal abitöödele asuda tema tervislik
seisukord, mistõttu võiksid esialgse õiguskaitse kohaldamata jätmisel ägeneda kinnipeetaval
5. veebruari 2016. a otsusega tuvastatud haigused.
Ekspertarst E. Keba on 4. veebruaril 2016 vaadanud läbi V. Raudsepa taotluse püsiva
töövõimetuse tuvastamise ja töövõime kaotuse protsendi määramise kohta (TL 29) ning teinud
kindlaks, et isikul esineb gastriit ja allergiline nohu. Seetõttu hindas arst isiku osaliselt
töövõimetuks, määrates üldhaigestumise tõttu töövõime kaotuse protsendiks 20% alates
31. jaanuarist 2016 üheks aastaks. Hilisemate, 1. augustil 2016 ja 16. septembril 2016 arstide
poolt väljastatud tõendite kohaselt töötamiseks piiranguid ei esine.
Eespooltoodust ei nähtu ringkonnakohtu hinnangul, et isikule oleks abitöödel töötamine
tervislikel põhjustel täielikult vastunäidustatud või abitöödele asumisel võiks halveneda isiku
tervislik seisund pöördumatult. Lisaks on kinnipeetaval õigus tervise halvenedes või haiguse
ägenedes pöörduda vangla arsti poole. Riigikohus on märkinud, et kui arst on tuvastanud
kinnipeetava töövõimelisuse tema tööle määramisel, siis on ootamatu terviserikke korral
kinnipeetaval õigus keelduda tööle asumisest. Sellises olukorras saab kinnipeetava
terviseseisundile anda hinnangu ka tervishoiuteenust osutav õde (RKHKo 22. jaanuar 2015,
3-3-1-53-14, p 16).
13. Määruskaebuses tuuakse välja, et kohaldatavad distsiplinaarkaristused tööst keeldumisel
toovad kaasa kinnipeetava vaimse tervise halvenemise.
Kinnipeetav on töökohustust rikkunud, kui ta keeldub talle pakutavast tööst, mille tegemiseks
on tal vajalikud kehalised ja füüsilised võimed ning oskused. Töökohustust rikkuva
kinnipeetava suhtes võib kohaldada distsiplinaarvastutust VangS § 63 lg 1 alusel
(Vangistusseadus. Kommenteeritud väljaanne; P. Pikamäe, lk 116). Siinkohal nõustub
ringkonnakohus halduskohtu seisukohaga, mille kohaselt saab kartserikaristuse mõju tervisele
kinnipeetav ise ära hoida, asudes töökohustust täitma. Oluline on siinjuures, et tööle määramise
käskkirja vahetuks tagajärjeks ei ole kinnipeetavale distsiplinaarkaristuse kohaldamine.
Distsiplinaarvastutus võib järgneda käskkirjaga kinnipeetavale pandud töökohustuse rikkumise
korral. Distsiplinaarkaristus määratakse aga iseseisva haldusaktiga, mille andmisele eelneb
distsiplinaarmenetlus, kus isikule on tagatud võimalus oma seisukohtade ja vastuväidete
esitamiseks. Distsiplinaarkaristust on võimalik vaidlustada eraldiseisvas menetluses ja taotleda
sealjuures ka vaidlustatud haldusakti täitmise või kehtivuse peatamist. Seetõttu on asjakohatud
määruskaebuse väited kartserikaristuse ebaproportsionaalsuse või kartseritingimuste mõju
kohta V. Raudsepa tervisele.
Tööle määramise käskkirja mõjuna, mille ärahoidmiseks on lubatav selle täitmise peatamine
esialgse õiguskaitse abinõuna, tuleb kõne alla käskkirja tegelikul rakendamisel saabuv kahjulik
tagajärg isiku õigustele. Käesoleval juhul ei ole V. Raudsepp esile toonud käskkirjast lähtuvat
sedavõrd intensiivset õiguste riivet, et selle vältimiseks tuleks kaaluda kehtiva haldusakti
täitmise peatamist.
14. Eespooltoodust tulenevalt leiab ringkonnakohus, et puuduvad põhjused V. Raudsepa
esialgse õiguskaitse taotluse rahuldamiseks. Esialgse õiguskaitse kohaldamata jätmine ja
vaidlustatud käskkirja täitmine tööleasumisega ei too ringkonnakohtu hinnangul kaasa taotleja
jaoks pöördumatuid kahjulikke tagajärgi, mistõttu puudub V. Raudsepal esialgse õiguskaitse
vajadus.
15. V. Raudsepa määruskaebus jääb rahuldamata ja Tartu Halduskohtu 16. novembri 2016. a
määrus muutmata.

                                               4
      Madis Ernits                    Tiina Pappel                     Tanel Saar

/allkirjastatud digitaalselt/   /allkirjastatud digitaalselt/   /allkirjastatud digitaalselt/




                                            5

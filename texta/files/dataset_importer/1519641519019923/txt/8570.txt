                            KOHTUMÄÄRUS
Kohus                           Harju Maakohus
Kohtunik                        Peeter Pällin
Määruse tegemise aeg ja koht 26.08.2016, Tallinn, Tartu mnt kohtumaja
Tsiviilasja number              2-16-100580
Tsiviilasi                      XXX OÜ hagi Aktsiaselts XXX vastu teenuse osutamise
                                lepingust tuleneva võlgnevuse väljamõistmiseks
Menetlustoiming                 Kompromissi kinnitamine, asjas menetluse lõpetamine ja
                                poole tasutud riigilõivu tagastamine.
Menetlusosalised ja nende       Hageja XXX OÜ (registrikood XXX, asukoht XXX)
esindajad
                                Hageja seaduslik esindaja XXX (isikukood XXX)
                                Hageja lepinguline esindaja vandeadvokaat Meelis Masso
                                ja vandeadvokaadi abi Indrek Kukk (Advokaadibüroo
                                Heringson GL)
                                Kostja Aktsiaselts XXX (registrikood XXX, aadress
                                XXX)
                                Kostja lepinguline esindaja Meelis Krautmann (Anahata
                                Konsultatsioonid UÜ, e-post meelis@krautmann.ee)

RESOLUTSIOON
1.   Kinnitada hageja XXX OÜ ja kostja Aktsiaselts XXX vahel sõlmitud kompromiss
     alljärgnevas:
              Aktsiaselts XXX kohustub XXX OÜ-le tasuma 1700 eurot 7 päeva jooksul
              kompromissimääruse tegemisest.
2.   Poolte kohtukulud ja kohtuvälised kulud jäävad poolte endi kanda.
3.   Lõpetada menetlus tsiviilasjas nr 2-16-100580, XXX OÜ hagi Aktsiaselts XXX vastu
     teenuse osutamise lepingust tuleneva võlgnevuse väljamõistmiseks.
4.   Tagastada XXX OÜ-le pool riigilõivust s.o 225 eurot.



Edasikaebamise kord
Pooled on määruskaebuse esitamise õiguse välistanud.
                                                                                      2-16-100580



Asjaolud ja kohtumääruse põhjendused
Harju Maakohtu menetluses on XXX OÜ hagi Aktsiaselts XXX vastu teenuse osutamise
lepingust tuleneva võlgnevuse väljamõistmiseks.
Pooled on sõlminud kompromissi, mille paluvad kohtul kinnitada ja tsiviilasja menetlus
lõpetada. Pooled paluvad kanda kohtul kompromissi kohtumääruse jõustumisel pool hageja
tasutud riigilõivust hageja osundatud arvele.

TsMS § 428 lg 1 p 4 sätestab, et kohus lõpetab menetluse otsust tegemata, kui pooled on
sõlminud kompromissi ja kohus kinnitab selle.

Tsiviilkohtumenetluse seadustiku (TsMS) § 430 lg 1 kohaselt võivad pooled menetluse kuni
hagi kohta tehtud lahendi jõustumiseni lõpetada kompromissiga. Kohus kinnitab kompromissi
määrusega, millega ühtlasi lõpetab asja menetluse. Kompromissi kinnitamise määruses
märgitakse kompromissi tingimused. Vastavalt § 430 lg-le 3 ei kinnita kohus kompromissi,
kui see on vastuolus heade kommetega või seadusega või rikub olulist avalikku huvi või kui
kompromissi ei ole võimalik täita.

Kohus leiab, et poolte poolt esitatud kompromiss vastab seadusest tulenevatele nõuetele ning
ei esine selle kinnitamisest keeldumise aluseid. Seega kuulub kohtule esitatud kompromiss
kinnitamisele ja menetlus asjas lõpetamisele.
Kohus selgitab menetlusosalistele, et kooskõlas TsMS § 430 lg-ga 6 asendab kokkuleppe
sõlmimine kohtu kinnitatud kompromissina kokkuleppe notariaalset tõestamist. TsMS §-st
432 tulenevalt ei saa hageja menetluse lõpetamise korral pöörduda kohtusse hagiga sama
kostja vastu vaidluses samal alusel sama hagieseme üle. TsMS § 430 lg 8 sätestab, et
kompromissi saab tühistada ja selle tühisusele saab tugineda tsiviilseadustiku üldosa seaduses
nimetatud alustel ning kompromissist saab taganeda või selle üles öelda võlaõigusseaduses
nimetatud alustel. Kompromissi saab tühistada või selle tühisusele tugineda ning
kompromissist saab taganeda või kompromissi üles öelda üksnes kompromissi kui
täitedokumendi alusel toimuva täitemenetluse hagiga lubamatuks tunnistamise menetluses.
Kui kohus sellise hagi rahuldab, loetakse, et kompromissil ei ole täielikult või osaliselt
õiguslike tagajärgi ja menetlus asjas, milles kompromiss sõlmiti, jätkub.
TsMS § 661 lg 4 kohaselt võib poolte kokkuleppel määruskaebuse esitamise tähtaega
hagimenetluses lühendada või määruskaebuse esitamise õiguse välistada. Pooled on
määruskaebuse esitamise õiguse välistanud.
TsMS § 168 lg 3 sätestab, et kompromissi sõlmimise korral kannavad pooled oma
menetluskulud ise, kui nad ei ole kokku leppinud teisiti.
TsMS § 150 lg 2 p 1 kohaselt tagastatakse pool menetluses tasutud riigilõivust, kui pooled või
hagita menetluse osalised sõlmivad kompromissi. TsMS § 150 lg 4 tulenevalt tagastab
riigilõivu kohus, kelle menetluses asi viimati oli, üksnes selle menetlusosalise avalduse alusel,
kes riigilõivu tasus või kelle eest riigilõivu tasuti. Riigilõiv tagastatakse menetlusosalisele, kes
selle pidi tasuma, või tema korraldusel muule isikule.
Hageja palub TsMS § 150 lg 2 p 1 alusel tagastada pool menetluses tasutud riigilõivust.
Käesoleva määrusega kohus kinnitab poolte kompromissi ja lõpetab menetluse. Seega
menetluse lõpetamise määruse jõustumisel tuleb tagastada hagejale käesolevas menetluses
tasutud riigilõivust pool, s.o 225 eurot.

                                                                                               2/3
                                2-16-100580




/allkirjastatud digitaalselt/
Peeter Pällin
Kohtunik




                                       3/3

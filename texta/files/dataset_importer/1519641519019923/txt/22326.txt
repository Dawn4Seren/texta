                            KOHTUMÄÄRUS

 Kohus                                 Tartu Ringkonnakohus

 Määruse tegemise aeg ja koht          1. märts 2016, Tartu (kirjalik menetlus)

 Kriminaalasja number                  1-14-2501

 Kohtukoosseis                         Maarika Kuusk, Aarne Sarjas, Mati Kartau

 Vaidlustatud kohtulahend              Tartu Maakohtu (Tartu kohtumaja) 5. veebruari 2016 määrus
                                       süüdimõistetu vangistusest tingimisi enne tähtaega
                                       vabastamata jätmise kohta elektroonilise valvega
 Kaebuste esitajad ja kaebuse liik     Süüdimõistetu     Aleksandr       Tšubarov       (isikukood
                                       38107312718), määruskaebus


RESOLUTSIOON

1.   Tartu Maakohtu (Tartu kohtumaja) 5. veebruari 2016 määrus jätta muutmata.
2.   Määruskaebus jätta rahuldamata.

Edasikaebamise kord: KrMS § 384 lg 2 ja § 387 lg 1 kohaselt võib määrusele esitada
määruskaebuse Tartu Ringkonnakohtule prokuratuur, advokaadist kaitsja või advokaadi
vahendusel teised kohtumenetluse pooled viieteistkümne päeva jooksul alates päevast, mil isik
sai vaidlustatud määrusest teada või pidi teada saama.


ASJAOLUD JA MENETLUSE KÄIK

1.       Aleksandr Tšubarov kannab Tartu Vanglas karistust KarS 184 lg 2 p-de 1,2 järgi. Tema
karistusaeg algas 15. novembril 2013 ja lõpeb 27. märtsil 2018.

2.     Tartu Vangla esitas maakohtule materjalid kinnipeetava tingimisi enne tähtaega elektroonilise
valve alla vangistusest vabastamise otsustamiseks.

3.      Tartu Maakohtu 5. veebruari 2016 määrusega jäeti A. Tšubarov tingimisi enne tähtaega
elektroonilise valve alla vangistusest vabastamata. Kohus leidis, et vaatamata formaalsete eelduste
täidetusele, ei saa A. Tšubarovit käesoleval ajal vabastada. Kohus tõi välja, et A. Tšubarovit on
kriminaalkorras korduvalt karistatud, tema kuriteod on muutunud järjest raskemaks. Ka vangistuse
ajast on A. Tšubarovil kuus kehtivat distsiplinaarkaristust. Vangla iseloomustuse kohaselt on
A. Tšubarovil probleeme narkootikumide tarvitamisega. Sõltuvusprobleem on uute kuritegude
toimepanemise riskifaktoriks. Lisaks soodustas uute kuritegude toimepanemist majandusliku kasu
saamise eesmärk. Positiivse asjaoluna tõi kohus välja sotsiaalprogrammis ja vangla tööhõives
osalemise. Samas aga leidis kohus, et A. Tšubarovis on juurdunud kuritegelikud käitumismallid, mida
näitab fakt, et ta 2009. a ja 2012. a vanglast vabanedes pani toime uued kuriteod. Sellest järeldas
kohus, et A. Tšubarovil võivad olla head kavatsused ja plaanid, ent ta ei näi suutvat neid realiseerida.
Head ei ole ka A. Tšubarovi vabanemisjärgsed väljavaated – tal on võimalus asuda elama ema ja
kasuisa juurde, ent töökoha osas kokkulepped puuduvad. Tema madalat haridustaset arvestades on
väljavaated töökoha leidmise osas halvad. Perekonna toetus aga ei pruugi olla piisav, et end
probleemideta ära elatada. Majanduslik toimetulematus aga on kuritegude toimepanemise riski
tõstvaks teguriks.

MÄÄRUSKAEBUS

4.     Kohtumääruse peale esitas kaebuse A. Tšubarov, kes taotleb määruse tühistamist ja enda
tingimisi enne tähtaega vangistusest elektroonilise valve alla vabastamist.

Määruskaebuse esitaja ei nõustu kohtu seisukohaga, et arvestades madalat haridustaset on tal raske
tööd leida. Ta omandas 2006. aastal keevitaja eriala ning töötas ligikaudu aasta keevitajana. Samuti
oskab ta hästi teha ehitustöid. Praegu on mitmes kohas pakutud talle võimalust tulla proovipäevaks
tööle. Otseseid äraütlemisi ei ole. Nõustuda ei saa maakohtu väitega, et majandamisega A. Tšubarov
toime ei tule. Nimelt on tal vabanemisfondis 330 eurot, samuti aitavad materiaalselt vanemad ja
Soomes elav tädipoeg. A. Tšubarov on veendunud, et leiab kuu jooksul töökoha ning on kindlustatud
kuni selleni. Samuti ei kulu raha olmekaupadele, sest riided ja esmavajalikud tarbekaubad on tal
olemas.

Kohus on välja toonud A. Tšubarovi varasemad narkoprobleemid. Määruskaebuse esitaja märgib, et
vangistuse ajal ei ole ta narkootilisi aineid tarvitanud ning loobus 15. detsembril 2015. a
suitsetamisest, mis näitab, et ta on võimeline tegema järeldusi ja sõltuvustest loobuma. Samuti on
A. Tšubarov läbinud sotsiaalprogrammi „Eluviisitreening“, mis on aidanud ümber mõtestada tema
varasemat elulaadi. Nüüd tunnistab A. Tšubarov, et tema probleemid algasid narkootikumidest ja ta
otsustas need oma elust välistada.

Täiendavalt märgib A. Tšubarov, et ta kahetseb vanglas toimepandud üleastumisi, millest 3 on
suitsetamise eest. Antud pahest on ta nüüdseks loobunud.

17. veebruaril esitas A. Tšubarov avalduse abiellumiseks. Tulevane abikaasa mõjub talle positiivselt
– ta ei suitseta, ei tarvita alkoholi ja töötab. Juhul, kui kohus peab võimalikuks A. Tšubarovi
vabastada, läheb ta kohe tööle või võtab end töötuna arvele ning hakkab aktiivselt tööd otsima. Samuti
on ta nõus läbima sotsiaalprogramme, mis on mõeldud sõltlastele ning toetama seaduskuulekat
käitumist vabaduses ja suhtlusringkonda muutma. Ta kohustub täitma kohtulahendiga määratud
nõudeid eesmärgiga resotsialiseeruda. Kriminaalhoolduse näol on tegemist vabadusekaotuse
alternatiiviga. A. Tšubarov soovib näidata, et ta suudab elada vabaduses õiguskorda rikkumata.

RINGKONNAKOHTU SEISUKOHT JA PÕHJENDUSED

5.     Ringkonnakohus on seisukohal, et maakohus on põhjendatult jätnud A. Tšubarovi
vangistusest tingimisi enne tähtaega elektroonilise valve alla vabastamata.

Ringkonnakohus märgib, et süüdimõistetu ennetähtaegseks vabastamiseks peab kohtul KarS § 76 lg-
s 4 sätestatud asjaolusid hinnates tekkima nii veendumus sellest, et kinnipeetav suudab edaspidi
õiguskuulekalt käituda, kui ka sellest, et tema ennetähtaegne vabastamine ei oleks vastuolus
õiguskorra kaitsmise huvidega. Praegusel juhul on maakohus hinnanud igakülgselt A. Tšubarovi
varasemat elukäiku, tema isikut iseloomustavat materjali, kuriteo toimepanemise asjaolusid, tema
käitumist karistuse kandmise ajal ning vabanemisjärgseid tingimusi.

                                                   2
6.     Maakohtu määrus on vaidlustatud peamiselt osas, milles maakohus leidis, et A. Tšubarovi
vabanemisjärgsed tingimused ei ole head, samuti on määruskaebuse esitaja esitanud selgitused
vanglas toimunud üleastumiste osas.

Ringkonnakohus märgib, et A. Tšubarovi väited kogumis ei anna alust maakohtu määruse
tühistamiseks. Nimelt nähtub määruskaebuse esitaja varasemast elukäigust, et A. Tšubarovil võivad
küll olla head kavatsused oma elu muuta, ent see ei pruugi nii minna. Nii olid ka 2009. ja 2012. a
A. Tšubarovil Tartu Vanglast vabanes olemas kõik võimalused seaduskuulakaks eluks, ent ta jätkas
kuritegude toimepanemist ning tema viimane rahvatervisevastane kuritegu on toime pandud
kriminaalhooldusel olles. Seega ei pruugi kriminaalhooldusel olla A. Tšubarovi varasemat käitumist
arvestades soovitud mõju. Ka isiku käitumine vangistuses näitab, et ta eirab võimalusel kehtestatud
norme.

Positiivseks võib pidada, et A. Tšubarov on enda väitel võtnud ühendust tööandjatega, et asuda
vabanedes tööle ning teenida ausat elatist. Samas on vangla iseloomustuses märgitud, et
A. Tšubarovil esineb ohtlikkus ja risk töö- ja majandusliku toimetuleku valdkonnas, mis väljendub
selles, et isik on töötanud ametlikult lühiajaliselt ning on töökohad kaotanud peamiselt tööle
mitteilmumise tõttu. Samuti on A. Tšubarov elatunud kuritegelikul teel saadud sissetulekust, s.o
narkootikumide müügist.

A. Tšubarovi puhul on riski ja ohtlikkust sedastatud ka narkootikumide tarvitamisega seoses. Nii on
ta tarvitanud kanepit, heroiini, kokaiini, ecstasyt, GHB-d, LSD-d ja amfetamiini. Seejuures on
narkootikumide tarvitamine pikaajaline sõltuvus. A. Tšubarov on siiski veendunud, et ta ei hakka
uuesti narkootikume tarvitama, kuna suutis loobuda eelmise aasta lõpus suitsetamisest ning on teinud
omad järeldused ka sotsiaalprogrammi läbimise järgselt. Ringkonnakohus leiab, et arvestades
A. Tšubarovi pikaaegset sõltuvust narkootilistest ainetest ning ka asjaolu, et eelmise vangistuse
jooksul osales ta samuti narkomaanidele mõeldud sotsiaalprogrammides, ent iseloomustusest
nähtuvalt manustas viimased pool aastat enne vangistust amfetamiini süstides vähemalt kolm korda
nädalas, ei saa tõsikindlaid järeldusi, et A. Tšubarovil õnnestub narkootikumid oma elust lõplikult
välistada.

Ehkki A. Tšubarovil on toetav sotsiaalvõrgustik ema ja kasuisa näol, kes on nõus teda toetama
töökoha leidmiseni ning ta peab ka abiellumisplaane naisega, kes kinnipeetava enda sõnul omaks talle
positiivset mõju, esineb siiski oluliselt kaalukamaid argumente, mis räägivad elektroonilise valvega
tingimisi ennetähtaegse vabastamise vastu. Seetõttu ei veena ka A. Tšubarovi väited ringkonnakohut
selles, et suudab elada vabaduses õiguskorda rikkumata.

7.     Neil asjaoludel ja nõustudes maakohtu põhjendustega, jätab apellatsioonikohus juhindudes
KrMS §-st 390 ja § 337 lg 1 p-st 1 vaidlustatud kohtumääruse muutmata ja määruskaebuse
rahuldamata.


 /allkiri/                                      /allkiri/                               /allkiri/

Maarika Kuusk                                Aarne Sarjas                            Mati Kartau




                                                 3

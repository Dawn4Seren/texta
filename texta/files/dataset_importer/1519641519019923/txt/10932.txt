                                   TARTU HALDUSKOHUS
                                      Tartu kohtumaja
                             KOHTUMÄÄRUS
Kohtuasja number                     3-16-1325
Määruse kuupäev ja koht              8. juuli 2016, Tartu
Kohtunik                             Mare Priks
Kohtuasi                             Osaühingu HISMET kaebus Põllumajanduse Registrite ja
                                     Informatsiooni Ameti 11.03.2016 otsuse nr 12-6/345
                                     tühistamiseks ja Põllumajanduse Registrite ja Informatsiooni
                                     Ameti kohustamiseks teha uus otsus toetuse määramiseks
Resolutsioon                         1. Tagastada Osaühingu HISMET kaebus.
                                     2. Tagastada Osaühingu HISMET kaebuselt tasutud
                                         riigilõiv   summas     15    eurot     HISMET        OÜ
                                         arvelduskontole nr EE852200221061969008.
Edasikaebamise kord                  Määruse peale võib esitada määruskaebuse Tartu
                                     Ringkonnakohtule Tartu Halduskohtu kaudu 15 päeva jooksul
                                     arvates määruse kättesaamisest.
Muud selgitused                      Määrus toimetatakse kätte kaebajale.

Asjaolud ja menetluse käik

1. Põllumajanduse Registrite ja Informatsiooni Ameti (edaspidi PRIA) 11.03.2016 otsuse nr 12-
6/345 p-s 8 jäeti rahuldamata Osaühingu HISMET loomade heaolu toetuse taotlus.

2. 27.05.2016 saabus PRIA-sse Osaühingu HISMET vaie eelnimetatud otsuse peale. Kaebaja
selgitas vaide esitamisel, et esitas vaide otsusele tavalise lihtkirjaga juba 18.04.2016. Kuna otsus
tuleb tavaliselt 30 päeva jooksul, siis kaebaja ootas seda mai keskpaigaks, kuid otsust ei tulnud.
Siis otsustas kaebaja helistada ja uurida, mis staadiumis menetlus on. Telefoni vestlusest selgus,
et vaiet ei ole PRIA infosüsteemis registreeritud. Kaebaja märkis, et saadab dokumendist koopia
uuesti skaneeritult ja palus lugeda vaide esitamise tähtaegseks.

3. PRIA tagastas Osaühingu HISMET vaide 31.05.2016 otsusega nr 12-4/16/247-1
haldusmenetluse seaduse (edaspidi ka HMS) § 79 lg 1 p 3 alusel, kuna mööda on lastud vaide
esitamise tähtaeg ning seda ei ennistata.

4. Tartu Halduskohtusse saabus 04.07.2016 Osaühingu HISMET kaebus PRIA 11.03.2016 otsuse
nr 12-6/345 tühistamiseks ja PRIA kohustamiseks teha uus otsus loomade heaolu toetuse
määramiseks alla kuue kuu vanuste karjatavate vasikate osas. Kaebaja põhjendab, et kaebuse
esitaja esindaja on isiklikult 18.04.2016 postitanud vaide PRIA 11.03.2016 otsusele nr 12-6/345
Tallinna kesklinnas Rävala pst-1 postkasti, kuna järgmisel päeval sõitis ta Eestist nädalaks ära.
Tehnilise tõrke tõttu ei olnud dokumenti võimalik digitaalselt allkirjastada ja esitada e-kirjana või
e-pria kaudu. Samuti ei olnud lahti postiasutused, et oleks saanud kirja saata tähitult. Kaebuse
esitaja on teinud kõik endast oleneva vaide esitamiseks tähtaegselt. Kui selgus, et PRIA-l puudub
18.04.2016 esitatud vaie, on kaebuse esitaja esitanud vaide koopia PRIA-le minutite jooksul pärast
telefonivestlust vastustajaga. PRIA väide, et vaie ei ole saabunud neile 19. või 20. aprillil, on
kaebaja hinnangul tõendamata. Kaebaja märgib, et õiguspraktikas on mõjuvateks põhjusteks
tähtaja ennistamisel loetud ka vigu postiteenistuse töös, mis ei ole sõltuvuses menetlusosalise
tahtest.

5. Tartu Halduskohus palus 05.07.2016 PRIA-l esitada seisukoht Osaühingu HISMET kaebuse
menetlusse võtmise võimalikkuse osas.

6. PRIA esitas 07.07.2016 seisukoha, milles palub jätta Osaühingu HISMET kaebus menetlusse
võtmata. PRIA põhjendab, et Osaühingu HISMET esindaja Eve Prinits lasi mööda vaide esitamise
tähtaja ega saanud seetõttu enam PRIA 11.03.2016 otsust nr 12-6/345 vaidlustada. PRIA on
seisukohal, et kaebuses esitatud põhjendused menetlustähtaja järgimata jätmise kohta ei ole
mõjuvaks põhjuseks tähtaja ennistamiseks.

Mõjuvaks põhjuseks menetlustähtaja ennistamisel ei loeta kohtupraktikas näiteks menetlusosalise
esindaja komandeeringusse minekut kaebetähtaja saabumisel, mistõttu pole kaebaja väited, mille
kohaselt pidi kaebaja esindaja vahetult enne vaide esitamise tähtaega välismaale sõitma, olulisteks
ja kestvateks takistusteks, mille tõttu kaebaja ei saanud vaiet tähtaegselt esitada. Kuna otsuses oli
toodud korrektne vaidlustamisviide, siis pidi Eve Prinits mõistma, et vaide esitamiseks on aega 30
päeva ning seda olenemata faktist, kas isik viibis Eestis või mitte. Seega ei saa olla vabandatav
tähtaja ületamine, kui kaebaja pole olnud piisavalt hoolikas järgimaks vaide esitamise korda ning
on omal riisikol väidetavalt esitanud vaide lihtkirjana, mille kohale toimetamine ei ole mingil viisil
garanteeritud ega jälgitav. Vajaliku hoolsuse hindamisel tuleb arvestada ka subjektiivset külge,
lähtudes kaebaja isikust ja tema kogemustest. Kaebaja esindaja Eve Prinits on Tartu Ülikooli
õigusteaduskonna õppekava lõpetanud isik. Lisaks omab vaide esitamise tähtaja ennistamise
põhjuseid hinnates olulist tähtsust asjaolu, millised on protsessiosaliste võimalused tagada oma
õiguste efektiivne kaitse. Äriühingul on selleks üldjuhul suuremad võimalused, mistõttu peab
protsessiosaliseks olev äriühing hoolitsema selle eest, et menetlustoiming tehakse tähtaegselt.
Vaide oleks saanud esitada ka Osaühingu HISMET juhatuse liige Martin Krupp.

Kohtu seisukoht

7. Tulenevalt halduskohtumenetluse seadustiku (edaspidi HKMS) § 120 lg 1 p-st 8 kontrollib
kaebuse saanud alluvusjärgne kohus, ega ei esine alust kaebuse tagastamiseks või käiguta
jätmiseks. Ühe imperatiivse kaebuse tagastamise alusena näeb HKMS § 121 lg 1 p 4 ette olukorra,
kus kaebaja ei ole pidanud kinni nõude kohtueelseks lahendamiseks ettenähtud kohustuslikust
korrast.

8. Euroopa Liidu ühise põllumajanduspoliitika rakendamise seaduse § 110 lg 1 kohaselt peab
Osaühingul HISMET halduskohtule kaebuse esitamiseks olema läbitud vaidemenetlus
haldusmenetluse seaduses sätestatud tingimusel ja korras. PRIA tagastas 31.05.2016 otsusega nr
12-4/16/247-1 Osaühingu HISMET vaide PRIA 11.03.2016 otsusele nr 12-6/345. Kaebuse
esitamine on lubatav vaid juhul, kui vaie on tagastatud ebaõigesti, mistõttu kohus kontrollib, kas
PRIA tagastas Osaühingu HISMET vaide õiguspäraselt.

9. PRIA tagastas Osaühingu HISMET vaide HMS § 79 lg 1 p 3 alusel põhjendusel, et mööda on
lastud vaide esitamise tähtaeg ning seda ei ennistata. PRIA põhjendas, et kuivõrd vaidlustatud
otsus on Osaühingule HISMET kätte toimetatud 23.03.2016, ent vaie on esitatud alles 27.05.2016,
on vaidlustatud haldusakti puhul ületatud vaide esitamise 30-päevast tähtaega. Osaühingu
HISMET esindaja Eve Prinits palus lugeda vaide esitamise tähtaegseks, kuna saatis esialgselt
vaide PRIA-le lihtkirjaga 18.04.2016. Vaide tagastamise otsuse kohaselt ei ole PRIA-sse jõudnud

                                                  2
Osaühingu HISMET esindaja Eve Prinitsi väidetavalt lihtkirjaga esitatud vaie. Vastavalt HMS §
19 lg-le 1 on haldusorgan kohustatud säilitama haldusmenetluses tähtsust omavad dokumendid
ning tulenevalt PRIA asjaajamiskorrast registreeritakse PRIA-sse saabunud kirjad PRIA
dokumendiregistris. Arvestades, et dokumendiregistris puuduvad kanded Osaühingu HISMET
esindaja Eve Prinitsi poolt esitatud vaide kohta, loeb PRIA, et Osaühingu HISMET esindaja Eve
Prinitsi poolt 27.05.2016 esitatud väide, mille kohaselt esitas ta vaide tavalise lihtkirjaga
18.04.2016, on paljasõnaline ja tõendamata.

10. Kaebaja kinnitab, et Osaühingu HISMET volitatud esindaja Eve Prinits sai PRIA 11.03.2016
otsusest nr 12-6/345 teada 23.03.2016. Seega oli vaide esitamise tähtaeg HMS §-st 75 tulenevalt
22.04.2016. Kaebaja märgib, et esitas vaide lihtkirjaga PRIA-le 18.04.2016 ning et kiri oleks
pidanud PRIA-sse jõudma 19.04.2016 või 20.04.2016. PRIA väitel lihtkirjana vaiet aga ei esitatud
ning haldusorganini jõudis kaebaja vaie alles 27.05.2016.

11. Kohtul puudub põhjus kahelda PRIA väites, et kaebaja vaie jõudis haldusorganini 27.05.2016
ning mitte varem, arvestades PRIA 31.05.2016 otsuses nr 12-4/16/247-1 toodud põhjendusi. Seega
pidi PRIA Osaühingu HISMET 27.05.2016 vaide menetlemisel otsustama, kas ennistada HMS §
77 alusel vaide esitamise tähtaeg või mitte, kuna 27.05.2016 oli vaide esitamise tähtaeg juba
möödunud.

12. Kohtu hinnangul on PRIA jätnud vaide esitamise tähtaja põhjendatult ennistamata, kuna
Osaühing HISMET ei lasknud menetlustähtaega mööda mõjuval põhjusel HMS § 34 mõttes.
Kaebaja ei ole tõendanud, et postitas vaide PRIA 11.03.2016 otsusele nr 12-6/345 lihtkirjana
18.04.2016 ning et kiri ei jõudnud haldusorganini postiteenistuse vea tõttu. Kohus nõustub PRIA-
ga, et kaebaja väited selles osas on paljasõnalised ja tõendamata. Isegi kui kaebaja esindaja postitas
vaide lihtkirjana, ei veendunud ta selle kohale jõudmises haldusorganini, kuigi oleks saanud seda
teha ka välismaal viibides. Kohus nõustub PRIA-ga selles, et vaide oleks saanud esitada ka
Osaühingu HISMET juhatuse liige Martin Krupp, kui kaebaja esindajale osutus see mingil
põhjusel enne Eestist lahkumist võimatuks. Kaebaja ei ole ise taganud vaide tähtaegselt PRIA-le
esitamist ning seega puudus alus menetlustähtaja ennistamiseks.

13. Eeltoodust tulenevalt on PRIA 31.05.2016 otsus nr 12-4/16/247-1, millega tagastati
Osaühingu HISMET vaie HMS § 79 lg 1 p 3 alusel, õiguspärane. Kuna vaie tagastati õiguspäraselt,
ei ole kaebaja kohustuslikku kohtueelset menetlust nõuetekohaselt läbinud ning kaebus ei ole
menetletav.

14. Kohus tagastab Osaühingu HISMET kaebuse HKMS § 121 lg 1 p 4 alusel. HKMS § 43 lg 2
kohaselt ei võta kaebuse tagastamine selle esitajalt õigust seadusega sätestatud korras pöörduda
uuesti halduskohtusse. Kaebuse tagastamisel loetakse, et kaebus ei ole kohtu menetluses olnud.

15. HKMS § 104 lg 5 p 2 sätestab, et riigilõiv tagastatakse, kui kohus tagastab kaebuse selle
esitajale, välja arvatud juhul, kui see toimub HKMS § 121 lg 2 alusel. Kuna kohus tagastab
Osaühingu HSIMET kaebuse HKMS § 121 lg 1 p 4 alusel, siis kuulub tagastamisele ka 04.07.2016
tasutud riigilõiv summas 15 eurot.


/allkirjastatud digitaalselt/

Mare Priks
kohtunik



                                                  3

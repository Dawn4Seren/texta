                                      TAGASELJA
                             KOHTUOTSUS
                                  EESTI VABARIIGI NIMEL


 Kohus                           Viru Maakohus

 Kohtunik                        Marika Leimann

 Otsuse tegemise aeg ja koht     16.11.2016, Rakvere kohtumaja

 Tsiviilasja number              2-16-12814
                                 S S hagi Creditstar Estonia AS vastu kohustuse puudumise
 Tsiviilasi
                                 tuvastamise nõudes
 Hagi hind                       236,47 eurot
 Menetlusosalised ja nende
                                 Hageja:
 esindajad                       S S, ik xxxx, elukoht xxxx; lepinguline esindaja Maarika Kutser

                                 Kostja:
                                 Creditstar Estonia AS, rk 11251314, asukoht Tallinn Lõõtsa 5

                                Kirjalik menetlus

RESOLUTSIOON
  1. Hagi rahuldada tagaseljaotsusega.
   2. Tuvastada, et S S’al puuduvad kohustused Creditstar Estonia AS (endise ärinimega
      SMS Laen AS) ja S S vahel 17.04.2009 sõlmitud laenulepingust nr. 216974, seoses
      nõude aegumisega.
   3. Jätta hageja menetluskulud kostja kanda ja välja mõista kostjalt Creditstar Estonia
      AS’ilt hageja S S kasuks menetluskulud kokku summas 175 eurot, s.o riigilõivu katteks
      75 eurot, õigusabikulude katteks 100 eurot.
   4. Kostja menetluskulud jäävad tema enda kanda.
   5. Toimetada käesolev kohtuotsus menetlusosalistele kätte.
   6. Tagaseljaotsus kuulub täitmisele viivitamatult.

Edasikaebamise kord

Kohtuotsusele on hagejal õigus esitada apellatsioonkaebus kohtuotsuse kättetoimetamisest
arvates Tartu Ringkonnakohtule 30 päeva jooksul. Kui apellant soovib asja arutamist
kohtuistungil, peab ta seda apellatsioonkaebuses märkima. Vastasel juhul loetakse, et ta on
nõus asja lahendamisega kirjalikus menetluses (TsMS § 442 lg.6 § 633 lg.7).

Kostjal on õigus esitada 30 päeva jooksul tagaseljaotsuse kättesaamisest või avaliku
kättetoimetamise korral tagaseljaotsusest või selle täitmiseks algatatud täitemenetlusest
teadasaamisest TsMS § 416 nõuetele vastav kaja menetluse taastamiseks. Kajale tuleb lisada
kõik vajalikud dokumendid asja ettevalmistamise lõpuleviimiseks (TsMS § 394 ja TsMS §
416).
Kaja esitamisel tuleb kostjal tasuda kautsjonina summa, mis vastab riigilõivule poolelt hagihinnalt,
kuid mitte vähem kui 100 eurot ja mitte rohkem kui 1500 eurot, mis tuleb kanda
Rahandusministeeriumi arvelduskontole nr EE571010220229377229 AS-is SEB Pank või
arvelduskontole nr EE062200221059223099 AS-is Swedbank või nr EE513300333522160001
Danske Bank AS Eesti filiaalis, märkides selgitusse tsiviilasja numbri.

Hageja nõuded

25.08.2016 esitas S S Viru Maakohtule avalduse ning seoses puuduste kõrvaldamisega 24.10.2016
täiendatud hagiavalduse Creditstar Estonia AS vastu kohustuse puudumise tuvastamise nõudes.

Esitatud hagiavalduse kohaselt sõlmiti hageja ja kostja (endise ärinimega SMS Laen AS) vahel
17.04.2009 laenuleping nr 216974, mille kohaselt kostja laenas hagejale 3000 Eesti krooni ning
hageja kohustus 17.05.2009 tagastama 3700 Eesti krooni. Hageja kostja ees oma kohustust täita ei
suutnud ning kokkulepet maksegraafiku sõlmimiseks kostja nõus sõlmima ei olnud. Kostja ei ole
hagejale teatanud nõude loovutamisest uuele võlausaldajale.

2016.a. kevadel avastas hageja, et Krediidiinfo maksehäirete lehel on kirjas, et tal esineb võlgnevus
kostja ees, mis jääb vahemikku 3200 – 12 800 eurot. Hageja pöördus selgituse saamiseks kostja
poole, kuid kostja vastas, et nemad sellega ei tegele. Krediidiinfost edastati hageja pöördumine ERA
Liisingu Inkassoteenused AS-le, kes väidetavalt pidi asjaga tegelema ning hagejale vastati sealt, et
maksehäiret kustutada ei saa ja nemad esitavad hagi kohtusse siis, kui ise vajalikuks peavad. Hageja
on seisukohal, et kuigi tal esines võlgnevus kostja ees, on see käesolevaks hetkeks aegunud. Nõue
muutus sissenõutavaks 17.05.2009 ning sellest hetkest hakkas kulgema 3 aastane aegumistähtaeg.
Kostja seda ei tunnista ning keeldub Krediidiinfo maksehäireregistrist võlgnevust kustutamast, mis
aga omakorda teeb võimatuks hagejal krediidiasutustest laenude ning järelmaksude saamise.

Lähtudes eeltoodust ja juhindudes TsÜS § 142 lg 1, § 143, § 144, § 146 lg 1, § 147 ja TsMS § 368
lg 1 palub hageja tuvastada, et Creditstar Estonia AS (end. nimega SMS Laen AS) laenulepingust
nr 216974 tulenev nõue S Sa vastu on aegunud. Samuti palub hageja jätta kõik menetluskulud kostja
kanda.
Hageja palub mõista kostjalt välja kohtukulud, s.h hageja poolt tasutud riigilõiv summas 75 eurot
ning õigusabi kulud 100 eurot (ilma käibemaksuta).

Kostja vastuväited

Kostjale on hagimaterjalid kätte toimetatud. Kostja ei ole hagile tähtaegselt kirjalikku vastust
esitanud.

Kohtu kohaldatud seadused, tuvastatud asjaolud, järeldused

Tsiviilkohtumenetluse seadustiku (TsMS) § 407 lg 1 kohaselt võib kohus hageja taotlusel hagi
tagaseljaotsusega rahuldada hagiavalduses märgitud ja asjaoludega õiguslikult põhjendatud
ulatuses, kui kostja, kellele kohus on määranud vastamise tähtaja, ei ole tähtaegselt vastanud, isegi
kui hagi toimetati kostjale kätte välisriigis või kui see toimetati kätte avalikult. Sel juhul loetakse
hageja esitatud faktilised väited kostja poolt omaksvõetuks. TsMS § 394 lg 5 kohaselt hagile vastuse
esitamise tähtaeg peab olema vähemalt 14 päeva hagi kättetoimetamisest alates. Seda tähtaega on
järgitud.

Kohus on kostjale saatnud hagimaterjalid kirjaliku vastamise kohustusega hiljemalt 14 päeva
jooksul hagimaterjalide kättetoimetamisest. Hagimaterjalide kättesaamise kohta on kostja
edastanud elektrooniliselt kohtule kinnituse 26.10.2016, seega tuli kostjal vastus esitada hiljemalt
09.11.2016. Kostja kohtule vastust ei esitanud.

TsMS § 407 lg 3 kohaselt võib tagaseljaotsuse TsMS § 407 lg 1 nimetatud juhul teha kohtuistungit
pidamata.

Kohus leiab, et hagi on õiguslikult põhjendatud ja kuulub rahuldamisele hageja poolt hagis näidatud
asjaoludel ja ulatuses tagaseljaotsusega.

TsMS § 368 lg 1 kohaselt võib hageja esitada hagi õigussuhte olemasolu või puudumise
tuvastamiseks, kui tal on sellise tuvastamise vastu õiguslik huvi.

Riigikohus on selgitanud, et hagi õigussuhte olemasolu või puudumise tuvastamiseks võib
hageja TsMS § 368 lg 1 järgi esitada juhul, kui tal on sellise tuvastamise vastu õiguslik huvi, mida
tuleb hagejal ka vastavalt põhjendada ning mis tuleb kohtul kahtluse korral välja selgitada
(Riigikohtu 21. detsembri 2011. a otsus tsiviilasjas nr 3-2-1-136-11, p 26).

Praegusel juhul hageja esitanud hagi tuvastamaks õigussuhtest – hageja ja AS SMS Laen (praeguse
ärinimega Creditstar Estonia AS) vahel sõlmitud laenusuhtest – tuleneva kohustuse puudumist
seoses aegumisega. Hageja õiguslik huvi väljendub eelkõige selles, et vaatamata asjaolule, et kostja
ei ole pidanud vajalikuks minna hageja võlgnevuse väljamõistmiseks hagimenetlusse, kajastab
maksehäireregister hageja võlgnevust kostja ees, mis takistab hagejal krediidiasutustest laenude
ning järelmaksude saamise. Kohtu hinnangul on hageja eesmärgiks õigusliku olukorra ebaselguse
lõpetamine.

TsÜS 143 kohaselt võtab kohus või muu vaidlust lahendav organ nõude aegumist arvesse ainult
kohustatud isiku taotlusel. Käesoleval juhul on hageja taotlenud aegumise kohaldamist kostja
nõudele.

Hageja poolt kohtule esitatud tõendite põhjal on kohus tuvastanud, et poolte vahel on 17.04.2009
sõlmitud laenuleping nr. 216974, millega kostja kandis hagejale üle 3000 krooni (191,73 eurot)
ning hagejal tuli laen tagastada 17.05.2009 summas 3700 krooni (236,47 eurot) (tlk 21, 23).

TsÜS § 142 lg 1 järgi aegub õigus nõuda teiselt isikult teo tegemist või sellest hoidumist (nõue)
seaduses sätestatud tähtaja (aegumistähtaeg) jooksul ja pärast nõude aegumist võib kohustatud isik
keelduda oma kohustuse täitmisest.

Selleks et vältida nõude aegumist, tuleb see esitada kohtule aegumistähtaja jooksul sõltumata
sellest, kas enne või pärast nõude aegumist tehakse tuvastusotsus õigussuhte puudumise või
olemasolu kohta.

TsÜS § 146 lõike 1 kohaselt on tehingust tuleneva nõude aegumistähtaeg kolm aastat. TsÜS § 147
lõigete 1 ja 2 kohaselt algab aegumistähtaeg nõude sissenõutavaks muutumisega, kui seaduses ei
ole sätestatud teisiti. Nõue muutub sissenõutavaks alates ajahetkest, mil õigustatud isikul on õigus
nõuda nõudele vastava kohustuse täitmist.

Vastavalt VÕS § 82 lõikele 7 muutub kohustus sissenõutavaks, kui võlausaldajal on õigus
kohustuse täitmist nõuda. Kui lepingust ei tulene teisiti, võib võlausaldaja nõuda kohustuse täitmist
kohustuse täitmise tähtpäeva või kohustuse täitmiseks ettenähtud tähtaja möödumisel.

TsÜS § 135 lg 1 kohaselt algab tähtaja kulgemine järgmisel päeval pärast selle kalendripäeva või
sündmuse saabumist, millega määrati kindlaks tähtaja algus, kui seadusest või lepingust ei tulene
teisiti.

Kostja nõue hageja vastu tuleneb laenulepingust nr. 216974 ning laenu tagastamise tähtajaks oli
17.05.2009. Seega TsÜS § 147 lg 1 alusel algas laenulepingust tuleneva nõude aegumistähtaja
kulgemine 18.05.2009 ja lõppes TsÜS § 146 lg 1 alusel kolme aasta möödumisel ehk 18.05.2012.

TsÜS § 160 lg 1 kohaselt peatub aegumine õigustatud isiku poolt hagi esitamisega nõude
rahuldamiseks või tunnustamiseks. TsÜS § 160 lg 2 p 3 kohaselt on hagi esitamisega võrdsustatud
avalduse esitamine maksekäsu kiirmenetluses või muus hagita menetluses.

Kohtute Infosüsteemist (KIS) nähtub, et eelmärgitud laenulepingust tulenevalt on hageja vastu
esitatud maksekäsu kiirmenetluse avaldus kohtusse esmakordselt 27.11.2012 (tsiviilasi nr. 2-12-
49709), seega peale nõude aegumistähtaja möödumist. Eelmärgitud tsiviilasjas on kohus
06.03.2013 kohtumäärusega keeldunud hagiavalduse menetlusse võtmisest, kuivõrd hageja ei
esitanud kohtu määratud tähtajaks nõuetekohast hagi. Lähtudes eeltoodust puuduvad ka aegumise
peatumise alused.

Kohus peab vajalikuks märkida, et ka hageja poolt maksekäsu kiirmenetluse vastuväites nõude
osaline tunnustamine on toimunud peale aegumistähtaja möödumist, mistõttu ei oma see TsÜS §
158 tähenduses mõju juba möödunud nõude aegumistähtajale ja seega puuduvad ka aegumise
katkemise alused.

Arvestades eeltoodut, on põhjendatud tuvastada, et hagejal puuduvad kohustused Creditstar Estonia
AS (endise ärinimega SMS Laen AS) ja S S vahel 17.04.2009 sõlmitud laenulepingust nr. 216974,
seoses nõude aegumisega.

Menetluskulud

TsMS § 173 lg 1 kohaselt esitab asja menetlenud kohus menetluskulude jaotuse menetlusosaliste
vahel kohtuotsuses või menetlust lõpetavas määruses. TsMS § 174 lg 2 kohaselt maakohus määrab
menetluskulude rahalise suuruse kindlaks kohtuotsuses või menetlust lõpetavas määruses, kui
menetluskulude kindlaksmääramine ei takista kohtuotsuse või menetlust lõpetava määruse
tegemist. TsMS § 162 lg 1 kohaselt hagimenetluse kulud kannab pool, kelle kahjuks otsus tehti.

Kuna hagi rahuldatakse, siis jätab kohus menetluskulud kostja kanda. Hageja palub kostjalt välja
mõista riigilõivu summas 75 eurot ning õigusabikulud summas 100 eurot. Kohus leiab, et hageja
taotlus menetluskulude väljamõistmiseks kuulub rahuldamisele.

Kohus on seisukohal, et tasutud riigilõivu (75 eurot) näol on tegemist põhjendatud ja vajaliku
kulutusega, mis tuleb hagejale kostja poolt hüvitada.
Kohus leiab, et hageja menetluskulude nimekirjas märgitud ajakulu 1 tund konsultatsioonile ja
hagiavalduse koostamisele on põhjendatud ja vastab menetluses tuvastatud töö mahule. Hageja
lepingulise esindaja tunnitasu on 100 eurot ilma käibemaksuta. Riigikohtu senises praktikas
on põhjendatuks ja vajalikuks peetud tunnitasu nii 120 eurot koos käibemaksuga (01.10.2013
määrus tsiviilasjas nr 3-2-1-92-13) kui ka tunnitasu 120 eurot ilma käibemaksuta (02.10.2013
määrus tsiviilasjas nr 3-2-1-93-13). Seega on ka hageja lepingulise esindaja tunnitasu mõistliku
suurusega.

Seega kuulub kostjalt hageja kasuks väljamõistmisele riigilõiv summas 75 eurot ja õigusabikulud
100 eurot, kokku 175 eurot.

Kostja menetluskulud jäävad kostja kanda.

TsMS § 178 lg 1 kohaselt saab menetluskulude jaotust vaidlustada üksnes selle kohtulahendi peale
edasi kaevates, millega menetluskulude jaotus kindlaks määrati. Hüvitatavate menetluskulude
suurust saab vaidlustada selle kohtulahendi peale edasi kaevates, millega menetluskulude rahaline
suurus kindlaks määrati.


(allkirjastatud digitaalselt)

Marika Leimann
Kohtunik

                         KOHTUMÄÄRUS
 Kohus                        Viru Maakohus

 Määruse aeg ja koht          15. juuni 2016, Rakvere kohtumajas

 Kohtuasja number             1-16-545
 Kohtunik                     Anu Ammer
 Kohtuistungi sekretär        Kätlin Koidumäe

 Prokurör                     Elle Karm

 Tõlk                         Svetlana Hamaza

 Kohtuasi                     Viru Vangla materjalid Andrei Ossipenko vangistusest
                              tingimisi enne tähtaega vabastamiseks elektroonilise
                              valve alla

                              ANDREI OSSIPENKO,              i.k. 38111252224, kannab
 Süüdimõistetu
                              karistust Viru Vanglas, elukoht vabanemisel: xxxx
                              Karistuse kandmise algus 11.09.2015 ja lõpp 23.01.2017.

 Kohtuasja läbivaatamise aeg 09.06.2016, videokohtuistungil
 Kohtumääruse õiguslik alus KarS § 76; KrMS § 426, § 383, § 384 ja § 387.


 RESOLUTSIOON
Jätta Andrei Ossipenko vangistusest tingimisi enne tähtaega elektroonilise valve alla
vabastamata.

Edasikaebamise kord

Kohtumäärusele on õigus esitada määruskaebus Viru Maakohtule 15 päeva jooksul alates
päevast, mil isik sai vaidlustatavast kohtumäärusest teada või pidi teada saama.

Kohtumääruse väljatrükk saata Viru Vanglale, Andrei Ossipenkole ja prokurörile.




                                          1
Asjaolud

Viru Vangla esitas 17.05.2016 Viru Maakohtule materjalid kinnipeetava Andrei Ossipenko
vangistusest tingimisi enne tähtaega vabastamiseks elektroonilise valve alla.

Andrei Ossipenko on süüdi tunnistatud Viru Maakohtu 02.02.2016 otsusega
kokkuleppemenetluses KarS § 424 järgi ning kohus mõistis talle karistuseks 3 kuud vangistust.
KarS § 65 lg 2 alusel suurendas kohus mõistetud karistust Viru Maakohtu 22.01.2015 otsusega
mõistetud ja Viru Maakohtu 11.09.2015 määrusega täitmisele pööratud karistuse ärakandmata
osa, s.o. 1 aasta 1 kuu 15 päeva vangistust võrra ning mõistis Andrei Ossipenkole liitkaristuseks
1 aasta 4 kuud 15 päeva vangistust. KarS § 68 lg 1 alusel arvas kohus karistusaja hulka
eelvangistuses viibitud aja ja lõplikuks ärakandmisele kuuluvaks karistuseks mõistis kohus
Andrei Ossipenkole 1 aasta 4 kuud ja 12 päeva vangistust. Karistuse kandmise alguseks luges
kohus 11.09.2015.

Arvestades kinnipeetava ohtlikkuse taset ning uue kuriteo toimepanemise tõenäosust ei toeta
Viru Vangla kinnipeetava tingimisi ennetähtaegset vabastamist.

Kohtuistung

Andrei Ossipenko taotleb enda tingimisi ennetähtaegset vabastamist elektroonilise valve alla.
Kinnipeetav avaldab, et elama tahab hakata vanemate juures, minna autokooli, saada load ja
leida töökoht veoautojuhina, hetkel töökohta olemas ei ole, kuid saab võtta ennast Töötukassas
arvele ja vanemad on lubanud aidata. Kinnitab, et on läbinud sotsiaalprogrammi, narkootikume
enam ei tarbi üldse, endiste sõpradega ei suhtle ja elektrooniline valve on hea võimalus püsida
kodus ning õppida autokoolis.

Prokurör asja arutamisest osa ei võtnud, kuid on esitanud kohtule kirjalikult oma seisukoha,
mille kohaselt prokuratuur kinnipeetava ennetähtaegset vabastamist ei toeta. Prokurör märgib,
et varasemad karistused, ei ole Andrei Ossipenkole mõju avaldanud ning kriminaalhoolduslike
vahenditega ei ole võimalik korrigeerida tema käitumist õiguskuulekuse suunas arvestades
kinnipeetava muljetavaldavat kuritegelikku minevikku. Prokurör juhib tähelepanu ka
kinnipeetava narkoprobleemidele.

Kohtumääruse põhjendused

Kohus, tutvunud asja materjalide ja prokuröri seisukohaga ning ära kuulanud kinnipeetava
leidis, et taotlus ei ole põhjendatud ega kuulu rahuldamisele.

Vastavalt KarS § 76 lg 4 tingimisi enne tähtaega vangistusest vabastamise otsustamisel arvestab
kohus kuriteo toimepanemise asjaolusid, süüdlase isikut, varasemat elukäiku ning käitumist
karistuse kandmise ajal, samuti tema elutingimusi ja neid tagajärgi, mida võib süüdlasele kaasa
tuua tingimisi enne tähtaega karistusest vabastamine.

Andrei Ossipenko käitumine vanglas on olnud seaduskuulekas: kehtivad distsiplinaarkaristused
puuduvad. Vastavalt Riigikohtu kriminaalkolleegiumi 02.11.2006 määrusele kohtuasjas nr
3-1-1-91-06 on vangistusest ennetähtaegse vabastamise oluliseks tingimuseks vangistatu
õiguspärane käitumine. Käesoleval juhul on see tingimus täidetud. Kohus leiab aga, et
eelnimetatu on küll oluliseks, kuid mitte otsustavaks tingimuseks kinnipeetava isikuomaduste
üle otsustamisel.


                                               2
Kinnipeetav on kriminaalkorras karistatud 11-l korral, vanglas kannab karistust neljandat korda
seega ei ole uute kuritegude toimepanemine olnud juhuslik ning arvestades kinnipeetava
kriminaalset käitumist, ei ole tema puhul tegemist õiguskuulekusele orienteeritud isikuga.
Läbivalt on kuritegude toimepanemise soodusteguriks narkootikumide tarvitamine.

Kriminaalhooldusametniku arvamusest nähtub, et kinnipeetav asuks vabanemisjärgselt elama
talle endale kuuluvasse 1-toalisesse korterisse. Kriminaalhooldusametnik on kodukülastuse
käigus välja selgitanud, et korter sobib elektroonilise valveseadme paigaldamiseks. Seega on
isikul olemas kindel elukoht, mis on kinnipeetava ennetähtaegse vabastamise vältimatuks
eelduseks.

Positiivseks ja mitte vähetähtsaks peab kohus ka toetava sotsiaalvõrgustiku olemasolu:
kinnipeetavat ootavad vabaduses peale vanemate ka veel vend perega. Suhted lähedastega on
head ja toetavad vaatamata sellele, et isikut on karistatud lähedaste vastu toimepandud kuriteo
eest. Ema on valmis poega vabanemisel toetama nii moraalselt kui ka materiaalselt.

Samas ei saa märkimata jätta, et arvestades kinnipeetava korduvkaristatust on tema
tutvusringkonnas ilmselgelt kriminaalkorras karistatud isikuid. Kinnipeetav võib olla
mõjutatav, kuna õigusrikkumised on osalt toime pandud grupis.
Kohus on seisukohal, et kriminaalset mõtteviisi toetavate sõprade ning tuttavatega suhtlemine
suurendab riskikäitumist vabaduses ning ei aita kaasa kinnipeetava resotsialiseerumisele.

Kinnipeetaval puudub vabanemisel töökoht. Isikul on ka vähene haridus (põhiharidus) ja
puudub eriala, aga samuti puudub tal töötamise kogemus ja -harjumus, seega on tema
konkurentsivõime tööturul problemaatiline ja seda olukorras, kus kinnipeetav oli enne
käesolevat vangistust töötuna arvel Töötukassas ja vältimatud igakuised püsikulutused katsid
tema vanemad. Töökoha puudumine halvendab kohtu hinnangul tema toimetulekut ja
suurendab uute kuritegude toimepanemise riski.

Kinnipeetaval on diagnoositud narkosõltuvus, mis on samuti uue kuriteo toimepanemise
riskifaktoriks. Enamus kuritegusid on seotud narkootikumide tarvitamisega ja narkojoobes võib
kinnipeetav käituda agressiivselt. Isik on viibinud sõltuvusravil Sillamäel, kuid ebaõnnestunult.
Eelmise vangistuse ajal omas ja tarvitas narkootikume avavanglas.
Kohus on seisukohal, et juhul, kui isik ei suuda vabaduses hoiduda sõltuvusainete tarvitamisest,
siis võib ta taas üritada leida kriminaalseid lahendusi oma majandusliku olukorra
parandamiseks sõltuvusainete hankimiseks, kuna narkootikumide tarvitamine mõjutab oluliselt
tema materiaalset toimetulekut.

Vangla hinnangul on üldise korduva kuriteo toimepanemise tõenäosus kahe aasta jooksul 65%
ning vägivaldse kuriteo toimepanemise tõenäosus kahe aasta jooksul 47%, mida saab lugeda
keskmisest oluliselt kõrgemaks tõenäosuseks. Ohustatud on ühiskond tervikuna. Oht seisneb
vägivaldses käitumises materiaalse kasu saamiseks narkootikumide muretsemise eesmärgil,
narkootikumide omamises ja tarvitamises ning narkojoobes sõiduki juhtimses.

Vangla iseloomustuse kohaselt ei mõtle Andrei Ossipenko oma tegude tagajärgedele, tema
korduvkriminaalne käitumine viitab kriminaalsete hoiakute omaksvõtule. Vanematepoolne
toetav suhtumine ei ole kinnipeetavale mõju avaldanud hoidumaks sõltuvusainete tarvitamisest
ja uute seaduserikkumiste toimepanemisest. Kinnipeetava ema sõnul tasub ta veel praegu
võlgu, mida võttis poja viibimise ajal vabaduses, et poega aidata.


                                               3
Andrei Ossipenko on varasemalt olnud tingimisi vabastatud enne tähtaega, kuid pani katsejal
toime uue kuriteo: isik vabanes 09.06.2015 ja uue kuriteo pani toime 20.07.2015. Ka ei suutnud
isik täita talle katseajaks pandud lisakohustust mitte tarvitada alkoholi, kuna ta ilmus
registreerimisele alkoholijoobes.

Eeltoodust tulenevalt puudub kohtul veendumus, et antud juhul on karistuse eesmärgid
saavutatud ja kinnipeetav suudab ennetähtaegse vabanemisega kaasnevaid käitumiskontrolli
nõudeid ja võimalike lisakohustusi täita. Andrei Ossipenko puhul on tegemist kõrge
käitumiskontrollist kõrvalehoidumise riskiga, mistõttu ei ole kriminaalhoolduse ajal
võimalik tema ohtlikkust ühiskonnas alandada.

Kohus leiab, et süüdimõistetu võimalused vabanemisel (elukoha olemasolu ning lähedaste
toetus) ning käitumine vangistuses (distsiplinaarkaristuste puudumine, õiguskuulekalt
töötamine) ei kaalu üles tema käitumist enne vangistusse sattumist ning isikul tuleb karistuse
kandmist jätkata vangistuses. Kohus lisab, et kontrollitud keskkonnas on kinnipeetava
käitumine olnud küll positiivne, kuid seda ei saa pidada piisavaks järeldamaks tema muutumist.
Jätkates karistuse kandmist vanglas on süüdimõistetul võimalik tõestada, et praegune käitumine
on püsiv ja tagasilangusi ei esine.

Kohus märgib täiendavalt, et isik, kes pani toime kuriteo, peab arvestama asjaoluga, et tal tuleb
ära kanda kogu temale mõistetud karistus ning riik ei loo tingimisi ennetähtaegselt vangistusest
vabastamise korra kehtestamisega isikutele õiguspositsioone, millele need hiljem võiksid
toetuda. Süüdimõistmisel ei ole ennetähtaega vabastamine isikule garanteeritud.


/allkirjastatud digitaalselt/

Anu Ammer
Kohtunik




                                               4

                        KOHTUMÄÄRUS
Kohus                            Viru Maakohus

Määruse tegemise aeg ja koht     20.04.2016, Rakvere kohtumaja
                                 Videokohtuistungi toimumise aeg 14.04.2016

Kohtuasja number                 1-11-13218

Kohtunik                         Tiit Kullerkupp

Kohtuistungi sekretär            Merle Kaegas

Tõlk                             Svetlana Hamaza

Kaitsja                          Eduard Bulattšik

Kohtuasi                         Viru Vangla materjalid Anton Butuzkini elektroonilise
                                 valve kohaldamisega vangistusest tingimisi enne
                                 tähtaega vabastamiseks

Süüdimõistetu                    Anton Butuzkin, isikukood 38210232241, viibimiskoht
                                 Viru Vangla

                                 Karistuse kandmise algus 26.08.2014 ja lõpp 26.09.2017
RESOLUTSIOON

Jätta ANTON BUTUZKIN elektroonilise valve kohaldamisega vangistusest tingimisi
enne tähtaega vabastamata.

Välja mõista Anton Butuzkinilt menetluskuluna riigituludesse 72 eurot kaitsetasu v.adv.
Eduard Bulattšiku poolt õigusabi osutamise eest.

Menetluskulud tuleb tasuda 30 päeva jooksul alates käesoleva kohtumääruse
jõustumisest Rahandusministeeriumi arveldusarvele nr EE891010220034796011 AS-s
SEB Pank, nr EE932200221023778606 AS-is Swedbank, nr EE701700017001577198
Nordea Bank Finland PLC Eesti filiaal või nr EE403300333416110002 Danske Bank AS
Eesti filiaal, viitenumbriga 2800049900. Kui rahalised nõuded pole täies ulatuses
tähtaegselt tasutud, suunatakse nõuded kohtutäiturile täitemenetlusse täitemenetluse
seadustikus sätestatud korras.

Välja mõista riigieelarve selleks otstarbeks eraldatud vahenditest Advokaadibüroo
Bulattšik kasuks 72 eurot (sh käibemaks 20%) v.adv. Eduard Bulattšiku poolt
süüdimõistetu Anton Butuzkini kaitsjana riigi õigusabi korras osutatud õigusabi eest.


                                                                                          1
Kohtumääruse peale on õigus esitada Viru Maakohtule määruskaebus 15 päeva jooksul,
alates päevast, mil isik sai vaidlustatavast kohtumäärusest teada või pidi teada saama.

Kohtumääruse ärakiri saata Viru Vanglale, Anton Butuzkinile, kaitsjale ja prokurörile.

Asjaolud

Viru Vangla esitas 16.03.2016 Viru Maakohtule materjalid kinnipeetava Anton Butuzkini
elektroonilise valve kohaldamisega vangistusest tingimisi enne tähtaega vabastamiseks.

Viru Maakohtu 12.01.2012 otsusega tunnistati Anton Butuzkin süüdi KarS § 200 lg 2 p-de 4,
7, 8, 10, § 274 lg 1 ja § 275 järgi ning KarS § 64 lg 1 alusel, üksikkaristustest raskeima
suurendamise teel mõisteti liitkaristuseks 3 aastat 3 kuud vangistust. KarS § 74 lg 1, 3 alusel
jäeti vangistus tingimisi kohaldamata 3-aastase katseajaga. Katseajaks allutati Anton Butuzkin
kriminaalhooldaja käitumiskontrollile ning teda kohustati täitma KarS § 75 lg-s 1 toodud
kontrollnõudeid. Viru Maakohtu 15.07.2014 määrusega pöörati täitmisele Viru Maakohtu
12.01.2012 otsusega mõistetud karistus 3 aastat 3 kuud vangistust. Karistuse kandmise alguseks
loeti 26.08.2014.

Kinnipeetavat on kriminaalkorras karistatud 4-l korral, vanglas viibib ta teist korda. Käesolev
kuritegu on röövimine vägivallaga, grupis, relva ja näo varjamisega, samuti vägivald
politseiniku suhtes seoses tema ametikohustuste täitmisega ning võimuesindaja solvamine
seoses tema ametikohustuste täitmisega. Kuritegude mustrit võib pidada sarnaseks, kuna
varemgi on toime pannud kuritegusid vägivalda ja agressiivsust kasutades, relvaga ähvardades
ja nägu varjates, kuriteod olid planeeritud. Soodusteguriks on alkohol. Kinnipeetav töötab
alates 02.02.2015 Viru Vangla majandustöödel. Omandas riigikeele A1-taseme, rohkem ei ole
võimeline omandama. On läbinud ka sotsiaalprogrammi Viha juhtimine.

Kinnipeetaval on 3 kehtivat distsiplinaarkaristust.

Enne vangistust elas kinnipeetav koos abikaasa ja lastega 3-toalises sotsiaalkorteris, mis asub
aadressil xxxx. Eluase on sobilik elektroonilise valve seadme paigaldamiseks. Korteril on
kommunaalteenuste võlgnevus ca 1000 eurot. Käesoleval ajal elab korteris kinnipeetava
abikaasa koos 3 alaealise lapsega. Abikaasa andis kirjaliku nõusoleku elektroonilise valve
seadmete paigaldamiseks. Isik lõpetas 8 klassi xxxx ja peale seda oli esimene vangistus.
Vanglas käis lukksepa kursustel. Sissetulekuks olid riiklikud toetused, kasulaste alimendid ja
isiku palk, kokku 500-600 eurot, millest isiku enda sõnul kulutas ta alkoholi ostmiseks. Töösse
suhtumine on positiivne. Isikul on k-raha andmetel 15.03.2016 seisuga tasumata võlgnevused
summas 4509,04 eurot, mille likvideerimisest ei ole huvitatud, loodab, et aeguvad.
Vabanemisel on garanteeritud töökoht OÜ-s xxxx, kelle juhatuse liige kinnitas, et võtab
kinnipeetava vabanemisel tööle Savalas asuvasse lattu, puidulõhkumise operaatorina,
miinimumpalgaga.

Kaksikvenna ja vanema vennaga, kes elavad samuti xxxx, suhtleb vähe. Abikaasaga on koos
elanud 5 aastat ja neil on kokku kolm last, üks ühine ja kaks last naise esimesest abielust.
Kriminaalhooldaja andmetel esines paarisuhtes ebakõlasid, kodus olid sagedased
sõnavahetused ja nende ajal abikaasa kutsus kohale politsei, kuid politsei kohale tulles naine
hakkas olukorda ilustama. Isiku sõnul on vanglas viibimise ajal suhted abikaasaga paranenud.
Suhtlusringi kuuluvad kriminaalse taustaga isikud. Otsustes on iseseisev. Riskiv elustiil, isik ei
hooli oma tegude tagajärgedest. Tunnistab alkoholi kuritarvitamist, ka varasemalt. Kõik


                                                                                                2
kuriteod on toime pandud alkoholijoobes. Tunnistab varasemat vägivalla kasutamist alkoholi
mõjul. Alkoholi korduv tarvitamine, kuigi taoline tegevus oli keelatud, viitab motivatsiooni
puudumisele vabaneda alkoholi kuritarvitamisest. Isiku sõnul on varasemalt proovinud
narkootilisi aineid, kuid on arvamusel, et ei tarvita neid enam, kuna need ei sobinud talle,
eelistas alkoholi. Meditsiiniosakonna andmetel on isikul intellektipuue. Lapsepõlves esinesid
käitumisprobleemid. Isik ei ole võimeline aru saama oma tegude tagajärgedest, puudub
empaatiavõime, mistõttu isik võib käituda mingites olukordades vägivaldselt, kuigi
igapäevaselt on rahulik. Isikul on mõningaid suhtlemisraskusi. Isik ei tea, mis on kaastunne ja
hoolivus. Kriminaaltalituse andmetel võivad peresisesed erimeelsused muutuda vägivaldseks.
Isik on seisukohal, et inimesed üldiselt siiski paneksid kuritegusid toime, vahest olevat see
vajalik. Korduvalt on rikkunud varasemalt kriminaalhoolduse nõudeid, mis seisnes alkoholi
tarvitamises.

Üldise korduva kuriteo toimepanemise tõenäosus 2 aasta jooksul on vangla hinnangul 41%,
vägivaldse kuriteo toimepanemise tõenäosus 56%. Lähtuvalt ülaltoodud asjaoludest ei toeta
vangla isiku enne tähtaegset vanglast vabanemist elektroonilise järelevalve alla. Juhul, kui
kohus peab otstarbekaks kinnipeetava tingimisi enne tähtaega vabastada, teeb vangla
ettepaneku määrata Anton Butuzkinile käitumiskontroll ja katseaeg kuni 26.09.2017 ning
käitumiskontrolli ajaks on otstarbekas kohustada Anton Butuzkinit täitma KarS § 75 lg 2 p-des
2, 21, 4, 8, 9 sätestatud lisakohustusi. Elektroonilise järelevalve kohaldamise ajaks teeb vangla
ettepaneku 10 kuud.

Prokuratuuri seisukoht

Viru Maakohtule edastatud seisukohas märkis prokurör, et ei soovi võtta osa kinnipeetava
tingimisi enne tähtaega vangistusest vabastamise küsimuse läbivaatamisest. Prokurör ei toeta
samuti kinnipeetavat ennetähtaegset vangistusest vabastamist. Isiku varasem elukäik ning
toimepandud kuritegude iseloom viitavad tema ohtlikkusele. Tegemist on neljal korral (mh I
astme eluvastase kuriteo eest) kriminaalkorras karistatud isikuga, vangistust kannab ta teist
korda, mistõttu ei olnud uute kuritegude toimepanemine juhuslik. Viru Maakohtu 15.07.2014
määrusest, millega tingimisi mõistetud vangistus täitmisele pöörati, tuleneb muuhulgas, et isiku
käitumist katseajal ei saa hinnata kontrollnõuete täitmises positiivselt, ta ei allunud kohustustele
mitte tarvitada alkoholi ja narkootikume, rikkudes seega karistuse täitmisele mittepööramise
tingimusi. Eelnev annab aluse arvata, et varasem tingimisi mõistetud karistus ei ole täitnud oma
eesmärki ega mõjutanud teda hoiduma uute õigusrikkumiste toimepanemisest. Prokurör on
arvamusel, et kinnipeetava puhul on tegemist kõrge käitumiskontrollist kõrvalehoidumise
riskiga, mistõttu ei ole kriminaalhoolduse ajal võimalik tema ohtlikkust ühiskonnas alandada,
seda ka elektroonilise valve kohaldamisega. Kuna kinnipeetav kannab KarS § 64 lg 1 alusel
mõistetud liitkaristust vägivaldse varavastase kuriteo ja avaliku võimu teostamise vastase
kuriteo toimepanemise eest tema ennetähtaegse vabastamise korral saaks ühiskonna
õiglustunne tugevalt riivata, kuna karistuse üldpreventsiooni eesmärgil on näidata ühiskonnale,
et nii võõra vallasasja äravõtmine selle ebaseadusliku omastamise eesmärgil, kui see on
toimepandud vägivallaga (röövimine), kui ka vägivald võimuesindaja suhtes seoses tema
ametikohustuste täitmisega ei ole tolereeritavad ning toovad endaga kaasa tugeva riigipoolse
sanktsiooni, mis võib väljenduda pikaajalises vangistuses ning eelduslikult selle täiel määral
ära kandmises. Käitumiskontroll ei hoiaks teda uute kuritegude toimepanemisest ja tema
käitumine katseajal võib olla negatiivne ja kriminaalhoolduse teostamine probleemne ning
karistamise eesmärgid (hoiduda uute kuritegude toimepanemisest) jäävad täitmata. Enne
vangistust oli isikul probleeme alkoholi kuritarvitamisega (kõik kuriteod on toime pandud
alkoholijoobes), mida võib pidada uute kuritegude toimepanemise riskifaktoriks. Ei saa jätta


                                                                                                  3
tähelepanuta vangla materjalides märgitut, mille kohaselt on süüdimõistetu poolt üldise
korduva kuriteo ja vägivaldse kuriteo toimepanemise tõenäosus järgmise 2 aasta jooksul
vastavalt 41% ja 56%, mis ei ole madal risk. Iseloomustuse kohaselt on kinnipeetaval kolm
kehtivat distsiplinaarkaristust. Vastavalt Riigikohtu 02.11.2006 määrusele nr 3-1-1-91-06 on
vangistusest ennetähtaegse vabastamise oluliseks tingimuseks vangistatu õiguspärane
käitumine. Käesoleval juhul ei ole see tingimus täidetud. Olukorras, kus kinnipeetav ei ole aru
saanud oma kuritegude tõsidusest ja sellega kaasnevatest tagajärgedest ning ei ole ka
vangistuses üles näidanud tõsist tahet seaduskuulekaks eluks, tema vabastamise korral oleks
ühiskonna heaolu ohustatud. Lähtudes eeltoodust on prokuratuur Anton Butuzkini vangistusest
ennetähtajalisele vabastamisele vastu.

Maakohtu istung

14.04.2016 toimunud videokohtuistungil avaldas kinnipeetav, et on lastele tõotanud, et enam ei
tarvita alkoholi. Vanglas on karistatud 2-l korral distsiplinaarkorras, kuna on suitsetaja.
Selgitab, et käis varasemalt kriminaalhooldaja juures regulaarselt registreerimas, kuid ühel
korral läks joobes olekus.

Kaitsja seisukoht

Kaitsja leiab, et on väga tähtis, et inimene saaks kohe peale vabanemist tööle ning praegusel on
kinnipeetaval olemas garantiikiri firmast, kus ta on ka varasemalt töötanud. Kuna teda sinna
tagasi kutsutakse, siis võib järeldada, et ta töötas seal hästi. Ka vangistuses töötas ta
majandustöödel. Leiab, ettõenäosus kahe aasta jooksul 41% ei ole kõrge. Vabastamisel on tal
katseaeg karistusaja lõpuni kuni 26.09.2017. see, kas tahab vanglasse tagasi minna või täidab
kohustusi, on isiku enda teha. Kinnipeetav ise garanteerib, et ei tarvita alkoholi, kuna peres on
kolm last. Kaitsja palub kohtul ta enne tähtaega vabastada.

Kohtumääruse põhjendused

Karistusseadustiku (KarS) § 76 lg 4 sätestab, et katseajaga tingimisi enne tähtaega vangistusest
vabastamise otsustamisel arvestab kohus kuriteo toimepanemise asjaolusid, süüdimõistetu
isikut, varasemat elukäiku ning käitumist karistuse kandmise ajal, samuti tema elutingimusi ja
neid tagajärgi, mida võib süüdimõistetule kaasa tuua tingimisi enne tähtaega karistusest
vabastamine.

Kohus, kuulanud ära süüdimõistetu, kaitsja ja tutvunud prokuröri seisukohaga ning Viru Vangla
poolt esitatud materjalidega, leiab, et süüdimõistetu ei kuulu elektroonilise valve
kohaldamisega vangistusest tingimisi enne tähtaega vabastamisele. Kohtu hinnangul on isiku
vabastamist mittetoetavad asjaolud kaalukamad vabastamist toetavatest asjaoludest. Tegemist
on isikuga, keda on kriminaalkorras karistatud 4-l korral ning vangistuses viibib ta teist korda,
mistõttu ei ole kuritegude toimepanemine juhuslik ning seega on kinnipeetava puhul tegemist
isikuga, kel esineb riskivat elustiili, mis omakorda näitab isiku negatiivset suhtumist ühiskonda
ja selles kehtivatesse reeglitesse. Käesolev kuritegu on röövimine ja vägivald võimuesindaja
vastu ametikohustuste täitmisel. Dünaamika on sarnane, kuna on ka varasemalt toime pannud
vägivaldseid kuritegusid. Soodusteguriks on alkoholi tarvitamine.

Positiivsena võib välja tuua, et isik töötab vangla majandustöödel ning omandas riigikeele
A1-taseme. Enda sõnul ei ole rohkemaks võimeline. Samuti läbis edukalt sotsiaalprogrammi
Viha juhtimine, järeltegevust ei vajanud. Kinnipeetaval on vabanemisel kindel alaline elukoht


                                                                                               4
sotsiaalkorteris, kus ta elas ka enne vangistust. Käesoleval ajal elavad seal tema abikaasa koos
kolme alaealise lapsega. Abikaasa on andnud nõusoleku korteris elektroonilise järelevalve
kohaldamiseks. Samas on korteris kommunaalteenuste võlgnevus umbes 1000 eurot. Samuti on
kinnipeetaval vabanemisel garanteeritud töökoht kindla igakuise sissetulekuga, mis aitab isikul
vabaduses majanduslikult toime tulla. Enne vangistust olid pere sissetulekuteks riiklikud
toetused, kasulaste alimendid ja isiku enda palk, millest suure osa kulutas alkoholi ostmiseks.
Isikul on ka tasumata nõudeid ligikaudu 4500 euro ulatuses, kuid ta ei ole huvitatud nende
tasumisest, loodab, et aeguvad.

Riigikohtu kriminaalkolleegium on oma 02.11.2006 määruses nr 3-1-1-91-06 märkinud, et
vangistusest ennetähtaegse vabastamise oluliseks tingimuseks on vangistatu õiguspärane
käitumine. Kinnipeetaval on 3 kehtivat distsiplinaarkaristust, mistõttu ei ole õiguspärase
käitumise tingimus täidetud. Kinnipeetava puhul on tegemist isikuga, kes ei ole vangistuses
viibitud aja jooksul teinud oma tegudest ja tagajärgedest järeldusi ning on jätkanud
õigusrikkumisi ka range järelevalve all viibides. Isiku suhtlusringi kuuluvad kriminaalse
taustaga isikud. Tunnistab probleemi seoses alkoholi kuritarvitamisega. Kuriteod on toime
pandud alkoholi joobes. Motivatsioon alkoholi tarvitamisest loobumiseks puudub, kuivõrd isik
on jätkanud alkoholi tarvitamist ka siis, kui see on talle kriminaalhoolduse ajal keelatud. Isikul
on intellektipuue, mistõttu ei ole ta võimeline aru saama oma tegude tagajärgedest, samuti
puudub tal empaatiavõime.

Vangla hindab uue üldise kuriteo toimepanemise tõenäosuseks järgneva kahe aasta jooksul 41%
ning uue vägivaldse kuriteo toimepanemise tõenäosuseks 56%, milliste näol on tegemist
keskmiselt enamarvestatavate riskidega uute kuritegude toimepanemisel. Kohtu hinnangul on
isiku ennetähtaegne vabastamine käesoleval hetkel ennatlik, kuivõrd isik on varem korduvalt
rikkunud kriminaalhoolduse nõudeid, tarvitades keelu ajal alkoholi. Seetõttu puudub kohtul
kindlus selles, et sel korral kulgeksid katseaeg ja käitumiskontroll rikkumisteta. Kohus rõhutab,
et reeglina tuleb süüdimõistetul ära kanda talle mõistetud karistus tervikuna ning üksnes
erandlikud asjaolud võimaldavad süüdimõistetu tingimisi ennetähtaegset vabastamist. Kohus
leiab, et Anton Butuzkini puhul selliseid erandlikke asjaolusid käesoleval ajal ei esine. Vangla
ja prokuratuur ei toeta samuti isiku ennetähtaegset vanglast vabastamist elektroonilise
järelevalve alla.

Eeltoodust tulenevalt ei nõustu kohus süüdimõistetu Anton Butuzkini vabastamisega enne
tähtaega elektroonilise järelevalve alla.

Maakohus juhindus KarS § 76 ning KrMS § 426, § 432, § 383, § 384 ja § 387 sätteist.


Kohtunik                              /digitaalselt allkirjastatud/              Tiit Kullerkupp




                                                                                                5

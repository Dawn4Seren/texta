                             KOHTUOTSUS
                                EESTI VABARIIGI NIMEL

 Kohus                            Viru Maakohus
 Kohtuasja number                 4-15-10545
 Määruse tegemise aeg ja koht     22.02.2016, Rakvere kohtumajas
 Kohtunik                         Anu Ammer

 Sekretär                         Kätlin Koidumäe

 Kohtuasi                         Kalev Ojavere kaebus Politsei- ja Piirivalveameti Lõuna
                                  Prefektuuri     Tartu   politseijaoskonna    19.11.2015
                                  kiirmenetluse otsuse nr 10220151283999 peale
                                  väärteoasjas nr 2780,15,009923

 Kaebuse esitaja                  KALEV OJAVERE (i.k. 36202055214), elukoht: xxxx
                                  Indrek Sirk
 Kaitsja
 Kohtuväline menetleja            Lõuna Prefektuur Tartu politseijaoskond, esindaja Kert
                                  Kotkas
 Kohtuistungi toimumise aeg       17.02.2016, avalikul kohtuistungil
 Õiguslik alus                    VTMS § 120 lg 1; 132 p 3; § 135; § 155; § 156 ja § 123



RESOLUTSIOON

Kalev Ojavere kaebus rahuldada.

Tühistada Politsei- ja Piirivalveameti Lõuna Prefektuuri Tartu politseijaoskonna
19.11.2015 liikluspolitseinik M K kiirmenetluse otsus nr 10220151283999 väärteoasjas nr
2780,15,009923, millega Kalev Ojaveret karistati liiklusseaduse § 211 alusel rahatrahviga
35 trahviühikut, s.o 140,00 eurot ning lõpetada väärteomenetlus VTMS § 29 lg 1 p 1 alusel,
teos väärteo tunnuste puudumise tõttu.

VTMS § 23 alusel hüvitada Kalev Ojaverele riigieelarve vahenditest kaitsja Indrek Sirgile
arve nr 160222, 15.02.2016 alusel makstud kaitsjatasu kogusummas 636,00 eurot.



                                                                                           1
Edasikaebamise kord

Kohtumenetluse pool võib loobuda kassatsiooniõigusest kohe. Kui kohtumenetluse pool
soovib kasutada kassatsiooniõigust, peab ta sellest kirjalikult teatama Viru Maakohtule 7
päeva jooksul, alates kohtuotsuse kuulutamisest. Kassatsioon esitatakse Riigikohtule
advokaadi vahendusel Viru Maakohtu kaudu 30 päeva jooksul alates päevast, mil
kohtuotsus on kohtumenetluse pooltele kohtus 11.03.2016 tutvumiseks kättesaadav.

Kohtuotsuse terviktekst on menetlusosalistele tutvumiseks kättesaadavaks tehtud
30.03.2016.

KOHTUOTSUSE PÕHIOSA

I TUVASTATUD ASJAOLUD JA UURITUD TÕENDID

Politsei- ja Piirivalveameti Lõuna prefektuuri Tartu politseijaoskonna liikluspolitseiniku poolt
19.11.2015 koostatud kiirmenetluse otsusega nr 10220151283999 väärteoasjas nr
2780,15,009923 karistati Kalev Ojaveret Liiklusseaduse (edaspidi LS) § 211 alusel
rahatrahviga 35 trahviühiku ulatuses, s.o. 140 eurot.
Otsuse kohaselt on menetlusalusele isikule süüks arvatud LS § 73 lg 1, MKM 03.03.2011
määruse nr 17 § 20 lg 1, MKM 13.06.2011 määruse nr 42 Lisa 1 kood 109 nõudeid.

Menetlusalune isik esitas Viru Maakohtule kaebuse, mille kohaselt ta vaidlustab kohtuvälise
menetleja otsuse nr 10220151283999 tervikuna, palub selle tühistada ning lõpetada
väärteomenetlus VTMS § 29 lg 1 p 1 alusel seoses väärteotunnuste puudumisega ning hüvitada
menetlusalusele isikule kantud õigusabikulud.

Kohtuistungil jäid kaebuse esitaja ja tema kaitsja kaebuses esitatud taotluste juurde.

Kohtuvälise menetleja esindaja avaldas eelmenetluses kirjaliku seisukoha, mille kohaselt ta ei
nõustu Kalev Ojavere kaebuse rahuldamisega ning märgib, et MKM 13.06.2011 määruse nr 42
„Mootorsõiduki ja selle haagise tehnonõuded ning nõuded varustusele“ lisa 1 kood 109 järgi
kontrollitakse sõidumeerikut vaatluse või katsesõiduga. Sõidukil olev kleebis ei ole lihtsalt
kleebis, vaid MKM 03.03.2011 määrusest nr 17 „Nõuded sõidumeerikule ja selle
paigaldamisele ning sõidumeeriku kontrollimise tingimused ja kord“ tulenev digitaalse
sõidumeeriku paigaldusplaat. KarS § 15 lg 3 kohaselt on karistatav nii tahtlik kui ka
ettevaatamatu tegu ning KarS § 18 lg 1 kohaselt on ettevaatamatuse puhul tegemist
kergemeelsuse ja hooletusega ning lg 3 kohaselt paneb isik teo toime hooletusest, kui ta ei tea
süütekoosseisule vastava asjaolu esinemist, kuid oleks seda tähelepaneliku ja kohusetundliku
suhtumise korral pidanud ette nägema. KarS § 17 lg 3 kohaselt seaduse mittetundmine ei välista
tahtlust ega ettevaatamatust. Kohtuväline menetleja on seisukohal, et juht, kes kasutab
sõidumeeriku kohustusega sõidukit, teab kindlasti paigaldusplaadi tähendust ja sinna
kantavaid/kantud andmeid.

Eeltoodud seisukohta väljendas kohtuvälise menetleja esindaja ka kaebuse kohtulikul
läbivaatusel selgitades, et menetlusalusele isikule ei heideta ette mitte ebaõigete rehvide
kasutamist, vaid sõidumeeriku nõuetele mittevastavust, kuna sõidumeeriku paigaldusplaadile
märgitud rehvimõõdud ei vastanud tegelikkusele.
Kohtuväline menetleja ei kahtle, et menetlusaluse isiku näol on tegemist tubli autojuhiga ning
et heas usus tegutsev inimene ei suuda hallata kõiki seadusi ning määrusi, mida ta täitma peaks,
kuid veokijuhi puhul, kes on läbinud autojuhtide ametikoolituse, on tegemist siiski

                                                                                              2
õigusrikkumisega. Kohtuväline menetleja jäi oma seisukohale kindlaks, et sõidumeeriku
paigaldusplaat ei vastanud kõigile nõuetele, kuna plaadi kirje ei vastanud sõidumeeriku
paigaldamise nõuetele ja sellises olukorras on sõidukijuht see, kes vastutab sõiduki eest.
Kohtuväline menetleja taotles kohtult kiirmenetluse otsuse muutmata jätmist.

Kohtuvälise menetleja esindaja esitas kohtuistungil taotluse võtta asja materjalide juurde
videosalvestis ning selgitas, et asjaolu, et videosalvestist pole kajastatud kiirmenetluse otsuses,
on inimlik eksitus ja ta ei osanud öelda, miks seda salvestist kohtule juba 09.12.2015 ei esitatud.
Kohus võttis videosalvestise tõendina asja materjalide juurde.

Kalev Ojavere andis kohtuistungil ütlusi, mille kohaselt on tegemist tema tööautoga, millega
ta sõidab alates aastast 2008 ja autol on kogu aeg seda tüüpi rehvid all olnud ning vahetada neid
teiste vastu ei luba registreerimistunnistus. Kinnipidamise põhjust ta ei tea, kuid süüks pandi
seda, et rehvil oli vale mõõt võrreldes sellega, mis oli kleebise peal. Politsei tee peal
sõidumeerikust andmeid välja ei võtnud, seega jäi kohapeal tõendamata, milliste rehvidega
sõidukit on taadeldud. Sai aru, et kleebise andmed ei läinud kokku autol all olnud rehvi
andmetega ja kinnitas, et ei olnud seda tähele pannud, kuna tööandja annab talle auto ja tema
teab, et see on korras, töö- ja puhkeaja graafikut rikkunud pole. Avaldas, et on läbinud
veoautojuhtide ametikoolituse, kleebist pole varem vaadanud ja ülevaatustel on alati ise
käinud, ka viimasel ning autol olid samad rehvid 13R22,5 all, mis politsei poolt kinnipidamise
ajal.

Tunnistaja M K andis kohtuistungil ütlusi, mille kohaselt ta konkreetset sündmust ja selle
asjaolusid eriti ei mäleta, kuigi videoklipp oli tema enda filmitud. Kontrollimise käigus selgus,
et taatluskleebisel oli teistsugune rehvinumber, kui autol tegelikult all olid. Ei mäleta enam,
milline sõidumeerik sellel autol oli ja miks ei teinud kohapeal sellest väljatrükki, kuid kinnitas,
et kõikidel kordadel ei teegi digitaalsest sõidumeerikust väljatrükki, sest sõidumeeriku
taatlemisel tuleb see sama kleeps, kus on kirjas kõik andmed, kiirused jne A4 paberi peale, see
väike kast tõmmatakse sealt välja ja pannakse sõiduki uksepiida peale. Avaldas, et ei ole 2 kuud
sõidumeerikutega tegelenud ega ole seetõttu kindel, kas oskab seda väljatrükki enam õigesti
lugeda, kuna seal on palju spetsiifilisi andmeid. Dokumendi tl 11 vaatamisel selgitas kohtule,
et selle kohaselt oli viimane taatlus tehtud xxxx poolt 03. juunil rehvitüübiga 13R22,5. Kleebise
peal oli 315 ja sõidukil olid all need rehvid, mis on kirjas väljatrükis. Asjaolu, et tal olid valed
rehvid all tuli välja kleebisest. Need andmed ei saa vastuolus olla, sest sõidumeerikut ei saa
taadelda rehvidega, mida all ei ole, see seab kahtluse alla taatleja. Sõidumeerik ei saanud olla
korrektselt taadeldud, seal pidi olema mingi taatlejapoolne viga. Samas on juhi kohustus enne
sõidu alustamist kontrollida sõiduki seisukorda, sõidumeeriku ning kleebise korrasolekut, seda
enam, et taatlus oli tehtud 03.06.2015, kuid sõiduk peeti kinni 19.11.2015, seega kuude vältel
ei olnud juht neid asju kontrollinud.

Kalev Ojavere kaitsja jäi kohtuistungil kaebuses esitatu juurde ja märkis, et põhiasi, mis tuleb
välja selgitada on see, kas sõiduki rehvid vastavad sõiduki registreerimistunnistusele.
Sõidumeeriku väljatrükist nähtub, et taadeldud on sõidukit samade rehvidega nagu sõidukil all
olid. Sellist kontrolli tehakse kord kahe aasta jooksul ja igal korral on sõidukil samad rehvid all
olnud. See kõik on näha sõidumeeriku väljatrükist.
Karistatav ei ole see, et kleebisel on teistsugused andmed, kui nad tegelikkuses on, et keegi on
kuskil vea teinud nagu tunnistajagi ütles ja ilmselt on tegu inimliku eksitusega. Vastuolud tuleb
tõlgendada menetlusaluse isiku kasuks ning käesoleval juhul menetlusalust isikut
sõidumeeriku paigaldusplaadile ebaõige rehvimõõdu kandmise eest karistada ei saa.
Kohtuvälise menetleja taotluse osas asus seisukohale, et kohtuväline menetleja on käitunud
ebaausalt kuni 30.12.2015, mil ta videosalvestise kohtusse saatis varjates sobiva ajani tõendeid
                                                                                                  3
nii menetlusaluse isiku kui ka kohtu eest ja esitades neid suvalisel ajal, kuid kuna ta seaduse
järgi tõendile vastu vaielda ei saa, siis ta kinnitas, et selline kleebis seal sõidukis oli.
Samas esitas kaitsja kohtule taotluse lisada asja materjalide juurde xxxx OÜ 10.02.2016
teavituskiri, milles sisalduvad andmed, mida kaebuses on kajastatud.

Kohus uuris väärteoasjas olevaid kirjalikke tõendeid:
  - Menetlusaluse isiku ülekuulamise protokoll 19.11.2015 /tl 6, 21/
  - Sõiduki registreerimistunnistuse väljatrükk /tl 8-10/
  - Sõidumeeriku väljatrükk /tl 11/
  - Kiirmenetluse otsus nr 10220151283999 /tl 12, 20/
  - Videosalvestise väljatrükk /tl 40/
  - xxxx OÜ 10.02.2016 teavituskiri /tl 41/
  - Videosalvestis /tl 25-26/

II KOHTU PÕHJENDUSED

VTMS § 123 lg 2 sätestab, et kohus arutab väärteoasja täies ulatuses, sõltumata esitatud kaebuse
piiridest, kontrollides kohtuvälise menetleja otsuse tegemise aluseks olnud faktilisi ja
õiguslikke asjaolusid.

Kohus, kuulanud ära menetlusaluse isiku, tema kaitsja, kohtuvälise menetleja esindaja ning
uurinud vahetult asjas kogutud tõendeid ning hinnates neid kogumis, on seisukohal, et Kalev
Ojavere kaebus on põhjendatud ja kuulub rahuldamisele.

Politsei- ja Piirivalveameti Lõuna prefektuuri Tartu liikluspolitseinik M K koostas
menetlusalusele isikule 19.11.2015 kiirmenetluse otsuse nr 10220151283999 väärteoasjas
2780,15,009923, mille kohaselt 19.11.2015 kell 9.00 Kalev Ojavere juhtis mootorsõidukit,
milles oli kohustatud kasutama sõidumeerikut. Mootorsõidukile paigaldatud sõidumeerik ei
vastanud kehtestatud nõuetele, kuna sõidumeerik oli taadeldud rehvidega 315/80R22,5,
kontrollimise hetkel olid sõiduki veoteljel rehvid mõõtudega 13 R22,5. Sõidukile ei laiene
Euroopa Parlamendi ja Nõukogu määruse (EÜ) nr 561/2006 artikli 3 erisused ja otsuse kohaselt
rikkus menetlusalune isik LS § 73 lg 1, MKM 03.03.2011 määruse nr 17 § 20 lg 1, MKM
13.06.2011 määruse nr 42 Lisa 1 kood 109 nõudeid. Väärtegu klassifitseeriti LS § 211 järgi
ning menetlusalusele isikule määrati rahatrahv 35 trahviühiku ulatuses, s.o. 140 eurot.

LS § 73 lg 1 kohaselt liikluses kasutatav mootorsõiduk ja selle haagis ning nende varustus
peavad vastama õigusaktidega kehtestatud tehnonõuetele. Mootorsõiduk ja selle haagis peavad
olema nõuetekohaselt varustatud.

Majandus- ja Kommunikatsiooniministri (MKM) 03.03.2011 määruse nr 17 „Nõuded
sõidumeerikule ja selle paigaldamisele ning sõidumeeriku kontrollimise tingimused ja kord“ §
20 lg 1 kohaselt tuleb sõidukile paigaldatud sõidumeeriku suhtes iga kahe aasta järel teha
korraline ülevaatus. Lisaks tuleb korraline ülevaatus teha järgmistel juhtudel: pärast
sõidumeeriku remonti; pärast sõidukit iseloomustava tunnusteguri või rehvide ümbermõõdu iga
muudatust; kui sõidumeeriku ajahälve on enam kui 20 minutit 24 tunni jooksul; kui muutub
sõiduki registreerimisnumber.

MKM 13.06.2011 määruse nr 42 „Mootorsõiduki ja selle haagise tehnonõuded ning nõuded
varustusele“ Lisa 1 kood 109 kohaselt on lubatud kasutada sõidumeerikut, mille andmeplaadile
on kantud AETR või EÜ Nõukogu määruse (EMÜ) nr 3821/85 nõuetele vastav tüübikinnituse


                                                                                              4
tunnusmärk ning sõidumeerik peab olema kontrollitud ja paigaldatud vastavalt kehtestatud
korrale. Kontrollimine toimub vaatluse või katsesõiduga.

LS § 211 sätestab vastutuse mootorsõiduki juhtimise eest, millel puudub kohustuslik
sõidumeerik või mille sõidumeerik ei ole töökorras või on nõuetekohaselt plommimata, mille
eest karistatakse rahatrahviga kuni 100 trahviühikut.

Käesolevas väärteoasjas on keskseks küsimuseks, kas taatlemisel kasutati sama rehvimõõtu
nagu sõiduki kasutamisel 19.11.2015 ning kas menetlusalune isik teadis või pidi teadma, et
kleebisel olevad andmed on ebaõiged.

Käesolevas väärteoasjas ei ole vaidlust selles, et 19.11.2015 kell 9.00 juhtis Kalev Ojavere Ida-
Viru maakonnas Aseri vallas Tallinn-Narva mnt 128 kilomeetril betooniveokit xxxx xxxx
registreerimismärgiga xxxx ning ta kasutas kohustuslikku sõidumeerikut. Auto kuulub
menetlusaluse isiku tööandjale ning menetlusalusele isikule teadaolevalt oli sõiduk tehniliselt
korras. 19.11.2015 sõiduki kinnipidamisel aga osutades ühele kleebisele esitas politseiametnik
Kalev Ojaverele süüdistuse, et veoauto sõidumeerik on taadeldud teistsuguste rehvidega, kui
on sõidukil all kinnipidamise ajal.

Uuritud tõendite kohaselt on menetlusaluse isiku kasutatud sõidukile registreerimisel
ettenähtud rehvimõõdud 13R22,5 ning need andmed on kantud ka sõiduki
registreerimistunnistusele.

Sõidumeeriku väljatrükk kinnitab, et sõidumeeriku suhtes on iga kahe aasta järel tehtud
korraline ülevaatus ning kõikidel kordadel olid sõidukil all rehvid mõõduga 13R22,5, s.t rehvid,
mis on ette nähtud sõiduki registreerimistunnistusel ja mis olid all ka sõiduki kinnipidamise
ning kontrollimise hetkel.

Kohus on seisukohal, et käesoleval juhul kasutas menetlusalune isik sõidumeerikut, mis oli
kontrollitud ning töökorras ja menetlusalusele isikule ei saa ette heita ettevaatamatust ega
hooletust, kuna sõidukil olid talle ettenähtud rehvid ning sõidumeeriku kaudu menetlusalusele
isikule kättesaadavad andmed kinnitasid, et rehvimõõt vastab sõidumeerikule. Sõidumeeriku
andmed omakorda kinnitavad, et sõidumeerik on taadeldud veoki registreerimistunnistusel
olevate mõõtmetega rehvidega. Asjaolu, et sõidukile paigaldatud infokleebiselt nähtusid muud
andmed ei oma antud asjas tähtsust, kuna taatlemise käigus koostatud tervikdokumendi ühele
osale ehk kleebisele sattunud ebaõigete andmete eest vastutab kohtu hinnangul taatleja.

Kohus märgib, et rehvimõõdu vastavust sõidumeerikule oleks saanud kontrollida kohtuväline
menetleja kohapeal, kuid teadmata põhjustel politseiametnik sõidumeeriku väljatrükki veoki
kinnipidamisel ei teinud ning pidas ülimuslikumaks sõiduki kerelt leitud kleebist.

Kuna sõidumeeriku taatlemisel kasutati sama rehvimõõtu nagu sõiduki kasutamisel 19.11.2015
ning menetlusalune isik ei teadnud ega pidanud teadma, et kleebisel olevad andmed on
ebaõiged, siis on kohus seisukohal, et puuduvad süüteokoosseisu nii objektiivsed kui ka
subjektiivsed tunnused.
Eeltoodust tulenevalt tuleb väärteomenetlus menetlusaluse isiku suhtes väärteotunnuste
puudumise tõttu lõpetada.

/allkirjastatud digitaalselt/
Anu Ammer
Kohtunik


                                                                                               5
Riigikohtu 11.08.2016 kohtumääruse RESOLUTSIOON:
Väärteomenetluse seadustiku § 160 lg-s 5 märgitud aluste puudumise tõttu jätta kohtuvälise
menetleja Politsei- ja Piirivalveameti kassatsioon menetlusse võtmata.

22.02.2016 kohtuotsus 4-15-10545 jõustus 11.08.2016 Riigikohtu kohtumäärusega.

/allkirjastatud digitaalselt/
Kai Rosar
Referent




                                                                                        6

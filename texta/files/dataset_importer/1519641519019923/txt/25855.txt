                         KOHTUMÄÄRUS
 Kohus                                 Tartu Ringkonnakohus
 Kohtukoosseis                         Maili Lokk, Agu Timmi ja Einar Vene
 Määruse tegemise aeg ja koht          19. jaanuar 2016, Tartu
 Haldusasja number                     3-15-1538
 Haldusasi                             Andre Leedi ja Riina Leedi kaebus Tartu Linnavalitsuse
                                       õigusvastaselt võõrandatud vara tagastamise ja
                                       kompenseerimise komisjoni 1. novembri 1996. a
                                       korralduse nr 2030 ja 27. veebruari 1997. a korralduse
                                       nr 399 tühistamiseks ning õigusvastaselt võõrandatud
                                       vara     tagastamise   ja   kompenseerimise      uueks
                                       läbivaatamiseks kohustamises
 Vaidlustatud kohtulahend              Tartu Halduskohtu 12. augusti 2015. a määrus
 Kaebuse esitaja ja kaebuse liik       Andre Leedi ja Riina Leedi määruskaebus
 Asja läbivaatamine                    Kirjalik menetlus
 Menetlusosalised                      Kaebajad Andre Leet ja Riina Leet, esindaja Mihkel
                                       Nukka
                                       Vastustaja Tartu linn

 RESOLUTSIOON
 Jätta Andre Leedi ja Riina Leedi määruskaebus rahuldamata ja Tartu Halduskohtu
 12. augusti 2015. a määrus muutmata.

 EDASIKAEBAMISE KORD
 Määruse peale võib esitada määruskaebuse 15 päeva jooksul määruse kättesaamisest arvates
 otse Riigikohtule.

ASJAOLUD JA MENETLUSE KÄIK

1. Tartu Linnavalitsuse 1. novembri 1996. a korraldusega nr 2030 tagastati õigusvastaselt
võõrandatud vara XXXXXXXXXXX talu Urve Paaverile ja Jüri Leedile võrdsetes ½
mõttelistes osades. Tartu Linnavalitsuse 27. veebruari 1997. a korraldusega nr 399 määrati nii
U. Paaverile kui ka J. Leedile tagastamata jäänud maa eest kompensatsiooniks 67 100 krooni.

2. Andre Leet ja Riina Leet esitasid Tartu Halduskohtule kaebuse Tartu Linnavalitsuse
õigusvastaselt võõrandatud vara tagastamise ja kompenseerimise komisjoni (ÕVVTK)
1. novembri 1996. a korralduse nr 2030 ja 27. veebruari 1997. a korralduse nr 399 tühistamiseks
ning nimetatud korralduste aluseks oleva õigusvastaselt võõrandatud vara tagastamise ja
kompenseerimise uuesti läbivaatamiseks kohustamiseks. Kaebuses märgitu kohaselt oli Tartu
Linnavalitsusele teada, et lisaks U. Paaverile ja J. Leedile on õigusvastaselt võõrandatud vara
tagastamise menetluses õigustatud subjektideks ka kaebajad, kuid jättis nad menetlusest
teavitamata. Kaebajad on õigustatud subjektid vaatamata sellele, et avaldust nad vara
tagastamiseks ja kompenseerimiseks esitanud ei ole. Kaebajate õiguste kaitse on võimalik vaid
haldusmenetluse uuendamise, kaebajate õigustatud subjektideks tunnistamise ning U. Paaverile
ja J. Leedile seaduses sätestatud korras kompenseerimise kohustuse sätestamisega.

3. Tartu Halduskohtu 12. augusti 2015. a määrusega tagastati A. Leedi ja R. Leedi kaebus
halduskohtumenetluse seadustiku (HKMS) § 121 lg 1 p-de 1 ja 2 alusel, kuna kaebajatel puudub
asjas ilmselgelt kaebeõigus ning kaebusega ei ole võimalik saavutada kaebuse eesmärki.
Määruse kohaselt:
3.1. Vastavalt Eesti Vabariigi omandireformi aluste seadusele (ORAS), selle rakendusaktidele,
sh Vabariigi Valitsuse määrusele „Avalduste esitamise tähtaegade ennistamise korrast
õigusvastaselt võõrandatud vara tagastamisel ja kompenseerimisel“ ja kohtupraktikale otsustab
vara tagastamise või kompenseerimise linna- või vallavalitsus. Sealjuures on ta seotud ÕVVTK
otsusega. Vara ei ole võimalik tagastada või kompenseerida isikule, keda ei ole tunnistatud
õigustatud subjektiks. Õigustatud subjektid määratakse kindlaks ÕVVTK otsusega. Õigustatud
subjektiks saab tunnistada ainult isiku, kes on tähtaegselt esitanud vara tagastamise või
kompenseerimise avalduse või kellele on avalduse esitamise tähtaeg ennistatud. Vara
tagastamise või kompenseerimise avalduse esitamise tähtaeg oli 17. jaanuaril 1992. Avalduse
esitamise tähtaja ennistamise taotlusi oli võimalik esitada kuni 31. märts 1993. Praegu ei ole
vara tagastamise või kompenseerimise avalduse tähtaja ennistamine enam võimalik.
3.2. Kaebajad ei ole esitanud avaldusi maa tagastamiseks, mistõttu ei ole võimalik nende
tunnistamine õigustatud subjektideks. Halduskohus leidis, et kaebajatel ei ole puutumust
korralduste vaidlustamiseks, mistõttu puudub neil ka kaebeõigus. Ühtlasi ei ole kaebajatel
võimalik ka kaebuse eesmärki saavutada, kuna isegi vaidlustatud korralduste tühistamise ja
menetluse uuendamise korral ei saa selles menetluses teha mingeid otsustusi kaebajate kasuks.
Kaebuse eesmärgi saavutamist takistab täiendavalt see, et kaebajad ei ole vaidlustanud ÕVVTK
16. septembri 1994. a otsust, millega määrati kindlaks õigustatud subjektid. Sellele asjaolule
juhtis halduskohus tähelepanu ka oma 27. juuli 2015. a määruses, kuid kaebajad jäid selle
juurde, et nad vaidlustavad ainult korraldusi.

MÄÄRUSKAEBUSE ESITAJA TAOTLUS JA PÕHJENDUSED

4. A. Leet ja R. Leet esitasid määruskaebuse Tartu Halduskohtu 12. augusti 2015. a määruse
tühistamiseks. Määruskaebuses märgitu kohaselt:
4.1. ORAS § 16 lg 1 tuleb tõlgendada selliselt, et maa tagastamise avalduste esitamise õigus oli
vaid Eesti Vabariigi omandireformi aluste seaduse mõistes õigustatud subjektidel. Ühtlasi
õigustatud subjekti olemasolu tunnustati juba faktiliselt enne maa tagastamise avalduse
esitamist ja isiku õigustatud subjektina tunnustamist ÕVVTK poolt. ORAS § 7 lg 1 p 3 ja § 8
lg 3 p 2 alusel olid Karl Leedilt õigusvastaselt võõrandatud vara suhtes õigustatud subjektideks
kõik K. Leedi lapselapsed.
4.2. ORAS § 12 lg 2 ls 1 kohaselt omandavad nõudeõiguse kõik isikud, kes on tagastamisele
kuuluvat vara õigustatud nõudma, s.t muuhulgas ORAS § 7 lg 1 p 3 ja § 8 lg 3 p 2 mõistes
avaldust esitama õigustatud isikud. Kaebajate hinnangul tagabki ORAS § 12 lg 2 avalduse
esitamata jätnud õigustatud subjektidele, kes on haldusõigussuhtes vara tagastamise ja
kompenseerimise nõudeõigusest loobunud, nõudeõiguse tsiviilõigussuhtes isikute vastu, kellele
vara on tagastatud.
4.3. Halduskohtu seisukoht, et kaebusega ei ole kaebuse eesmärk saavutatav, on põhjendamata.
Kaebajate eesmärk on saavutada korralduste tühistamine ja õigusvastaselt võõrandatud vara
tagastamise ja kompenseerimise menetluse uuesti läbivaatamine. Kaebajad soovivad, et nemad
tunnistataks uuendatud menetluses õigustatud subjektideks ja et U. Paaverile ja J. Leedile


                                               2
määrataks kohustus kompenseerida neile tagastatud vara kaebajatele vastavalt kehtivatele
õigusaktidele.
4.4. Kaebajad on seisukohal, et Tartu Linnavalitsusel tuli kaebajaid teavitada vara tagastamise
ja kompenseerimise menetluse läbiviimisest. Seega on halduskohtu vastupidine seisukoht väär.
Kuna kaebajad sündisid pärast vara õigusvastaselt võõrandamist ning kaebajate isa, K. Leedi
poeg suri enne omandireformi läbiviimist, ei saanudki nad sellest menetlusest teadlikud olla.
Tartu Linnavalitsus oli teadlik, et ka kaebajad on õigustatud subjektid, kuna avalduses, mille
U. Paaver ja J. Leet esitasid oli mainitud ka kaebajaid.
4.5. Kaebajad leiavad, et Tartu Linnavalitsuse ÕVVTK 15. aprilli 1994. a otsuse vaidlustamine
ei ole vajalik, kuna sellega ei välistatud teatud subjekte, vaid määratleti sellisena teatud isikud.

RINGKONNAKOHTU PÕHJENDUSED

5. Määruskaebuse rahuldamiseks ei ole alust.

6. Ringkonnakohus nõustub halduskohtu määruses esitatud põhjendustega kaebuse tagastamise
kohta, mistõttu ei pea ta vajalikuks neid põhjendusi täiendavalt korrata (HKMS § 203 lg 2 ja
§ 201 lg 4). Määruskaebuses esitatud põhjendused ei anna alust halduskohtu määruse
muutmiseks. Vastuseks määruskaebusele märgib ringkonnakohus järgnevat.

7. Asjas esitatud materjalidest nähtuvalt tunnistati ÕVVTK 15. septembri 1994. a protokolliga
nr 50 (vt tl 22p ja 23) õigusvastaselt võõrandatud vara linna piiridesse jääva maa osas
omandireformi objektiks, st XXXXXXXXXXX talu. Sama protokolliga tunnistati U. Paaver
ja J. Leet omandireformi õigustatud subjektideks eelnimetatud varale mõlema isiku puhul ½
osa ulatuses.

8. Vabariigi Valitsuse 5. veebruari 1993. a määrus nr 93 „Õigusvastaselt võõrandatud vara
tagastamise kord“ p 7 kohaselt koosneb vara tagastamise menetlus järgmistest etappidest:
1) vara võõrandamise õigusvastasuse, vara koosseisu ja endise (õigusjärgse) omaniku
tuvastamine ning õigustatud subjektide kindlaksmääramine (vara tagastamist ettevalmistav
menetlus); 2)vara tagastamise otsuse vastuvõtmine; 3) õigustatud subjektidele vara
tagastamine. ORAS § 16 lg-dest 1 ja 2 tulenevalt tehakse pärast avalduse esitamist, tõendite
esitamist ja hindamist otsus õigustatud subjektiks tunnistamise kohta (vt ka eelnevalt nimetatud
määruse p 19 alap 4).

9. Käesoleval juhul on kaebajad esitanud kohtule kaebuse haldusaktide tühistamiseks, millega
on otsustatud vara tagastamine ning tagastamata jäänud maa maksumuse kompenseerimine,
seega ei ole kaebajad vaidlustanud haldusakti, millega otsustati see, kes on õigustatud
subjektideks. Seda vaidlustamata ei ole aga võimalik vaidlustada järgnevaid etappe, kuna see
ei kõrvalda fakti, et õigustatud subjektid on kindlaks määratud. Neid kindlaks määramata ei saa
otsustada ka vara tagastamise ja kompenseerimise üle. Kaebajate väide, et õigustatud subjekti
tuvastamiseks ei ole vaja vastavasisulist otsust teha, on väär. ORAS §-des 7 ja 8 on loetletud
isikud, kes on õigustatud nõudma õigusvastaselt võõrandatud vara tagastamist ja
kompenseerimist. Nende sätetega määratakse kindlaks isikute ring, kel on üldse õigus esitada
avaldus vara tagastamiseks või kompenseerimiseks. Teisalt eeldab vara tagastamine või
kompenseerimine ikkagi otsuse tegemist, millega määratakse kindlaks õigustatud subjektid.
Seda staatust ei omanda pelgalt seaduse alusel, vaid see peab olema tuvastatud haldusaktiga.
Samas ei ole kaebajad esitanud avaldust ORAS § 16 lg 1 kohaselt õigusvastaselt võõrandatud
vara tagastamise või kompenseerimise avaldusi, seega ei olekski neid saanud õigustatud
subjektideks tunnistada. Ka ORAS § 12 lg-st 2 ei järeldu, et kaebajatele vara tagastamiseks või
kompenseerimiseks oleks piisanud ainult sellest, kui kolmandad isikud oleksid avalduse

                                                 3
esitanud. Sätte sõnastusest tuleneb, et vara tagastamist tuleb nõuda, seetõttu tuleb kõigil, kes
leiavad, et neil on varale mingi õigus, esitada ka nõuetekohane avaldus.

10. Riigikohtu halduskolleegiumi 15. märtsi 2007. a määruse p-s 15 on leitud:
„[o]mandireformi käigus on oluline, mitu taotlust on konkreetse vara tagastamiseks või
kompenseerimiseks reaalselt esitatud. Tähtsust ei oma nende isikute arv, kellel või kelle
järglastel põhimõtteliselt olnuks võimalik õigusvastaselt võõrandatud vara tagastamiseks või
kompenseerimiseks avaldus esitada.“ Kuna asjas ei ole vaidlust selle üle, et avalduse vara
tagastamiseks ja kompenseerimiseks esitasid üknes U. Paaver ja J. Leet, oli nimetatud isikutel
õigus tagasi saada kogu K. Leedile kuulunud õigusvastaselt võõrandatud vara. Ringkonnakohus
leiab, et sellest tulenevalt ei saa väita, et menetlust läbiviival haldusorganil tulnuks teavitada ja
kaasata menetlusse ka isikud, keda avalduse esitajad olid avalduses märkinud. Ringkonnakohus
on seisukohal, et kuna vara tagastamise ja kompenseerimise avalduste esitamiseks mõeldud
tähtaeg on möödas ning ennistamisele ei kuulu, ei ole põhjendatud nõuda ka menetluse
uuendamist ja menetluse uuesti läbiviimist. Kuna menetlusest on niivõrd palju aega möödunud,
tuleb esikohale seada ka õigusrahu ja õiguskindluse tagamine.

11. Tulenevalt eelnevalt esitatud seisukohtadest tuleb määruskaebus jätta rahuldamata ja Tartu
Halduskohtu 12. augusti 2015. a määrus muutmata.




  /allkirjastatud digitaalselt/     /allkirjastatud digitaalselt/     /allkirjastatud digitaalselt/
           Maili Lokk                       Agu Timmi                          Einar Vene




                                                 4

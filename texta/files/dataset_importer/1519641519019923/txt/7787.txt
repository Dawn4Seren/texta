                         KOHTUMÄÄRUS
Kohus                               Tartu Ringkonnakohus
Määruse tegemise aeg ja koht        6. september 2016, Tartu (kirjalik menetlus)
Kriminaalasja number                1-16-5947
Kohtukoosseis                       Tiit Lõhmus, Mati Kartau, Aarne Sarjas
Vaidlustatud kohtulahend            Tartu Maakohtu (Tartu kohtumaja) 8. augusti 2016 otsus
Kaebuse esitajad ja kaebuse liik    süüdistatav Viktor Särak (isikukood 38302022721) ja
                                    süüdistatav Viktor Säraku kaitsja vandeadvokaadi
                                    vanemabi Aivar Kello, apellatsioonid

RESOLUTSIOON
        1.      Jätta süüdistatav Viktor Säraku ja süüdistatav Viktor Säraku kaitsja
        vandeadvokaadi vanemabi Aivar Kello apellatsioonid läbi vaatamata.
        2.      Välja maksta Advokatuurile eraldatud eelarveliste vahendite arvelt
        Advokaadibüroo In Jure kaudu 96 (üheksakümmend kuus) eurot, sh käibemaks 16
        (kuusteist)     eurot,      vandeadvokaadi           vanemabi     Aivar        Kellole
        apellatsioonkaebemenetluses riigi õigusabi osutamise eest.
        3.      Mõista Viktor Särakult välja menetluskulud, s.o kaitsja tasu,
        vandeadvokaadi vanemabi Aivar Kello poolt osutatud õigusabi eest 96 eurot
        riigituludesse.
Viktor Särakul tasuda väljamõistetud summa Maksu- ja Tolliameti arveldusarvele SEB
a/a EE351010052031000004, Danske Bank AS Eesti filiaal a/a EE873300333499990003,
Nordea Bank Finland PLC Eesti filiaal a/a EE401700017002872300 või Swedbank
a/a EE502200221014193355. Maksekorraldusele märkida viitenumber 99916700055298 ja
selgitus „Viktor Särak, 1-16-5947 menetluskulud“.
Kohtukulud tasuda 30 päeva jooksul käesoleva määruse jõustumisest arvates. Kui rahalised
nõuded pole täies ulatuses tähtaegselt tasutud, suunatakse nõuded täitemenetluse läbiviimiseks
kohtutäiturile täitemenetluse seadustikus sätestatud korras.

Edasikaebamise kord
Määruse peale võib KrMS § 384 lg 2 alusel advokaadi vahendusel Tartu Ringkonnakohtu
kaudu esitada määruskaebuse Riigikohtule 15 päeva jooksul alates päevast, mil isik sai
vaidlustatavast kohtumäärusest teada või pidi teada saama.

Asjaolud ja menetluse käik
1. Tartu Maakohtu 08.08.2016 otsusega karistati Viktor Särakut KarS § 424 järgi 3 aasta
vangistusega.
KrMS § 238 lg 2 alusel vähendati karistust 1/3 võrra ning mõisteti kandmisele kuuluvaks
karistuseks 2 aastat vangistust.
KarS § 65 lg 2 alusel suurendati mõistetud vangistust Tartu Maakohtu 11.12.2015 otsusega
mõistetud kandmata karistuse 1 aasta 8 kuu vangistuse võrra, ületamata KarS § 424 ülemäära,
mõisteti V. Särakule kandmisele kuuluvaks karistuseks 3 aastat vangistust.
KarS § 68 lg 1 alusel arvati karistusaja hulka eelvangistus ning karistusaja algust arvestati
alates 29.05.2016.
2. Maakohtu otsuse peale esitas apellatsiooni süüdistatav, kes ei nõustu kriminaalasjas tehtud
otsusega, kuna prokurör kaldus kõrvale lubatud karistusest. V. Särak soovib, et teda
karistataks võimalikult väikese karistusega, millest võetakse maha 1/3. Süüdistatav toob välja,
et kahetseb oma tegu, aga vangla asemel võiks ta teha midagi kasulikku.
3. Maakohtu otsuse peale esitas apellatsiooni ka süüdistatava kaitsja, kes palub maakohtu
otsuse tühistada osaliselt, s.o mõistetud karistuse osas, ning teha uue otsusega, millega mõista
V. Särakule leebem karistus. Maksimaalne seaduses lubatud karistus ühe joobes juhtimise
episoodi eest ei ole mõistlik ning on liiga range. Menetluse liigi valikul oli prokurör lubanud
oluliselt väiksemat karistust.

Ringkonnakohtu poolt tuvastatud asjaolud ja järeldused
4. Ringkonnakohus leiab, et V. Säraku ja tema kaitsja apellatsioonid tuleb KrMS § 326 lg 3
alusel jätta läbi vaatamata, kuna apellatsioonid on ilmselgelt põhjendamatud.
KrMS § 326 lg 3 alusel võib ringkonnakohus apellatsiooni määrusega jätta läbi vaatamata
juhul, kui kriminaalasja arutav kohtukoosseis üksmeelselt leiab, et apellatsioon on ilmselt
põhjendamatu. Apellatsiooni läbi vaatamata jätmine on võimalik eeskätt siis, kui maakohtu
otsus on kooskõlas kohtupraktikas selgelt ja üheselt kujunenud seisukohtadega (nt teo
õigusliku kvalifikatsiooni või karistuse osas) ning ringkonnakohus ei pea vajalikuks
kohtupraktikat muuta (RKKKm 3-1-1-49-10, p 5). Apellatsiooni läbi vaatamata jätmine on
seega võimalik reeglina vaid juhul, kui juba eelmenetluses selgub, et apellatsioonil puudub
ilmselgelt edulootus ehk tegemist on perspektiivitu apellatsiooniga. Ilmselt põhjendamatuks
KrMS § 326 lg 3 mõttes tuleb lugeda sellist apellatsiooni, mida on põhjust pidada
perspektiivituks ehk mille rahuldamist ei pea kolm ringkonnakohtu kohtunikku üksmeelselt
võimalikuks. Tegemist on olukorraga, kus kaebus jääb prognoositavalt rahuldamata.
5. Ringkonnakohus, tutvunud maakohtu otsuse ja esitatud apellatsioonidega, leiab, et
mõistetud karistus on kooskõlas seadusega ning on põhjendatud. Apellatsioonides väljatoodud
asjaolud ei anna alust teistsugusele seisukohale asumiseks, mõistetud karistuse
vähendamiseks või kergemaliigilise karistuse mõistmiseks. Kohus ei ole seotud prokuröri
poolt taotletava või võimaliku taotletava karistusega ning karistuse mõistab kohus.
6. Maakohus on karistuse mõistmisel arvestanud kõiki KarS § 56 sätestatud karistuse
mõistmise aluseid ning on analüüsinud põhjalikult, miks käesoleval hetkel tuleks mõista just
selline karistus. Apellatsioonides väljatoodud asjaolud ei anna alust maakohtuga
mittenõustumiseks. Ringkonnakohus nõustub maakohtu põhistustega ja tõdeb, et süüdistatava
puhul on tegemist süstemaatilise õigusrikkujaga liikluses. Süüdistatava käitumine, s.o on
äärmiselt suure alkoholijoobega juhtimine ja ilma juhtimisõiguseta, on asjaolud, mille puhul
üksnes tingimusliku karistuse kohaldamine käesoleval ajal aktuaalne ei ole. Selline käitumine
ei ole ühiskonnas aktsepteeritav, mistõttu tuleb nõustuda maakohtuga reaalse vangistuse
vajalikkusega. Esitatud apellatsioonid jäävad edutuks.
7. Kaitsja on esitanud kaitsjatasutaotluse riigi õigusabi tasu suuruse kindlaksmääramiseks,
milles taotleb tasu summas 96 eurot, sh käibemaks 16 eurot. Tasu koosneb kohtuotsusega
tutvumisest, Riigikohtu lahenditega tutvumisest ja apellatsioonkaebuse koostamisest kokku 4
pooltunni ulatuses. Ringkonnakohus leiab, et kaitsjatasu taotlus sellises ulatuses on
põhjendatud ja kuulub rahuldamisele. KrMS § 175 lg 1 p 4 ja § 185 lg 2 alusel tuleb V.
Särakul hüvitada A. Kello kaitsjatasu 96 eurot.
8. Eeltoodu alusel ning juhindudes KrMS § 326 lg-st 3 jätab ringkonnakohus süüdistatava ja
tema kaitsja apellatsioonid läbi vaatamata.



       /allkiri/                     /allkiri/                     /allkiri/
       Tiit Lõhmus                   Mati Kartau                   Aarne Sarjas

                                                                                   4-15-9837




                           KOHTUOTSUS
                               EESTI VABARIIGI NIMEL


Kohus                            Tallinna Ringkonnakohus

Otsuse tegemise aeg ja koht      14. jaanuar 2016, Tallinn, kirjalik menetlus

Väärteoasja number               4-15-9837

Kohtukoosseis                    eesistuja Orvi Tali, liikmed Meelika Aava ja Ivi Kesküla

Väärteoasi                       Taimo Musta (ik 36910240271) väärteoasi liiklusseaduse
                                 (LS) § 203 ja § 224 lg 2 järgi

Apelleeritud kohtuotsus          Pärnu Maakohtu 20. novembri 2015. a otsus

Kaebuse esitaja                  kohtuväline menetleja Politsei- ja Piirivalveameti Lääne
                                 prefektuuri esindaja Kristi Kostenok, apellatsioon


RESOLUTSIOON

1. Tühistada Pärnu Maakohtu 20. novembri 2015. a otsus väärteoasjas nr 4-15-9837 osas,
millega jäeti Taimo Musta (isikukood 36910240271) mopeed Romet Motors OGAR 202
registrimärgiga XXX X kui süüteo toimepanemise vahend konfiskeerimata.

2. KarS § 83 lg 1 alusel konfiskeerida süüteo toimepanemise vahendina Taimo Mustale
(isikukood 36910240271) kuuluv mootorsõiduk Romet Motors OGAR 202
registreerimismärgiga XXXX VIN-kood LY4YAGAC1EK00747.

Konfiskeeritud vara võõrandamise, üleandmise ja hävitamise, vara võõrandamisest saadud
raha eelarvest seaduslikule valdajale tagastamise, asitõendite arvelevõtmise ja hävitamise,
arestitud vara hoidmise, hindamise ja võõrandamise ning kiiresti riknevate asitõendite
hindamise, võõrandamise ja hävitamise korra (edaspidi Kord) § 2 kohaselt väärteoasjas
kohtuotsusega konfiskeeritud vara valitsejaks on konfiskeeritud vara asukohajärgne
maavalitsus.

KrMS § 126 lg 6 ja Korra § 3 lg 1 alusel kohtuotsuse jõustumisel edastada konfiskeerimisele
kuuluv mootorsõiduk – Romet Motors OGAR 202 registreerimismärgiga XXXX – sõiduki
asukohajärgsele omavalitsusele ning Maavalitsusel korraldada eelnimetatud sõiduki
võõrandamine vastavalt Vabariigi Valitsuse poolt kehtestatud korrale.




                                                                                            1
                                                                                        4-15-9837

3. Edastada kohtuotsus täitmiseks Politsei- ja Piirivalveameti Lääne prefektuurile ning
Taimo Mustale.

4.   Kohtuvälise menetleja apellatsioon rahuldada.


EDASIKAEBAMISE KORD
Kohtuotsuse peale võib esitada kassatsiooni Riigikohtule kirjalikult 30 päeva jooksul alates otsuse
avalikult teatavakstegemisest. Kassatsiooni esitamise õigus on menetlusaluse isiku advokaadist
kaitsjal, kohtuvälisel menetlejal või tema advokaadist esindajal.


ASJAOLUD JA MENETLUSE KÄIK
1. Politsei- ja Piirivalveameti Lääne prefektuuri Rapla politseijaoskonna patrullpolitseiniku MM
poolt 14.11.2015 koostatud väärteoprotokolli 2700.15.002960 kohaselt juhtis Taimo Must
14.11.2015 kella 03:53 paiku Raplas XXXXXXXX XX X kehtestatud korras registreerimata
mopeedi Romet Ogar 202 liiklusseaduse § 69 lg 3 vastases seisundis – tema poolt välja hingatud
õhus leidus ühe liitri kohta 0,73 milligrammi alkoholi.
Politsei- ja Piirivalveameti Lääne prefektuuri Rapla politseijaoskonna koerajuhi MH poolt
koostatud väärteoprotokolli 2700.15.002991 kohaselt juhtis T. Must 18.11.2015 kella 12:43 ajal
Rapla maakonnas Raikküla vallas Raela külas mopeedi Romet Motors Ogar 202 registrimärgiga
XXXX liiklusseaduse § 69 lg 3 vastases seisundis - tema poolt välja hingatud õhus leidus ühe
liitri kohta 0,25 milligrammi alkoholi.
T. Musta teod on kvalifitseeritud vastavalt LS § 203 ja § 224 lg 2 ette nähtud väärtegudena.
Kohtuväline menetleja saatis väärteoasja lahendamiseks kohtusse, kuna pidas vajalikuks
karistusena aresti kohaldamist ja KarS § 83 lg 1 alusel T. Musta mopeedi kui süüteo
toimepanemise vahendi konfiskeerimist.

2. Pärnu Maakohtu 20.11.2015 kohtuotsusega tunnistati T. Must süüdi LS § 203 ja § 224 lg 2
järgi ning teda karistati KarS § 63 lg 1 alusel 10 päeva pikkuse arestiga. Seoses kinnipidamisega
14.11.2015 kuni 15.11.2015 loeti arestist 1 ööpäev kantuks. Aresti ülejäänud osa 9 ööpäeva kuulus
koheselt kandmisele ja karistuse tähtaega arvestati T. Musta kinnipidamisest 18.11.2015 kell
13:51.
Kohus jättis rahuldamata kohtuvälise menetleja taotluse konfiskeerida süüteo toimepanemise
vahendina T. Musta mopeed Romet registrimärgiga XXX X.
Kohus asus seisukohale, et süüks arvatud väärtegude objektiivsed ja subjektiivsed tunnused on T.
Musta tegevuses tõendatud. Küsimust süüd ja õigusvastasust välistavate asjaolude esinemisest ei
tõusetunud. Puudus vaidlus, et väärteoprotokollides märgitud aegadel ja kohtades T. Must
mootorsõidukit juhtis ning tõendusliku alkomeetri kasutamise protokollide kohaselt oli tema poolt
välja hingatud õhus 0,73 milligrammi ja 0,25 milligrammi alkoholi. 14. novembril k.a asus T. Must
mopeedi juhtima vahetult pärast alkoholi tarvitamist. Tema organismis kindlaks tehtud alkoholi
sisaldust arvestades pidi ta sel korral oma seisundist ja mopeedi juhtimise keelust teadlik olema.
Seepärast luges kohus 14. novembri k.a väärtegu toimepanduks KarS § 16 lg 2 mõttes kavatsetult.
18. novembril k.a koostatud indikaatorvahendi kasutamise protokolli kohaselt oli T. Musta
reaktsioon normaalne, kõne selge ja koordinatsioon häireteta. T. Musta organismis leitud alkoholi
kogust arvestades leidis maakohus, et väärteo toimepaneku mopeedi juhtimisel 18. novembril k.a
saab lugeda toimepanduks KarS § 18 lg 3 mõttes hooletusest. T. Must käis samal päeval Rapla
politseijaoskonnas ja talle anti tagasi 14. novembril ära võetud mopeed. Neil põhjustel leidis
maakohus, et 18. novembril k.a ei põhjustanud T. Must väärteoga teistele liiklejatele ohtu ja tema
süü sel korral ei olnud suur.


                                                                                                 2
                                                                                           4-15-9837

T. Must on karistatud liiklusseaduse § 224 lg 2 ette nähtud väärteo eest 02.01.2015 rahatrahviga.
04.07.2015 mõistis kohus T. Musta süüdi KarS § 424 järgi, s.o mootorsõiduki juhtimise eest
alkoholjoobe seisundis ja karistas 10-kuulise vangistusega, mille asendas üldkasuliku tööga.
Karistus ei ole kustunud. Sellest tulenevalt leidis maakohus, et T. Musta süü 14. novembri k.a
väärteo toimepanemisel tuleb lugeda keskmisest suuremaks. KarS §§ 57 ja 58 nimetatud karistust
raskendavaid ega kergendavaid asjaolusid kummagi väärteo osas ei olnud. Neil põhjustel leidis
maakohus, et õiguskorra kaitse huvides ja T. Musta poolt sama liiki väärtegude toimepaneku
ärahoidmiseks tuleb mõista karistuseks liiklusseaduse § 224 lg 2 järgi arest. Maakohus asus
seisukohale, et karistuse määr võib piirduda ühe kolmandikuga sanktsioonis ettenähtust, sest
mopeed on liikluses võrreldes teiste mootorsõidukitega vähem kaitstud ja ohu põhjustas T. Must
eelkõige enda elule ja tervisele. 14. novembril k.a pani T. Must ühe teoga toime kaks väärtegu ja
karistus mõisteti KarS § 63 lg 1 kohaselt raskema eest.
Maakohus märkis, et mitme sama liiki liiklusalase süüteo toimepanek 2015. aastal tõstatab
küsimuse T. Musta mopeedi kui süüteo toimepanemise vahendi konfiskeerimisest KarS § 83 lg 1
alusel. Kuna väärtegude eest on mõistetud kõige raskemat liiki karistus, siis ei pidanud kohus
mopeedi konfiskeerimist ega seeläbi T. Musta materiaalse olukorra raskendamist otstarbekaks.
Esmaseks abinõuks õiguskorra kaitsel peab olema karistus.

3. Pärnu Maakohtu otsuse peale esitas apellatsiooni kohtuväline menetleja Politsei- ja
Piirivalveameti Lääne prefektuur, kes ei nõustu kohtuotsusega väärteo toimepanemise vahendi
konfiskeerimata jätmise osas ja seda järgmisel põhjustel.
Kohtuotsuse kohaselt juhtis menetlusalune isik T. Must mootorsõidukit mopeed Romet
registreerimismärgiga XXXX mõlema väärteo toimepanemise ajal, s.o 14.11.2015 ja 18.11.2015.
Kohus leidis, et kõige raskemat liiki karistuse, s.o aresti kohaldamisel ei pea konfiskeerimist ega
seeläbi isiku materiaalse olukorra raskendamist otstarbekaks. Kohus pidas õiguskorra kaitsel
esmaseks abinõuks karistust, mitte konfiskeerimist.
Kohtuväline menetleja leiab, et kohtu arutluskäik ei ole selgesti jälgitav ning konfiskeerimata
jätmine ei ole menetlusaluse isiku poolt toime pandud tegusid arvestades põhjendatud.
Menetlusalune isik on 2015. aastal alkoholi tarvitanuna sõiduki juhtimiselt tabatud neljal korral:
02.01, 04.07, 14.11 ja 18.11. Ühel korral, s.o 04. juulil oli alkoholi piirmäära ületatud nii kõrgelt,
et päädis kriminaalmenetlusega (kriminaalasi nr 1-15-5533). Ka antud kaasuses on ühel korral n-
ö kriminaalse joobe piir lähedal. Kohtuväline menetleja järeldab selles, et alkoholi tarvitanuna
sõiduki juhtimine on menetlusaluse isiku käitumisharjumus, mitte juhuslikku laadi.
Riigikohus oma lahendis nr 3-1-1-37-07 on öelnud: „Kuivõrd süüteo toimepanemise vahendi
konfiskeerimine on üldkogu arvates materiaalses mõttes karistus, ei ole võimalik selle
kohaldamise mõju süüdlasele hinnata üksnes eraldivõetuna. Õiglaseks ja mõistlikuks, edaspidi uut
kuritegu ärahoidvaks karistuse kohaldamiseks, tuleb kohtul arvestada süüdlasele kõiki
kohaldatavaid õigusjärelmeid kogumis. Mootorsõiduki kui süüteo toimepanemise vahendi
konfiskeerimist võib pidada õigustatuks üksnes siis, kui on piisavalt ja põhjendatult alust arvata,
et isik paneb samalaadseid õigusrikkumisi toime ka edaspidi, kusjuures leebemad meetmed (nt
juhtimisõiguse äravõtmine lisakaristusena) pole suutnud mõjutada süüdlast uutest samalaadsetest
süütegudest hoiduma.“.
Käesoleval juhul on kohtuvälise menetleja hinnangul võimalik öelda, et ka kriminaalasjas
määratud tingimuslikult vangistusega karistamine ei ole mõjutanud menetlusalust isikut
samalaadiliste süütegude toimepanemisest hoiduma ning on tõenäoline, et see ei muutu ka pärast
vaidlustatava kohtuotsusega määratud aresti kandmist.
Menetlusaluse isiku ütlustest nähtub, et ta ei mõista oma tegude tõsidust. Ka maakohus ei ole seda
mõistnud, viidates tagajärje puudumisele. LS § 224 lg 2 alusel karistamine ei eelda tagajärje
saabumist, kuid on liiklusseaduses sätestatutest raskeima karistusliigi ja suurima karistusmääraga
karistatav tegu, kuna teol võivad olla liiklusohutust mõjutavad tagajärjed. Maanteeamet kogub


                                                                                                    3
                                                                                         4-15-9837

statistikat, milles on eraldi märgitud joobeseisundis sõidukit juhtinud juhi poolt põhjustatud
liiklusõnnetuste arv. Sama statistika ning ka kohtuvälise menetleja parktika näitab, et alkoholi
tarvitamisel on juhtimise kindluse kadumisel oluline mõju. Tuntud psühhiaater ja spordiarst
Jüri       O.-M.      Ennet       on      märkinud        oma       koostatud      nomogrammis
(http://www.hot.ee/kainus/doc/nomogramm_tavaline.pdf), et juba rahva keeles 0,5 promillise
joobe puhul peetakse end praktiliselt kaineks, kuid tegelikult alaneb enesekriitika ning paljud
liiklusavariid ongi põhjustatud „praktiliselt kaine“ juhi poolt. Võrdluseks nomogrammiga,
14.11.2015 juhtimisel tuvastati menetlusaluse isiku organismis 0,73 mg/l kohta (~1,46 promilli).
Menetlusalune isik on avaldanud kahetsust, mis võib seejuures olla tõesti siiras, kuid tema teod
näitavad, et ta ei suuda kontrollida alkoholi tarvitanuna oma käitumist. Maakohus küll leidis, et
konfiskeerimist välistab teo tagajärje puudumine, kuid kohtuvälise menetleja seiskohalt on
liiklusohutuse seisukohalt konfiskeerimine fataalsete tagajärgede ennetusena vajalik.
Juhindudes eeltoodust ning väärteomenetluse seadustiku § 147 lg 1 p 4 palub kohtuväline
menetleja maakohtu otsuse tühistada sõiduki mopeed Romet registreerimismärgiga XXXX
konfiskeerimata jätmise osas ning otsustada sõiduki konfiskeerimine.

4. Kuivõrd kohtuväline menetleja teatas ringkonnakohtule, et nõustub asja lahendamisega
kirjalikus menetluses, saatis ringkonnakohus vastavalt VTMS § 145 lg-le 1 apellatsiooni koopia
menetlusalusele isikule T. Mustale ning selgitas välja menetlusaluse isiku seisukoha kaebuse
suhtes. T. Must palus mopeedi mitte ära võtta. Ühtlasi teatas T. Must, et on nõus asja
lahendamisega kirjalikus menetluses. Seetõttu lahendab ringkonnakohus esitatud apellatsiooni
vastavalt VTMS § 145 lg-le 1 kirjalikus menetluses.


RINGKONNAKOHTU SEISUKOHT
5. Kohtukolleegium, tutvunud toimiku materjalidega, maakohtu otsuse, kohtuvälise menetleja
apellatsiooni motiividega ning menetlusaluse isiku seisukohaga, leiab, et apellatsioonis märgitu
väärib tähelepanu.

5.1. Kohtuväline menetleja on põhjendatult viidanud Riigikohtu seisukohale, et kuivõrd süüteo
toimepanemise vahendi konfiskeerimine on materiaalses mõttes karistus, ei ole võimalik selle
kohaldamise mõju süüdlasele hinnata üksnes eraldivõetuna. Õiglaseks ja mõistlikuks, edaspidi uut
kuritegu ärahoidvaks karistuse kohaldamiseks, tuleb kohtul arvestada süüdlasele kõiki
kohaldatavaid õigusjärelmeid kogumis. Kuigi maakohus luges T. Musta süü 14.11.2015 väärteo
osas keskmisest suuremaks ega tuvastanud kummagi väärteo (14.11.2015 ja 18.11.2015) osas
kergendavaid ega raskendavaid asjaolusid, pidas maakohus põhjendatuks piirduda ühe
kolmandikuga sanktsioonis ettenähtud karistuse määrast, s.o 10 päeva arestiga. Samas ei saa
ringkonnakohtu hinnangul jätta tähelepanuta T. Musta poolt toimepandud süütegude asjaolusid ja
raskust. Nimelt oli T. Mustal 14.11.2015 tuvastatud ühes liitris väljahingatavas õhus
alkoholisisaldus mitte vähem kui 0,73 mg/l kohta, s.o väärteona arvestatava rikkumise ülemises
piiris. Seejuures pani T. Must rikkumise toime kehtestatud korras registreerimata
mootorsõidukiga. 18.11.2015 juhtis T. Must taas mopeedi Romet Motors Ogar 202 registrimärgiga
XXXX liiklusseaduse § 69 lg 3 vastases seisundis, millise rikkumise luges maakohus
toimepanduks KarS § 18 lg 3 mõttes hooletusest. Riigikohus on asunud seisukohale, et ka
olukorras, kus isik juhib sõidukit alkoholi piirmäära ületades esimest korda, saab sarnast rikkumist
tulevikus pidada piisavalt tõenäoliseks juhul, kui rikkuja süü on suur: nt kui isik ületab piirmäära
oluliselt, eksib muudegi liiklusnõuete vastu või suhtub toimepandud teosse hoolimatult (vt
RKKKo 3-1-1-122-13, p 11).




                                                                                                  4
                                                                                          4-15-9837

5.2. Ringkonnakohus nõustub apellandiga, et maakohtu motiivid KarS § 83 lg 1 kohaldamata
jätmise osas on ebapiisavad, mistõttu on tegemist KrMS § 150 lõike                      2 nimetatud
väärteomenetlusõiguse olulise rikkumisega, kuid mida on võimalik apellatsioonimenetluses
kõrvaldada. Ringkonnakohus märgib, et kui isik on oma süstemaatilise õigusvastase käitumisega
näidanud, et tema valduses olev mootorsõiduk on tema enda käitumise iseärasuse tõttu
kaasliiklejatele jätkuvalt ohtlik, siis on see selge argument tema omandiõiguse riive lubatavuse
kasuks. Alkoholi tarvitamise tagajärjel halveneb isiku võime hoida mootorsõidukit oma kontrolli
all, mistõttu suureneb liiklusõnnetuse oht. Seega ei saa nõustuda maakohtu seisukohaga, et kuivõrd
mopeed on liikluses võrreldes teiste mootorsõidukitega vähem kaitstud, siis põhjustas T. Must ohu
eelkõige enda elule ja tervisele. Ka mopeedi juhtimine alkoholi piirmäära ületavas seisundis võib
kaasa tuua raske liiklusõnnetuse ning seada seeläbi ohtu kaasliiklejate elu, tervist ja vara.

5.3. Mootorsõiduki kui süüteo toimepanemise vahendi konfiskeerimist võib pidada õigustatuks
üksnes siis, kui on piisavalt ja põhjendatult alust arvata, et isik paneb samalaadseid õigusrikkumisi
toime ka edaspidi, kusjuures leebemad meetmed (nt juhtimisõiguse äravõtmine lisakaristusena)
pole suutnud mõjutada süüdlast uutest samalaadsetest süütegudest hoiduma. Kuivõrd
kohtupraktika kohaselt tõstatatakse konfiskeerimise võimalus üldjuhul alates kolmandast
samalaadsest rikkumisest, siis võib juba kolmanda samalaadse süüteo toimepanijas üldjuhul näha
sellist isikut, kellele vähem radikaalsed meetmed ei mõju.
T. Musta on varem samalaadse rikkumise eest karistatud rahatrahviga 300 trahviühikut (1200
eurot). Pärnu Maakohtu 06.07.2015 otsusega tunnistati T. Must süüdi KarS § 424 järgi ja talle
mõisteti vangistus 10 kuud, mis asendati üldkasuliku tööga. Seega tuleb nõustuda kohtuvälise
menetlejaga, et ka kriminaalkorras karistamine ja 10-kuulise vangistuse täitmisele pööramise oht
ei ole mõjutanud menetlusalust isikut samalaadsete süütegude toimepanemisest hoiduma ning on
tõenäoline, et see ei muutu ka pärast vaidlustatava kohtuotsusega määratud aresti kandmist.

5.4. Arvestades eeltoodut ning silmas pidades nii üld- kui eripreventiivset eesmärki on lisaks
arestile, mis käesoleval juhul jääb alla keskmise määra, põhjendatud T. Mustalt süüteo
toimepanemise vahendi konfiskeerimine. Arvestades konfiskeerimise märkimisväärset
preventiivset toimet, võib pidada süüteo toimepanemise vahendiks oleva mootorsõiduki
konfiskeerimist teole vastavaks.

6. Eelnevast lähtuvalt ning juhindudes VTMS § 147 lg 1 p 4, § 148 p 3, 4, § 151 lg 3 p 3 rahuldab
ringkonnakohus kohtuvälise menetleja apellatsiooni ja tühistab Pärnu Maakohtu 20.11.2015
otsuse osas, millega jäeti T. Musta mopeed Romet Motors OGAR 202 registrimärgiga XXX X kui
süüteo toimepanemise vahend konfiskeerimata. Tühistatud osas teeb ringkonnakohus uue otsuse.
Muus osas tuleb jätta maakohtu otsus muutmata.




  /allkirjastatud digitaalselt/     /allkirjastatud digitaalselt/     /allkirjastatud digitaalselt/
            Orvi Tali                      Meelika Aava                        Ivi Kesküla




                                                                                                      5

                                                                Tsiviilasi nr: 2-13-33216




                           KOHTUOTSUS
                                Eesti Vabariigi nimel

Kohus                         Tallinna Ringkonnakohus, tsiviilkolleegium

Kohtukoosseis                 Eesistuja Indrek Parrest, liikmed Ulvi Loonurm ja Imbi
                              Sidok-Toomsalu

Otsuse tegemise aeg ja koht   24.03.2016, Tallinn

Tsiviilasja number            2-13-33216

Tsiviilasi                    Tallinna linna (Tallinna Linnavalitsuse kaudu) hagi AS
                              Äripäev vastu ebaõigete andmete ümberlükkamiseks ja
                              õigusvastase kahju tekitamise lõpetamiseks

Vaidlustatud kohtulahend      Harju Maakohtu 19.12.2014 otsus

Tsiviilasja hind              7000 eurot

Kaebuse esitaja ja kaebuse    Tallinna    linna     (Tallinna   Linnavalitsuse    kaudu)
liik                          apellatsioonkaebus

Menetlusosalised ja nende     Hageja Tallinna linn (Tallinna Linnavalitsuse kaudu),
esindajad                     esindaja vandeadvokaat Kalle-Kaspar Sepper

                              Kostja AS Äripäev (registrikood 10145981), esindaja
                              vandeadvokaat Karmen Turk

Istungi toimumise aeg         29.02.2016

Istungil osalenud isikud      Hageja esindaja Kalle-Kaspar Sepper ja kostja esindaja
                              Karmen Turk


RESOLUTSIOON:
  1. Jätta Harju Maakohtu 19.12.2014 otsuse resolutsioon muutmata, muutes
     maakohtu otsuse põhjendusi.
  2. Apellatsioonkaebus jätta rahuldamata.
  3. Apellatsioonimenetluse ja kassatsioonimenetluse kulud jätta hageja, Tallinna
     linna kanda.


                                                                                    1(8)
                                                                     Tsiviilasi nr: 2-13-33216

Edasikaebamise kord
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavaks tegemisest. Hagimenetluses Riigikohtus võib menetlusosaline
menetlustoiminguid teha ning avaldusi ja taotlusi esitada üksnes vandeadvokaadi vahendusel.
Menetlusosaline võib ise esitada Riigikohtule menetlusabi saamise taotluse, samuti esitada
teise menetlusosalise kaebuse või muu taotluse kohta seisukohti ja vastuväiteid. Menetlusabi
andmise taotlus ei peata seaduses sätestatud ega kohtu poolt määratud tähtaja kulgemist.
Seaduses sätestatud tähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb.

Hagi ja selle aluseks olevad asjaolud
  1. Tallinna linn (Tallinna Linnavalitsuse kaudu) (hageja) esitas 12.07.2013 Harju
       Maakohtule hagi AS Äripäev (kostja) vastu ebaõigete andmete ümberlükkamiseks ja
       õigusvastase kahju tekitamise lõpetamiseks.

   2. Hageja väitel ilmusid 24.05.2013 ajalehes Äripäev rubriigis „Luubi All" järjestikku
      lehekülgedel 4–7 artiklid pealkirjadega „Ametnik Merko lõa otsas" ja „Reedel tuleb
      üks latakas". Nimetatud artiklites avaldati kriminaalasja nr 1-09-20251 materjale,
      milles mõisteti süüdi erinevad Tallinna Linnavalitsuses töötanud füüsilised isikud ja
      juriidilised isikud. 27.05.2013 jätkus artikliseeria, kusjuures need sisaldasid
      tuletatavaid väiteid selle kohta, et Tallinna Linnavalitsuse liikmed (T. Aas, E.
      Savisaar) pidid ilmselgelt olema teadlikud eespool viidatud kriminaalasja tekkimisega
      seotud asjaoludest. Äripäeva esilehel ilmus pealkirja „Planeeringu niidid viivad tippu
      välja" all tekst: „Ivo Parbuse ja Elmar Sepa kohtutoimikust selgub, et Tallinna
      Farmaatsiatehase lisamisega kõrghoonete planeeringusse tegelesid mõjukad
      Keskerakonna liikmed Edgar Savisaareni välja." Äripäeva esilehe artikkel viitas
      ajalehe leheküljele 10, kus avaldati artikkel pealkirjaga „Asju aeti kõige kõrgemal
      tasemel. Farmaatsiatehas". Artikli kujunduseks on kasutatud Tallinna linnapea ja
      abilinnapea fotot. Artiklis on avaldatud lause, mille kohaselt Sepp ja Parbus rääkisid
      kaks päeva enne Äripäeva 2008. a septembris ilmunud lugu farmaatsiatehase
      planeeringute ja SA Jüri Vilmsi Sihtkapital seostest, et linnapea Savisaar on kohkunud
      ja abilinnapea Aas tunneb ennast ebamugavalt. Äripäeva teisel leheküljel avaldati
      juhtkiri pealkirjaga „K-kohkumus pole seni üle läinud ega tohigi minna", milles on
      viitega artiklitele „Ametnik Merko Lõa otsas" ja „Asju aeti kõrgemal tasemel" muu
      hulgas avaldatud lause: „On selge, et linnapea ja Taavi (abilinnapea Taavi Aas)
      kohkumus ei tulenenud sellest, nagu oleksid linnapea alluvad omapäi midagi hullu
      korda saatnud. Kohkunud oldi ikka enda pärast. Äripäev on veendunud, et selline
      skeem oli Tallinna ja Keskerakonna juhtidele kindlasti teada ja nendelt muidugi
      mõista ka lahkelt heakskiidu saanud." Äripäeva 19. leheküljel on pealkirja „Edgar
      Savisaar, kuhu vabandust palumine jäi?" all avaldatud lause: „Tallinna võimu juures,
      kus ilma Savisaare teadmata ei lenda ka kärbes, ei saanud selline korruptiivne tegevus
      käia ilma linnapea heakskiiduta."



                                                                                         2(8)
                                                                      Tsiviilasi nr: 2-13-33216

   3. 24. ja 27. mai 2013 artiklite vaatlemisel kogumis jäetakse lugejale vaieldamatult
      arusaam, et Tallinna Linnavalitsus oli teadlik kriminaalasjas süüdi mõistetud ametnike
      ebaseaduslikust tegevusest ning et Tallinna Linnavalitsus oli sellise tegevuse heaks
      kiitnud. Need väited ei vasta tegelikkusele. Kostjal pole võimalik oma väidete
      tõelevastavust tõendada isikute ütlustega, kelle väidete tõele vastamine on
      tuvastamata. Kostja peab andmed ümber lükkama ka juhul, kui kostja tegevus ei olnud
      õigusvastane. Ebaõigeteks andmeteks võivad olla ka nn kaudsed faktiväited, st selliste
      väidete ja väärtushinnangute kogum, millest järeldub faktiväide. Andmete avaldamine
      füüsiliste isikute kohta, kes omakorda tegutsevad Tallinna Linnavalitsuse kui
      juriidilise isiku esindajatena ja keda sellises rollis oli vaidlusalustes artiklites
      käsitletud, rikub hageja õigusi. Väited ei olnud esitatud nende kui eraisikute vastu,
      vaid just nimelt nende kui Tallinna Linnavalitsuse liikmete vastu.

   4. Hageja palus kohustada kostjat:
         a. hageja õiguste rikkumise lõpetamiseks kõrvaldama viie päeva jooksul alates
             kohtuotsuse jõustumisest ajalehe Äripäev internetiväljaandest aadressil
             www.aripaev.ee artiklist „K-kohkumus pole seni üle läinud ega tohigi minna"
             tekst: „On selge, et linnapea ja Taavi kohkumus ei tulenenud sellest, nagu
             oleksid linnapea alluvad omapäi midagi hullu korda saatnud. Kohkunud oldi
             ikka enda pärast. Äripäev on veendunud, et selline skeem oli Tallinna ja
             Keskerakonna juhtidele kindlasti teada ja nendelt muidugi mõista ka lahkelt
             heakskiidu saanud," ja artiklist „Edgar Savisaar, kuhu vabandust palumine
             jäi?" lause: „Tallinna võimu juures, kus ilma Savisaare teadmata ei lenda ka
             kärbes, ei saanud selline korruptiivne tegevus käia ilma linnapea
             heakskiiduta.";
         b. omal kulul ümber lükkama 27.05.2013 ilmunud artiklites „Planeeringu niidid
             viivad tippu välja", „Asju aeti kõige kõrgemal tasemel. Farmaatsiatehas", „K-
             kohkumus pole seni üle läinud ega tohigi minna" ja „Edgar Savisaar, kuhu
             vabandust palumine jäi?" avaldatud ebaõiged andmed selle kohta, nagu oleks
             Tallinna Linnavalitsus olnud teadlik kriminaalasjas nr 1-09-20251 süüdi
             mõistetud Tallinna linna ametnike ebaseaduslikust tegevusest ning nagu oleks
             Tallinna Linnavalitsus sellise tegevuse heaks kiitnud;
         c. kohustada kostjat hageja taotletut avaldama samal leheküljel kui artikkel „K-
             kohkumus pole seni üle läinud ega tohigi minna" ja samal lehepinnal, kui seda
             oli artikkel „K-kohkumus pole seni üle läinud ega tohigi minna";
         d. jätta hageja menetluskulud kostja kanda.

Kostja vastuväited
   5. Kostja vaidles hagile vastu ning palus jätta see rahuldamata.

   6. Kostja on avaldanud arvukalt õigeid andmeid, mis pärinevad kriminaaltoimikust,
      avalikult kohtuistungilt, ning kohaseid hinnanguid, mistõttu ei vastuta kostja
      deliktiõiguse alusel hageja ees. Vaidlusalused avaldused pole avaldatud hageja, s.o
      Tallinna linna kohta. Hagi aluses puudub nõutav tegu – ebaõigete andmete või fakti


                                                                                          3(8)
                                                                        Tsiviilasi nr: 2-13-33216

      avaldamine hageja kohta, sest kõigi avalduste puhul ei ole tegemist faktiväidetega
      ning kui avaldustes on esitatud ka faktiväiteid, siis vastavad need tõele.
      Kohtumenetluses kuuldu/nähtu on suures osas hageja, st Tallinna linna (valitsuse)
      kõrgete ametnike sõnad, teod ning ütlused. Need on sisuliselt hageja enda avaldusteks
      tsiviilseadustiku üldosa seaduse § 132 lg 1 mõttes. Seega nõuab hageja kostjalt enda
      ütluste/sedastuste ümberlükkamist ning sellist õiguskaitsevahendit seadus ette ei näe.
      Potentsiaalsed kannatanud saaksid olla näiteks Edgar Savisaar, Taavi Aas ja/või
      Keskerakond, kuid välistatud on haginõude rahuldamine Tallinna linna kasuks.
      Vaidlusalustes artiklites ei viidata linnavalitsuse teadmisele ning heakskiidule, vaid ja
      ainult linna "kõrgete juhtide", Savisaare, aselinnapea teadmisele ja heakskiidule,
      äärmisel juhul ka Keskerakonna teadmisele. Hagist ei nähtu Tallinna linna õiguse või
      huvi rikkumist. Hagejal puudub oma õigus või huvi tsiviilkohtumenetluse seadustiku
      (TsMS) § 3 lg 1 tähenduses. Hagejal kui avalik-õiguslikul isikul puudub
      materiaalõiguslikult põhiõigusvõime ning seega ka võime selles tsiviilasjas olla
      hagejaks.

Maakohtu otsus
  7. Harju Maakohus jättis 19.12.2014 otsusega hagi rahuldamata ning menetluskulud
     hageja kanda.

   8. Maakohus nõustus kostjaga, et esitatud avaldused on väärtushinnangud või tõesed
      faktiväited, mistõttu ei ole teo objektiivne koosseis võlaõigusseaduse (VÕS) § 1047 lg
      1 mõttes täidetud. Kostja on esitanud selgelt lubatavad dokumentaalsed tõendid
      tsiviilkohtumenetluse seadustiku mõttes, hageja ei ole esitanud mistahes muid
      tõendeid.

   9. Hageja õiguste rikkumine pole hagi eset arvestades võimalik. Hagejal puudub "oma
      õigus või huvi" TsMS § 3 lg 1 mõttes. Potentsiaalsed kannatanud saaksid olla nt Edgar
      Savisaar, Taavi Aas ja/või Keskerakond, kuid välistatud on haginõude rahuldamine
      Tallinna linna kasuks. Lisaks asjaolule, et hagejal puudub "oma" huvi või õigus, ei
      oleks see huvi või õigus seadusega kaitstud TsMS § 3 lg 1 tähenduses. Kohus ei
      nõustunud, et juriidilise isikuga (Tallinna linn) seotud isikute (E. Savisaar, T. Aas jne)
      käitumise kohta hinnangu andmisel rikutakse juriidilise isiku õigusi. Hagist ei nähtu
      Tallinna linna õiguse või huvi rikkumist. Tallinna linnal ei ole põhiõigusvõimet selle
      tsiviilasja tarbeks. Kuigi juriidilisel isikul, sh avalik-õiguslikul juriidilisel isikul võib
      olla maine ehk reputatsioon, ei saa tal tekkida nõuet, mille lähtepunktiks on põhiõigus.
      Praegusel juhul on nõude aluseks Eesti Vabariigi põhiseaduse § 45. Kui isikul puudub
      põhiõigusvõime, pole võimalik jaatada tema õigust aule ja reputatsiooni kaitsele.
      Seega puudub hagejal kui avalik-õiguslikul isikul materiaalõiguslikult põhiõigusvõime
      ning võime olla selles tsiviilasjas hagejaks.

Apellatsioonkaebus
   10. Maakohtu otsuse peale esitas hageja 19.01.2015 apellatsioonkaebuse, milles palus
       maakohtu otsus tühistada ja hagi rahuldada.


                                                                                              4(8)
                                                                     Tsiviilasi nr: 2-13-33216



11. Maakohus on hageja hinnangul rikkunud menetlusõiguse norme, jättes otsuses
    asjaolude sisulise analüüsi teostamata, tsiteerides otsuse põhjendavas osas vaid
    mõlema poole poolt esitatud väiteid ning nõustudes täielikult kostja seisukohtadega.
    Kohtu seisukoha kujunemine ei ole seetõttu üldse jälgitav. Kohus ei võtnud
    seisukohta, kas kostja poolt avaldatu näol on tegemist väärtushinnangute või
    faktiväidetega.

12. Kohus on vääralt kohaldanud materiaalõigusnormi ning otsust tehes lähtunud
    ebaõigest eeldusest, et ebaõigete andmete ümberlükkamise hagi puhul peab hageja
    tõendama andmete tõele mittevastamist. Puudub sisuline analüüs esitatud tõendite
    osas.

13. Kostja esitatud kolmandate isikute poolt kriminaalasja raames antud ütluste protokolle
    pole võimalik käsitleda tõenditena tsiviilkohtumenetluse mõttes, sest nendest ei nähtu
    nimetatud isikute poolt avaldatud väidete tõesus.

14. Avaldatud artiklites on kostja otseste ebaõigete faktiväidete ja kaudsete asjaolude
    esitamise koosmõjul loonud mulje, millest iga mõistlik lugeja teeb kokkuvõttes
    järelduse, et hageja oli ametnike õigusvastasest tegevusest teadlik ja selle ka heaks
    kiitnud. Artiklitest jääb mulje, et Tallinna linn kohaliku omavalitsusena toimib
    selliselt, et tema juhtorganid (s.o linnavalitsus) aktsepteerivad korruptiivseid tegevusi
    linna asjaajamises ning on need tegevused heaks kiitnud. Sellest tekib avalikkusel
    ebaõige ettekujutus, et hageja avalik-õigusliku isikuna aktsepteerib seaduserikkumisi
    ja kohalik omavalitsus tegutseb oma ülesannete täitmisel õigusvastaselt. Jääb mulje, et
    hageja ise taotleski ametnike poolt korruptiivsete tegude toimepanemist
    planeerimismenetluses. Artiklite kujundus toob veelgi rohkem esile artiklite
    rõhuasetust.

15. Kui asuda seisukohale, et kostja tegevus polnud õigusvastane, peab kostja ebaõiged
    andmed ümber lükkama sõltumata sellest, kas andmete avaldamine oli õigusvastane.

16. Põhjendamatu on kohtu seisukoht, et hagejal puudub seadusega kaitstud huvi, mida
    käesolevas asjas hagi esitamise kaudu kaitsta. VÕS § 1047 lg 4 mõttes võivad
    ebaõigeteks andmeteks olla ka nn kaudsed faktiväited, st selliste väidete ja
    väärtushinnangute kogum, millest järeldub teatav faktiväide. Hageja juriidilise isikuna
    tegutseb füüsiliste isikute kaudu. Käesoleval juhul tuleneb andmete avaldamine teatud
    füüsiliste isikute kohta asjaolude kogumist, kes omakorda tegutsevad Tallinna
    linnavalitsuse kui juriidilise isiku esindajatena ja keda sellises rollis oli vaidlusalustes
    artiklites käsitletud. Väited ei olnud esitatud nende kui eraisikute vastu, vaid just
    nimelt nende kui Tallinna linnvalitsuse liikmete vastu. Seega on käesoleval juhul
    ilmne, et andmeid avaldati Tallinna linna kui juriidilise isiku kohta.




                                                                                           5(8)
                                                                       Tsiviilasi nr: 2-13-33216

Vastustaja seisukoht
   17. Kostja vaidles apellatsioonkaebusele vastu ja palus jätta see rahuldamata ning
       maakohtu otsus muutmata.

Menetluse edasine käik
  18. Tallinna Ringkonnakohus jättis 04.05.2015 otsusega maakohtu otsuse lõppjärelduses
      muutmata, muutes selle põhjendusi.

   19. Hageja esitas ringkonnakohtu otsuse peale 03.06.2015 kassatsioonkaebuse, milles
       palus ringkonnakohtu otsuse tühistada ja saata asi uueks läbivaatamiseks
       ringkonnakohtule.

   20. Riigikohus tühistas 17.12.2015 otsusega Tallinna Ringkonnakohtu 04.05.2015 otsuse
       ja saatis asja uueks läbivaatamiseks samale ringkonnakohtule.

   21. Riigikohus leidis, et hageja kui avalik-õiguslik juriidiline isik saab tugineda
       VÕS § 1047 lg-le 4 ja nõuda eraõigussuhtes tema kohta avaldatud ebaõigete andmete
       avaldamise eest vastutavalt isikult ebaõigete andmete ümberlükkamist või paranduse
       avaldamist avaldaja kulul, sõltumata sellest, kas andmete avaldamine on õigusvastane
       või mitte. Ringkonnakohtul tuleb asja uuel läbivaatamisel hinnata apellatsioonkaebuse
       alusel, kas hagis vaidlustatud osas on kostja esitanud avaldusi hageja kui kohaliku
       omavalitsuse üksuse või siiski füüsiliste isikute või eraõigusliku juriidilise isiku kohta.
       Kui hagis vaidlustatu käib füüsiliste isikute või eraõigusliku juriidilise isiku kohta,
       mitte aga hageja kui kohaliku omavalitsuse üksuse kohta, ei ole hagi esitatud hageja
       õiguste kaitseks, vaid konkreetsete füüsiliste isikute või eraõigusliku juriidilise isiku
       huvide kaitseks ning hageja esitatud hagi rahuldamiseks poleks alust. Faktiväited, mis
       puudutaksid kohaliku omavalitsuse üksust ja mille ümberlükkamist ta saaks nõuda,
       peaks puudutama kohaliku omavalitsuse üksust kui sellist, mitte selle organi üksikuid
       liikmeid või nende tegevust. Kui ringkonnakohus leiab, et hagis vaidlustatu käis
       hageja kohta, tuleb hinnata ka seda, kas avaldatu näol on tegemist ebaõigete
       faktiväidete või ebakohaste väärtushinnangutega ning sellest tulenevalt lahendada ka
       asi.

Ringkonnakohtu seisukoht
   22. Kolleegium leiab, et maakohtu otsuse resolutsioon tuleb jätta muutmata, muutes
       kooskõlas TsMS § 657 lg 1 p-ga 21 kohtuotsuse põhjendusi. Apellatsioonkaebus jääb
       rahuldamata.

   23. VÕS § 1047 lg 4 järgi võib kannatanu ebaõigete andmete avaldamise korral andmete
       avaldamise eest vastutavalt isikult nõuda andmete ümberlükkamist või paranduse
       avaldamist avaldaja kulul, sõltumata sellest, kas andmete avaldamine oli õigusvastane.
       Ringkonnakohus iseenesest nõustub hagejaga, et ebaõigeteks andmeteks võivad olla
       ka nn kaudsed faktiväited, st selliste väidete ja väärtushinnangute kogum, millest
       järeldub faktiväide. Seda on kinnitanud ka Riigikohus nt tsiviilasjas nr 3-2-1-161-05


                                                                                             6(8)
                                                                 Tsiviilasi nr: 2-13-33216

   tehtud otsuse punktis 12 ning tsiviilasjas nr 3-2-1-145-07 tehtud otsus punktides 13 ja
   17.

24. Samas leiab kolleegium, et hagis vaidlustatud osas on kostja esitanud avaldusi siiski
    füüsiliste isikute ja eraõigusliku juriidilise isiku kohta, mitte hageja kui kohaliku
    omavalitsuse üksuse kohta. Seega ei ole hagi esitatud hageja huvide kaitseks ning selle
    rahuldamiseks puudub alus.

25. Hageja käsitluse järgi jäetakse 24. ja 27. mai 2013 artiklite vaatlemisel kogumis
    lugejale arusaam, et Tallinna Linnavalitsus oli teadlik kriminaalasjas süüdi mõistetud
    ametnike ebaseaduslikust tegevusest ning et Tallinna Linnavalitsus oli sellise tegevuse
    heaks kiitnud (hageja leiab, et need väited ei vasta tegelikkusele). Ringkonnakohtu
    hinnangul mõislikul lugejal sellist arusaama hageja poolt esile toodud väidete ja
    väärtushinnangute kogumi põhjal tekkida ei saa. Ringkonnakohtu hinnangul
    puudutavad esitatud avaldused (I kd, tl-d 12-13, 14-15, 16, 17, 18 ja 19) mõistliku
    lugeja arusaama põhjal Keskerakonna liikme ja linnapea Edgar Savisaare ning
    Keskerakonna liikme ja abilinnapea Taavi Aasa, samuti Keskerakonna juhtide
    väidetavat teadlikkust kriminaalasjas süüdi mõistetud ametnike ebaseaduslikust
    tegevusest ning sellise tegevuse heakskiitmisest. Edgar Savisaart ja Taavi Aasa on
    artiklites mainitud ka kui "linnapead", "abilinnapead" ja "Tallinna juhte", kuid
    kogumis ei teeks mõistlik lugeja hagis vaidlustatud avaldustest kolleegiumi arvates
    järeldust, et avaldusi on esitatud ka hageja kui kohaliku omavalitsuse üksuse kohta.

26. Kolleegium jagab ka kostja arusaama, et juriidilisele isikule on õigusnormidega
    tagatud võimalus oma liikmetest erineva tahte kujundamiseks ja selle teostamiseks
    organite kaudu. Juriidilise isiku liikmetel on oma tahe ja tegevused ning juriidilisel
    isikul nendest eraldiseisev tahe ja tegevused, mistõttu ei ole õige hageja seisukoht
    nende ühtsusest. Väidete esitamine linnapea, abilinnapea ja omavalitsuse teiste juhtide
    kohta ei tähenda seega veel tingimata väidete esitamist Tallinna linna kui kohaliku
    omavalitsuse kohta.

27. Eelnenust järeldub, et juhul kui hagis vaidlustatud osas on kostja 24. ja 27. mai 2013
    artiklites avaldanud ebaõigeid andmeid, võiksid olla (materiaalõiguslikult) kohasteks
    hagejateks Edgar Savisaar, Taavi Aas ja/või Eesti Keskerakond. Sarnaselt on nt Villu
    Reiljan esitanud hagi ebaõigete andmete ümberlükkamiseks seoses tema kui
    keskkonnaministri kohta avaldatu osas (vt Riigikohtu 10.10.2007 otsus tsiviilasjas nr
    3-2-1-53-07). Tallinna linn TsMS § 3 lg-te 1 ja 2 järgi Edgar Savisaare, Taavi Aas ega
    Eesti Keskerakonna õiguste kaitseks hagi esitada ei saa.

28. Esitatud põhjendustel jätab ringkonnakohus hagi rahuldamata. Muud põhjendused
    hagi rahuldamata jätmise kohta tuleb maakohtu otsusest välja jätta. Ringkonnakohus ei
    pea menetlusökonoomia kaalutlustel vajalikuks täiendavalt hinnata, kas avaldatu näol
    on tegemist ebaõigete faktiväidete või ebakohaste väärtushinnangutega.




                                                                                      7(8)
                                                                          Tsiviilasi nr: 2-13-33216

   29. Kolleegium iseenesest nõustub osaliselt apellatsioonkaebuses esitatud etteheidetega,
       mille kohaselt ei ole maakohtu otsuse põhjenduste alusel kohtu siseveendumuse
       kujunemine kohati jälgitav. Maakohtu otsuses on mitmes kohas üksnes konstateeritud,
       et kohus nõustub kostja seisukohtadega. Samas pole kohus omalt poolt tõenditele ja
       tuvastatud asjaoludele rajatud põhjendusi esitanud. Selliselt ei vasta otsus TsMS § 436
       lg 1 ja § 442 lg 8 nõuetele. Kuivõrd ringkonnakohus muudab maakohtu otsuse
       põhjendusi, puudub nendel minetustel kokkuvõttes aga tähtsus.

   30. Kolleegium lisab, et käesolevas otsuses väljendatud seisukohad ei ole vastuolus
       ringkonnakohtu poolt asjas 20.12.2013 tehtud määruse põhjendustega. Viidatud
       määruses on ringkonnakohus leidnud, et hagi tuleb sisuliselt lahendada, sest hagis
       esitatud asjaolude põhjal ei saa välistada, et asjas on avaldatud väiteid ka Tallinna
       linna kohta ning, et need väited võivad osutuda ebaõigeks. Kohus ei ole 20.12.2013
       määruses järeldanud, et hagis vaidlustatud osas on kostja esitanud avaldusi hageja kui
       kohaliku omavalitsuse üksuse kohta.

Menetluskulude jaotus
  31. Hagi rahuldamata jätmise tõttu on maakohus jätnud menetluskulud vastavalt TsMS §
      162 lg-le 1 hageja kanda. Apellatsioonkaebuse väited ei anna kolleegiumi arvates alust
      muuta menetluskulude jaotust maakohtus. Apellatsioon- ja kassatsioonkaebuse
      esitamisest tingitud menetluskulud jätab ringkonnakohus TsMS § 162 lg-st 1
      juhindudes samuti hageja kanda.

   32. Menetluskulude rahalise suuruse määrab käesolevas asjas kindlaks maakohus pärast
       tsiviilasja sisulise lahendamise kohta tehtud kohtuotsuse või menetlust lõpetava
       määruse jõustumist (TsMS § 177 lg 1 p 2 ja lg 2), andes õigustatud menetlusosalisele
       mõistliku tähtaja menetluskulude nimekirja ja vajadusel neid tõendavate dokumentide
       esitamiseks ning kohustatud menetlusosalisele vastuväite esitamiseks. Kui
       menetlusosaline ei esita kohtu määratud tähtaja jooksul menetluskulude nimekirja,
       määrab maakohus TsMS § 174 lg 1 teise lause kohaselt kindlaks sellise menetluskulu,
       mida on võimalik määrata tsiviilasja materjalide alusel (vt nt Riigikohtu otsus
       tsiviilasjas nr 3-2-1-147-14, p 22).


    /allkirjastatud digitaalselt/   /allkirjastatud digitaalselt/   /allkirjastatud digitaalselt/
       Indrek Parrest                  Ulvi Loonurm                    Imbi Sidok-Toomsalu




                                                                                                    8(8)

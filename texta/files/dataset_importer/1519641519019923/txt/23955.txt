                                             RIIGIKOHUS
                                       HALDUSKOLLEEGIUM
                                            KOHTUOTSUS
                                          Eesti Vabariigi nimel
 Kohtuasja number                       3-3-1-58-15
 Otsuse kuupäev                         10. veebruar 2016
 Kohtukoosseis                          Eesistuja Ivo Pilving, liikmed Indrek Koolmeister ja Viive
                                        Ligi
 Kohtuasi                               Nikolai Lüteri kaebus Vabariigi Valitsuse 14. novembri
                                        2013. a korralduse nr 479 tühistamiseks
 Vaidlustatud kohtulahend               Tallinna Ringkonnakohtu 7. mai 2015. a otsus asjas nr 3-14-
                                        50083
 Menetlusosalised                       Kaebaja – Nikolai Lüter, volitatud esindajad vandeadvokaadid
                                        Aivar Pilv ja Anneli Aab
                                        Vastustaja – Vabariigi Valitsus, volitatud esindaja Allar Jõks
                                        Kolmas isik – Lohusuu vald, volitatud esindaja
                                        vandeadvokaat Tiia Nurm
 Menetluse alus Riigikohtus             Lohusuu valla ja Vabariigi Valitsuse kassatsioonkaebused
 Asja läbivaatamine                     Kirjalik menetlus

RESOLUTSIOON
1. Rahuldada Lohusuu valla ja Vabariigi Valitsuse kassatsioonkaebused.
2. Tühistada Tallinna Ringkonnakohtu 7. mai 2015. a otsus haldusasjas nr 3-14-50083. Jätta
muutmata Tallinna Halduskohtu 4. juuli 2014. a otsus samas asjas.
3. Jätta menetluskulud menetlusosaliste endi kanda.
4. Tagastada Lohusuu vallale kautsjon.


ASJAOLUD JA MENETLUSE KÄIK
1. Kaebaja on Lohusuu alevikus Järve tee 33 asuva elamu omanik. Selle elamu varasemad omanikud
esitasid 1997. a-l, 2004. a-l ja 2006. a-l avalduse elamu juurde 0,35 ha (I kd, tl 37) ja 5 ha (I kd, tl 93)
suuruse maa ostueesõigusega erastamiseks. Lohusuu vald ei ole erastatava maa suurust ja piire
kindlaks määranud.
2. Vabariigi Valitsus andis 14. novembri 2013. a korraldusega nr 479 maareformi seaduse (MaaRS)
§ 25 lg 6 ja § 28 lg 2 alusel Lohusuu valla munitsipaalomandisse kohaliku omavalitsuse ülesannete
täitmiseks ja arenguks vajaliku maana Kala tee maaüksuse (pindala 1060 m2, sihtotstarve transpordi​-
maa). Maaüksus anti munitsipaalomandisse avalikult kasutatava juurdepääsutee rajamiseks. Lohu​suu
Vallavolikogu esitas 9. juulil 2013 keskkonnaministrile taotluse eelnimetatud maa valla munitsipaal​-
omandisse andmiseks, tuginedes seejuures Lohusuu Vallavolikogu 7. märtsi 2011. a otsusega nr 4
kehtestatud Lohusuu valla Peipsi järve äärse ranna-ala üldplaneeringule.
3. Kaebaja esitas halduskohtule kaebuse Vabariigi Valitsuse 14. novembri 2013. a korralduse nr 479
tühistamiseks, kuna:
1) see rikub kaebaja kui Järve tee 33 elamu omaniku maa ostueesõigusega erastamise õigust;
2) 1997, 2004 ja 2006 on esitatud avaldused Järve tee 33 elamu juurde maa ostueesõigusega
erastamiseks. Taotlusi ei ole lahendatud. Enne maa munitsipaalomandisse andmist oleks tulnud
lahendada maa ostueesõigusega erastamise küsimus;
3) kaebajal tekkis õiguspärane ootus Järve tee 33 elamu juurde maa ostueesõigusega erastamiseks
avalduses märgitud ulatuses (0,35 ha);
4) vastustaja on valesti tuvastanud, et munitsipaalomandisse taotletud maa asus endiste Lohusuu
nr 236 ja Lohusuu nr 238, 238A talumaade koosseisus. Nende talumaade täpne asukoht ei ole teada;
5) maa munitsipaalomandisse andmiseks ei esine avalikku huvi. Väär on väide, et maaüksusel asub
pinnastee, kuna mingeid tõendeid selle kohta ei ole. Pealegi ei saaks munitsipaalomand tekkida
pikaajalise avaliku kasutamise tulemusena;
6) Järve tee 37 maaüksus sobib kohaliku omavalitsuse eesmärkide saavutamiseks oluliselt paremini;
Lohusuu valla üldplaneering ei võimalda Kala tee maaüksusele teed rajada;
7) kaebajale ei tagatud ärakuulamisõigust.
4. Tallinna Halduskohus jättis 4. juuli 2014. a otsusega kaebuse rahuldamata ja menetluskulud
menetlusosaliste endi kanda. Kohtu põhjendused olid järgmised:
1) esmatähtis on, kas kaebaja nõudeõigus ulatub vaidlusaluse korraldusega munitsipaalomandisse
antud Kala tee maaüksusele. Kaebaja maa ostueesõigusega erastamise nõudeõigus Kala tee
maaüksuseni ei küündi, mistõttu ei saa maa munitsipaalomandisse andmine kaebaja õigusi rikkuda.
Arvestama ei pea ehitise omaniku soovidega, mis väljuvad seadusega määratletud nõudeõiguse
piiridest. Erastamise avalduses näidatud erastatava maa suurus on pädevale haldusorganile siduv
üksnes seadusest tuleneva maa ostueesõigusega erastamise nõudeõiguse ulatuse piires;
2) Järve tee 33 elamu paikneb üldplaneeringuga määratud tiheasustusalal. Tiheasustusalal paikneva
elamu omanikul on õigus maa ostueesõigusega erastamiseks kindlaksmääratud krundi või kogu
elamuomaniku õiguspärases kasutuses oleva maa piires (MaaRS § 7 lg-d 1 ja 51 ning § 221 lg-d 1 ja
6). Õue-aiamaa 6. oktoobri 1969. a skeem nr 2, pärimisõiguse tunnistus ning väljavõte nöör​raamatust
kinnitavad, et Järve tee 33 aadressi kandva elamu omaniku õiguspärasesse kasutusse oli antud 0,05 ha
maad. Asjaolu, et avalduse esitaja märkis maa ostueesõigusega erastamise avaldusse erastatava maa
suuruseks 0,35 ha, ei suurenda kaebaja maa erastamise nõudeõigust. Avaldus ei ole haldusorganile
siduv. Asjaolust, et avaldus oli esitatud enne, kui Järve tee 33 asukoht üld​planeeringus
tiheasustusalana määrati, ei tulene elamu praegusele omanikule õigust nõuda maa erastamist
hajaasustuse põhimõtete järgi;
3) Järve tee 33 elamu juurde maa ostueesõigusega erastamise nõudeõigust ei mõjuta selle järgmiste
omanike 2004. ja 2006. a-l esitatud erastamisavaldused. Need avaldused on esitatud pärast seaduses
ette nähtud tähtaega (1. jaanuar 1998);
4) Kala tee maaüksuse munitsipaalomandisse andmine ei takista Järve tee 33 elamu juurde 0,05 ha
suuruse maatüki erastamist. Elamu ja Kala tee maaüksuse vahele jääb piisavalt maad. Vaidlusaluse
korraldusega ei ole otsustatud Järve tee 33 elamu juurde erastatava maa suuruse üle. Maa ostu​-
eesõigusega erastamise nõudeõiguse ulatuse määravad ära MaaRS sätted ning asjaolud, et Järve
tee 33 elamu asub tiheasustusalal ja selle omaniku õiguspärases kasutuses oleva maana on võimalik
tuvastada 0,05 ha suurune ehitist ümbritsev maatükk, mille suurus ja kuju kajastuvad eelviidatud
1969. a kaardil;
5) maa ostueesõigusega erastamise avalduse alusel on 27. septembril 1999 koostatud piiride
kulgemise ettepanek ning 15. oktoobril 2007 asendiplaan. Kummagi dokumendi alusel ei ole katastri​-
üksuse moodustamist lõpuni viidud ning erastatava maa suurust ja piire ei ole kindlaks määratud.
Sellel, mis põhjusel on maa ostueesõigusega erastamise eeltoimingud pooleli jäänud, ei ole tähtsust.
Piiriettepanekutest ei tulene õiguspärast ootust;
6) vaidluse seisukohast ei ole tähtsust, kas munitsipaalomandisse antud Kala tee maaüksus paikneb
endise kinnistu Lohusuu nr 236 ja Lohusuu nr 238, 238A talumaadel või mitte. Asjaolu, kas Lohusuu
valla esitatud maa munitsipaalomandisse andmise taotluses sisalduvad andmed on õiged, ei saa
kaebaja õigusi rikkuda. Samal põhjusel ei ole asjakohased kaebaja väited, mis puudutavad maa
munitsipaalomandisse andmisel kaalutlusõiguse ebapiisavat teostamist ning avaliku huvi valesti
määramist. Samuti ei ole käesolevas vaidluses vajalik arutleda selle üle, kas Kala tee maaüksusel
asuv pinnastee on käsitatav ehitisena ning kelle omandis see on. Kaebaja ei ole väitnud, et tee kuulub
talle. Maad ei taotletud munitsipaalomandisse mitte ehitise või rajatise teenindusmaana (MaaRS § 28
lg 1 p 1), vaid muu maana, mis on vajalik kohaliku omavalitsuse ülesannete täitmiseks (MaaRS § 28
lg 2);
7) Peipsi järvele avaliku juurdepääsu tagamine on avalikes huvides. Juurdepääs üle munitsipaal​-
omandis oleva maa tagab avalike huvide kaitse paremini kui muud lahendused. Avaliku huvi
olemasolu kinnitavad vallaelanike pöördumised ja üldplaneering, mis näeb sellise võimaluse ette.
Kaebajal ei ole kaalukat erahuvi.
5. N. Lüter taotleb apellatsioonkaebuses halduskohtu otsuse tühistamist ning uue otsuse tegemist,
millega kaebus rahuldataks.
6. Tallinna Ringkonnakohus rahuldas 12. juuni 2014. a otsusega apellatsioonkaebuse, tühistas
halduskohtu otsuse ning tegi uue otsuse, millega tühistas vaidlustatud korralduse ja mõistis Vaba​riigi
Valitsuselt kaebaja kasuks välja menetluskulud 7000 eurot. Kohtu põhjendused olid järgmised:
1) halduskohus on õigesti leidnud, et vaidluse keskseks küsimuseks on, kas esineb konkurents maa
ostueesõigusega erastamise avalduse ning maa munitsipaalomandisse andmise vahel;
2) toimikus oleva kaardimaterjaliga on piisavalt tõendatud, et maa erastamisel 0,05 ha ulatuses ei
ulatu erastatav maa munitsipaalomandisse antud Kala tee maaüksuseni. Seega saab vaidlustatud
korraldus kaebaja õigusi rikkuda, kui erastatava maa suurus võib olla üle 0,05 ha. 16. detsembri
1997. a erastamise avalduses märgitud 0,35 ha puhul on võimalik erastatava maa piirid määrata ka
selliselt, et erastatav maa kattub munitsipaalomandisse antud maaga;
3) käesolevas kohtumenetluses ei ole võimalik erastatava maa suurust ja piire tõsikindlalt määrata.
Faktiliselt erastamisele kuuluv maa võib olla suurem kui 0,05 ha. Siinkohal ei ole tegemist pelgalt
oletusega, vaid ka ringkonnakohtu istungil selgitasid vastustaja ja kolmas isik, et kaebajale
erastatakse maakorralduslikest nõuetest tulenevalt rohkem maad kui 0,05 ha ning võimalik on ka 0,35
ha erastamine. Samuti rõhutas kolmanda isiku esindaja, et maa erastamisel tuleb lähtuda valla Peipsi
järve äärse ranna-ala üldplaneeringust, mille järgi on krundi väikseim lubatud suurus 2500 m2.
Olukorras, kus ei ole selge, kui suures ulatuses ja millistes piirides maad ostueesõigusega erastatakse,
ning ei saa välistada, et erastamisele kuuluv ja munitsipaalomandisse antud maa osaliselt kattuvad, ei
ole maa munitsipaalomandisse andmise otsustamine enne maa ostueesõigusega erastamise menetluse
lõppemist lubatav;
4) vaidlusalusel Kala tee maaüksusel asus maa munitsipaalomandisse andmise ajal ajalooliselt
väljakujunenud pinnastee. Eespool viidatud üldplaneeringuga nähti ette, et tegemist on avaliku
juurdepääsuvõimalusega. Nimelt sätestas üldplaneering, et kompaktse asustusega ala arendamisel ja
kruntimisel tagatakse avalik juurdepääsuvõimalus veekogu kallasrajale iga 200 m tagant. Praeguseks
ajaks on vald Kala tee maaüksusele tee välja ehitanud. Eeltoodu ei ole piisav, et kohus saaks öelda, et
maa ostueesõigusega erastamise avalduse lahendamisel enne maa munitsipaal​omandisse andmist
oleks Kala tee maaüksuse kaebajale erastamine olnud igal juhul võimatu. Üld​planeeringust nähtub, et
avaliku juurdepääsu võib tagada ka üle eratee (p 4.11.3). Kohus ei saa maa munitsipaalomandisse
andmise üle käivas kohtuvaidluses hakata täitma kohaliku omavalitsuse ülesandeid ning määrata,
kuidas peaksid kaebajale erastatava maa piirid kulgema.


MENETLUSOSALISTE PÕHJENDUSED
7. Lohusuu vald taotleb kassatsioonkaebuses ringkonnakohtu otsuse tühistamist ja halduskohtu
otsuse muutmata jätmist. Kassatsioonkaebuse põhjendused on järgmised:
1) MaaRS § 20 lg 1 kohaldub üksnes selle maa osas, mis on hõlmatud ehitise omanikule MaaRS §-st
221 tuleneva maa ostueesõigusega erastamise nõudeõigusega. Ringkonnakohtul tuli tuvastada kaebaja
maa ostueesõiguse nõudeõiguse ulatus ning tal tuli kontrollida, kas kaebaja avalduses märgitud
0,35 ha puhul on hüpoteetiliselt võimalik, et nõudeõiguse ulatus kattub munitsipaal​omandisse jäetud
maaga;
2) halduskohus tuvastas õigesti vastustaja maa ostueesõigusega erastamise nõudeõiguse ulatuse.
Kaebaja õiguspärases kasutamises oli üksnes 0,05 ha, mitte 0,35 ha maad. Maa erastamisel 0,05 ha
ulatuses ei ulatu erastatav maa munitsipaalomandisse kantud Kala tee maaüksuseni;
3) Kala tee munitsipaalomandisse taotlemine oli vajalik, et tagada kohalikele elanikele juurdepääs
Peipsi järvele. Juurdepääsu tagamise vastu on oluline avalik huvi.
8. Vabariigi Valitsus taotleb kassatsioonkaebuses ringkonnakohtu otsuse tühistamist ja uue otsuse
tegemist. Kassatsioonkaebuse põhjendused on järgmised:
1) ringkonnakohus leidis ekslikult, et kaebajal on nõudeõigus maa ostueesõigusega erastamiseks
suuremas ulatuses kui 0,05 ha. Vastustaja ega kolmas isik ei ole kohtuistungil selgitanud, et kaebajal
on nõudeõigus suuremale maa-alale kui 0,05 ha. Kohtuistungil viidati, et suurema pindalaga maa
ostueesõigusega erastamisel on kohalikul omavalitsusel kaalutlusõigus, millele aga ei vasta kaebaja
nõudeõigust;
2) kaalutlusotsuse alusel 0,35 ha suuruse maa erastamisel puuduks vajadus erastada maad Kala tee
maaüksuse arvel. Kui vald otsustaks kaebaja avalduse rahuldada kogu taotletava 0,35 ha ulatuses,
oleks erastamine võimalik selle maa arvel, mis jääb kaebaja elamu alla;
3) avalik huvi on kaalukam kui kaebaja erahuvi. Maad on vaja selleks, et oleks tagatud juurdepääs
Peipsi järvele;
4) ringkonnakohus rikkus halduskohtumenetluse seadustiku (HKMS) § 198 lg-t 1 ja § 201 lg-t 3.
9. Kaebaja on vastuses seisukohal, et kassatsioonkaebused tuleb jätta rahuldamata. Tema
põhjendused on järgmised:
1) maa munitsipaalomandisse andmine ei ole enne maa ostueesõigusega erastamise menetluse
lõppemist lubatav. Isegi kui lugeda õigeks halduskohtu seisukoht, et MaaRS järgi on kaebajal
võimalik nõuda vaid 0,05 ha maa erastamist, tuleb arvestada sellega, et faktiliselt võib erastamisele
kuuluv maa olla suurem. Kohus ei saa täita kohaliku omavalitsuse ülesandeid ega asuda ise erastatava
maa suurust määrama;
2) maa suuruse peab kohalik omavalitsus otsustama kaalutlusõiguse alusel. Vabariigi Valitsusel ei ole
pädevust otsustada erastatava maa suuruse ja piiride üle. Selline õigus on kohalikul oma​valitsusel;
3) Peipsi järvele on tagatud juurdepääs ka Muuli maaüksuse kõrvalt.


KOLLEEGIUMI SEISUKOHT
10.   Kassatsiooniastmes vaieldakse eeskätt selle üle, kas olukorras, kus kaebaja ostueesõigusega
maa erastamise avalduse menetlus ei ole lõppenud, saab Vabariigi Valitsus maad munitsipaal​-
omandisse anda.
11.   Vaidlust ei ole järgmiste asjaolude üle:
1) elamu endine omanik esitas 16. detsembril 1997 avalduse, milles soovis ostueesõigusega erastada
0,35 ha maad;
2) maa ostueesõigusega erastamine ei ole lõppenud;
3) kaebaja õiguspärases kasutuses on 0,05 ha maad;
4) vaidlustatud korraldusega munitsipaalomandisse antud Kala tee maaüksus ei kattu kaebaja õigus​-
pärases kasutuses oleva maaga.
12.   Ringkonnakohus asus seisukohale, et kui on ilmne, et maa ostueesõigusega erastamise avaldus
ei puuduta munitsipaalomandisse taotletavat maad, ei takista see avaldus maa munitsipaalomandisse
andmist. Ringkonnakohus leidis samas, et praeguses asjas ei ole võimalik erastatava maa suurust ja
piire tõsikindlalt määrata, kuna faktiliselt erastamisele kuuluv maa võib olla suurem kui 0,05 ha ning
kohus ei saa ise vaidlusaluse maa erastamise piire kindlaks määrata. Seetõttu järeldas ring​konna​-
kohus, et maa munitsipaalomandisse andmise otsustamine enne maa ostueesõigusega erastamise
menetluse lõppemist ei ole lubatav.
13.   MaaRS § 20 lg 1 teine lause sätestab, et kui maad taotletakse munitsipaalomandisse MaaRS
§ 28 lg 2 alusel, on selle maa omandamisel eesõigus füüsilisel isikul, kes taotleb maa ostuees​õigusega
erastamist MaaRS §-s 221 sätestatud ulatuses. Ostueesõigusega võib maad erastada mh MaaRS §-s 7
sätestatud ulatuses, kui sellest sättest ei tulene teisiti (MaaRS § 221 lg 1). Tihe​asustusega alal asuvale
elamule määratakse teenindamiseks vajaliku maa suurus ja piirid MaaRS § 7 lg 51 alusel ja muude
ehitiste teenindamiseks vajalik maa määratakse MaaRS § 52 alusel. MaaRS § 7 lg 51 kohaselt
arvatakse elamu teenindamiseks vajaliku maa hulka kogu elamuomaniku õiguspärases kasutuses
olnud maa.
Eelnevast järeldub, et elamu teenindamiseks vajaliku maa hulka ei arvata üldjuhul seda maad, mida ei
ole kasutatud õiguspärasel alusel. Isikul puudub õigus nõuda tema senises õiguspärases kasutuses
mitteolnud maa talle ostueesõigusega erastamist, küll aga võib sellises olukorras kohalik oma​valitsus
kaalutlusõiguse alusel otsustada, kas kooskõlas maareformi seaduse ja selle alusel vastu võetud
õigusaktidega suurendada erastatavat maad avalduses märgitud ulatuses ja piirides või mitte
(Riigikohtu halduskolleegiumi 12. novembri 2007. a otsus asjas nr 3-3-1-57-07, p 16).
14.   Seega kehtib maa ostueesõigusega erastamise esmasuse nõue selle maa kohta, mis on
füüsilisest isikust elamuomaniku õiguspärases kasutuses MaaRS § 7 lg 51 mõttes, samuti siis, kui
füüsilise isiku muu ehitise teenindamiseks vajalik maa tuleb määrata MaaRS § 7 lg 52 alusel.
Füüsilisel isikul ei ole MaaRS § 20 lg 1 alusel maa ostueesõigusega erastamise eesõigust, kui
tegemist ei ole MaaRS § 7 lg-tes 51 ega 52 sätestatud juhtumitega ning kui kohalik omavalitsus
määrab maa suuruse ja piirid kindlaks kaalutlusõiguse alusel.
15.   Nii haldus- kui ka ringkonnakohus on tuvastanud, et kaebaja kasutas õiguspäraselt üksnes
0,05 ha suurust elamumaad ning see ei hõlmanud maad, mille Vabariigi Valitsus otsustas vaidlustatud
korraldusega anda munitsipaalomandisse. Seetõttu ei tulnud MaaRS § 20 lg 1 kohaselt esmalt
otsustada vaidlusaluse maa kaebajale erastamise ning alles seejärel selle munitsipaal​omandisse
andmise küsimust. Sellise järelduse tegemisel ei lahendanud kohtud kohaliku oma​valitsuse asemel
kaebaja avaldust, vaid tegid kindlaks asjas tähtsust omava asjaolu (HKMS § 158 lg 2 esimene lause).
16.   Kohalik omavalitsus taotles maad munitsipaalomandisse selleks, et tagada Peipsi järvele kui
avalikule veekogule juurdepääs, ning see osa maast ei olnud hõlmatud kaebaja õiguspärases
kasutuses olnud maaga. Kolleegiumi hinnangul on tegemist piisavalt kaaluka avaliku huviga, et
kaaluda üles kaebaja huvi erastada endale rohkem maad ka ulatuses ja piirides, mis ei ole olnud tema
õiguspärases kasutuses (vrd Riigikohtu halduskolleegiumi 12. novembri 2007. a otsus asjas nr 3-3-1-
57-07, p 16). Selles osas jagab kolleegium halduskohtu seisukohta.
17.   Eelnevast tulenevalt rahuldab kolleegium Vabariigi Valitsuse ja Lohusuu valla kassatsioon​-
kaebused, tühistab ringkonnakohtu otsuse ja jätab halduskohtu otsuse muutmata.
18.   Kolleegium jätab Vabariigi Valitsuse ja Lohusuu valla menetluskulud nende endi kanda, kuna
kohtus arutatav õigusvaidlus ei väljunud nende igapäevase põhitegevuse raamidest (HKMS § 109
lg 6; Riigikohtu halduskolleegiumi 13. novembri 2015. a otsus asjas nr 3-3-1-34-15, p 9). Kaebaja
menetluskulud jäävad tema enda kanda (HKMS § 108 lg 1).
Lohusuu valla kautsjon tuleb tagastada (HKMS § 107 lg 4).


Indrek Koolmeister, Viive Ligi, Ivo Pilving

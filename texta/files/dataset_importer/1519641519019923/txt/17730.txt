                                           RIIGIKOHUS
                                     TSIVIILKOLLEEGIUM
                                          KOHTUOTSUS
                                        Eesti Vabariigi nimel

 Kohtuasja number                     3-2-1-142-15

 Otsuse kuupäev                       Tartu, 20. aprill 2016

 Kohtukoosseis                        Eesistuja Villu Kõve, liikmed Peeter Jerofejev, Henn Jõks,
                                      Ants Kull, Jaak Luik, Malle Seppik ja Tambet Tampuu

 Kohtuasi                             Oilstreet OÜ hagi Arveldusarve OÜ vastu sundtäitmise
                                      lubamatuks tunnistamiseks täiteasjas nr 026/2014/1456

 Vaidlustatud kohtulahend             Tallinna Ringkonnakohtu 22. mai 2015. a otsus tsiviilasjas
                                      nr 2-14-59320

 Kaebuse esitaja ja kaebuse liik      Oilstreet OÜ kassatsioonkaebus

 Tsiviilasja hind Riigikohtus         6000 eurot

 Menetlusosalised ja nende            Hageja Oilstreet OÜ, esindaja vandeadvokaat Aivar Ennok
 esindajad Riigikohtus
                                      Kostja Arveldusarve OÜ, esindaja juhatuse liige Marko Kalev

 Asja läbivaatamise kuupäev           29. veebruar 2016. a, kirjalik menetlus



RESOLUTSIOON
1. Tühistada Tallinna Ringkonnakohtu 22. mai 2015. a otsus tsiviilasjas nr 2-14-59320 ja Harju
Maakohtu 9. märtsi 2015. a otsus samas tsiviilasjas ning teha uus otsus, millega rahuldada
Oilstreet OÜ hagi Arveldusarve OÜ vastu ja tunnistada sundtäitmine täiteasjas
nr 026/2014/1456 lubamatuks.
2. Kassatsioonkaebus rahuldada.
3. Jätta menetluskulud kõigis kohtuastmetes Arveldusarve OÜ kanda.
4. Tagastada kassatsioonkaebuselt tasutud kautsjon Oilstreet OÜ-le.


ASJAOLUD JA MENETLUSE KÄIK
1. Oilstreet OÜ (hageja) esitas 17. oktoobril 2014 Harju Maakohtule hagi Arveldusarve OÜ (kostja)
vastu sundtäitmise lubamatuks tunnistamiseks täiteasjas nr 026/2014/1456.
Hagiavalduse kohaselt on täitedokumendiks Alalise Rahvusvahelise ja Sõltumatu Vahekohtu 15. mai
2014. a otsus nr 03-08/1221-2-12. Hageja leiab, et see vahekohtu otsus ei ole ilma täidetavaks
tunnistamata täidetav, seega on sundtäitmine täitemenetluse seadustiku (TMS) § 221 lg 1 alusel
lubamatu. Jääb selgusetuks, millest tulenevalt saaks kõnealust vahekohut pidada alaliseks ja selle
lahendit ilma tunnustamiseta täita. Vahekohtu registrikoodiks on märgitud Rigolet Collect OÜ
registrikood. Vahekohtu otsuse on teinud Alar Salu, kes tegutseb juristina, kuid täpsemat infot tema
kvalifikatsiooni kohta ei ole võimalik leida. Lisaks on vahekohtu otsuse sisu küsitav, sest sellest
nähtub, et vahekohtumenetluses esitas kostja nimel hagi Kuldar Lugna, kes oli samal ajal ka teise
poole seaduslik esindaja. Seejärel esitas K. Lugna mõlema poole nimel vahekohtule kinnitamiseks
kompromissi, millega muu hulgas loobuti ka edasikaebeõigusest. Vahekohtu otsus on tehtud 15. mail
2014, osanike 14. mai 2014. a otsusega kutsuti K. Lugna hageja juhatuse liikme kohalt tagasi ja alates
14. maist 2014 ei olnud tal õigust teha hageja nimel tehinguid. Vahekohtu otsus ei ole ilmselt tehtud
15. mail 2014, vaid hiljem. Lisaks on heade kommete vastane see, kui täitedokumendi saab tekitada
ilma nõude olemasolu kontrollimata.
2. Kostja vaidles hagile vastu ja palus jätta selle rahuldamata. Sundtäitmise lubamatuks tunnistamise
eeldused ei ole täidetud. Hagis pole nimetatud ühtegi asjaolu, mis oleks tekkinud pärast vahekohtu
otsuse jõustumist ja mis tingiks sundtäitmise lubamatuse. Hageja pidanuks esitama vastuväite
vahekohtu pädevuse kohta vahekohtumenetluses, pärast seda ei ole võimalik vahekohtu pädevust
vaidlustada. Lisaks ei ole usutav, et võlg tuli hagejale üllatusena.
3. Harju Maakohus jättis 9. märtsi 2015. a otsusega hagi rahuldamata ja menetluskulud hageja
kanda. Maakohus mõistis hagejalt kostja kasuks välja menetluskulu 574 eurot 80 senti
(sh käibemaksu) ja määras, et väljamõistetud menetluskuludelt tuleb tasuda alates otsuse
jõustumisest kuni täitmiseni viivist võlaõigusseaduse (VÕS) § 113 lg 1 teises lauses ettenähtud
määras.
Kuna vaidlusaluse vahekohtu otsuse on selles märgitu kohaselt teinud Eestis alaliselt tegutsev
vahekohus, on otsus täitedokument ilma täidetavaks tunnistamiseta (TMS § 2 lg 1 p 6 ja
tsiviilkohtumenetluse seadustiku (TsMS) § 753 lg 1 teine lause). Kohtutäitur on tulenevalt
täitemenetluse formaliseerituse printsiibist kohustatud alustama täitemenetlust, kui täitedokument
vastab formaalsetele nõuetele. See, et vahekohtu registrikood on Rigolet Collect OÜ registrikood, ei
tähenda, et vahekohut ei eksisteeri. Hageja väited vahekohtuniku kvalifikatsiooni ja otsuse sisu kohta
ei ole käesoleva vaidluse lahendamisel olulised. Asjaolu, et K. Lugna oli osanike 14. mai 2014. a
otsusega hageja juhatuse liikme kohalt tagasi kutsutud, ei saanud 15. mail 2014 vahekohtule
tõenäoliselt teada olla, sest vahekohus võis äriühingu esindaja kindlakstegemisel lähtuda
registrikandest. Hageja ei ole väitnud, et ta oleks osanike otsuse vahekohtule esitanud. Alusetu on
seisukoht, et vaidlusalune vahekohus ei ole alaline vahekohus. Eestis ei ole riiklikku süsteemi
vahekohtute kontrollimiseks.
4. Hageja esitas maakohtu otsuse peale apellatsioonkaebuse, milles palus maakohtu otsuse tühistada
ja teha uue otsuse, millega hagi rahuldada. Menetluskulud palus hageja jätta kostja kanda.
5. Kostja vaidles hageja apellatsioonkaebusele vastu, paludes jätta selle rahuldamata ja maakohtu
otsuse muutmata.
Ringkonnakohtu lahend ja põhjendused
6. Tallinna Ringkonnakohus jättis 22. mai 2015. a otsusega maakohtu otsuse resolutsiooni muutmata,
kuid muutis osaliselt otsuse põhjendusi. Ringkonnakohtu menetluses kantud menetluskulud jättis
ringkonnakohus hageja kanda ja määras kostja menetluskuludeks apellatsioonimenetluses 180 eurot
ning mõistis selle summa hagejalt kostja kasuks välja. Apellatsioonkaebuse jättis ringkonnakohus
rahuldamata.
Ringkonnakohtu otsuse põhjenduste kohaselt on hageja täitedokumendi kehtivuse kõrvaldamiseks
valinud vale õiguskaitsevahendi. Sundtäitmise lubamatuks tunnistamise hagi eesmärk on
täitedokumendi täidetavuse kõrvaldamine, mitte täitedokumendi enda või selle jõustumise
kõrvaldamine. Täitedokumendi tühisuse tuvastamiseks tulnuks hagejal pöörduda ringkonnakohtu
poole ja TsMS § 751 alusel esitatud avalduse menetlemisel saanuks ringkonnakohus arvestada kõiki
hageja sisulisi vastuväiteid. Toimikust nähtuvalt on Harju Maakohus 22. oktoobri 2014. a määruses,
millega maakohus keeldus hageja nõuet menetlusse võtmast, hagejale ka selgitanud, et tal tuleb
pöörduda avaldusega ringkonnakohtusse. Kohtute infosüsteemi andmetel ei ole hageja sellist avaldust
esitanud.
Eeltoodust tulenevalt on maakohus jätnud hagi õigesti rahuldamata. Maakohtu otsuse põhjendustele
tuleb lisada, et hageja väited ei anna alust tunnistada sundtäitmine lubamatuks. Asjaolu, et hageja
uued juhatuse liikmed said vahekohtu otsuse kätte siis, kui oli juba möödunud otsuse vaidlustamise
aeg või et eelmine juhatuse liige K. Lugna ei esitanud avaldust vahekohtu otsuse tühistamiseks, ei
õigusta sundtäitmise lubamatuks tunnistamise nõude rahuldamist. Maakohus on õigesti märkinud, et
hagejal võib olla nõue K. Lugna vastu.


MENETLUSOSALISTE PÕHJENDUSED
7. Hageja palub kassatsioonkaebuses ringkonnakohtu otsuse tühistada ja teha uue otsuse, millega hagi
rahuldada. Menetluskulud palub hageja jätta kostja kanda.
Kassatsioonkaebuse põhjenduste kohaselt ei tähenda see, et Eesti seadustes on alalise vahekohtu
mõiste puudulikult reguleeritud, et iga suvalist isikut saab käsitada alalise vahekohtuna. Vaidlusaluse
lahendi teinud vahekohus kannab sama registrikoodi Rigolet Collect OÜ-ga ja sellel äriühingul ei ole
registreeringut, tegutsemaks alalise vahekohtuna. Lisaks on teadmata vahekohtuniku kvalifikatsioon.
Nn vahekohus on kahtlase taustaga isikute skeem ebaseaduslike täitedokumentide tekitamiseks.
Kohtud ei ole andnud sisulist hinnangut vahekohtu tegevusele ega otsuse täidetavusele. Vahekohtu
otsus on vastuolus heade kommete ja avaliku korraga, sest vahekohtumenetluses esindas üks ja sama
isik nii hagejat kui ka kostjat, vahekohus on kinnitanud kompromissi juba kolm päeva pärast hagi
esitamist ja hageja esindaja tunnistas nõuet täies ulatuses, kohustus selle tasuma samal päeval ja oli
valmis tasuma ka suurt viivist. Hageja ei saanud vahekohtu otsust vaidlustada, sest see tehti mais, mil
hageja juhatuse liikmeks oli K. Lugna. Uued osanikud said otsusest teada alles 2014. a sügisel ja
selleks ajaks oli otsuse vaidlustamise tähtaeg möödas.
Ekslik on ringkonnakohtu seisukoht, et sundtäitmise lubamatuks tunnistamise hagi esitamine ei ole
kohane õiguskaitsevahend. TMS § 221 lg 11 järgi võib võlgnik muu täitedokumendi kui kohtulahendi
puhul sundtäitmise lubamatuks tunnistamise hagis esitada ka kõik vastuväited täitedokumendist
tuleneva nõude olemasolule ja kehtivusele. Hageja on hagis põhjendanud, miks on kostja nõue hageja
vastu alusetu ja miks ei ole praegune täitedokument samastatav kohtulahendiga.
8. Kostja vaidleb kassatsioonkaebusele vastu ja palub jätta selle rahuldamata ning menetluskulud
hageja kanda.
9. Riigikohtus asja lahendanud kolmeliikmeline kohtukoosseis andis 9. novembri 2015. a määrusega
asja lahendamiseks üle tsiviilkolleegiumi kogu koosseisule, kuna asja läbivaatamisel tekkisid
Riigikohtu tsiviilkolleegiumi kolmeliikmelisel koosseisul põhimõttelist laadi eriarvamused
TsMS § 753 lg 1 kohaldamisel.


KOLLEEGIUMI SEISUKOHT
10. Kolleegium leiab, et nii maa- kui ka ringkonnakohtu otsus tuleb TsMS § 692 lg 1 p 1 alusel
tühistada tuvastatud asjaoludele väära õigusliku hinnangu andmise tõttu. Kuna asja lahendamiseks
vajalikud asjaolud on tuvastatud ja nende tuvastamisel ei ole menetlusõiguse norme rikutud, teeb
kolleegium TsMS § 691 p 5 alusel uue otsuse, millega rahuldab hagi ja tunnistab sundtäitmise
vaidlusaluses täiteasjas lubamatuks. Kassatsioonkaebus rahuldatakse.
11. Kolleegium käsitleb esmalt hageja nõuet ja vahekohtu otsuse täitmist ning vaidlustamist (I) ja
seejärel jaotab menetluskulud ning selgitab menetluskulude kindlaksmääramise korda (II).


                                                  I
12. Hageja on kostja vastu esitanud sundtäitmise lubamatuks tunnistamise nõude. Sundtäitmise
lubamatuks tunnistamise hagi esitamise õiguslikuks aluseks on TMS § 221 lg 1 esimene lause, mille
järgi võib võlgnik esitada sissenõudja vastu hagi täitedokumendi alusel sundtäitmise lubamatuks
tunnistamiseks, eelkõige põhjusel, et nõue on rahuldatud, ajatatud või tasaarvestatud. TMS § 221
lg 11 järgi võib võlgnik muu dokumendi kui kohtulahendi sundtäitmise puhul sundtäitmise
lubamatuks tunnistamise hagis esitada kõik vastuväited täitedokumendist tuleneva nõude olemasolule
ja kehtivusele.
Asjas tuvastatu kohaselt on praegusel juhul täitedokumendiks Rigolet Collect OÜ peetava Alalise
Rahvusvahelise ja Sõltumatu Vahekohtu 15. mai 2014. a otsus nr 03-08/1221-2-12, millega on
kinnitatud hageja ja kostja kompromiss ja mille järgi hageja võlgneb kostjale 25 170 eurot 98 senti.
Viidatud vahekohtu otsuse alusel on kohtutäitur alustanud täitemenetlust.
13. Hageja leiab, et sundtäitmine on lubamatu, kuna tegu ei ole alalise vahekohtu otsusega, mistõttu
ei või seda ilma tunnustamata täita. Samuti teeb hageja etteheiteid eelnimetatud täitedokumendi
sisulisele õigsusele ning vahekohtu moodustamise ja menetluse põhimõtetele. Hageja arvates on
vahekohtu otsus ka vastuolus heade kommete ja avaliku korraga.
Ringkonnakohus asus otsuses seisukohale, et hageja on täitedokumendi kehtivuse kõrvaldamiseks
valinud vale õiguskaitsevahendi ja ta pidanuks pöörduma TsMS § 751, § 752 ja § 755 lg 4 alusel
avaldusega ringkonnakohtu poole ning nõudma vahekohtu otsuse tühistamist. Ringkonnakohtu
seisukoha järgi saanuks just tühistamisavalduse menetlemisel arvestada kõiki hageja vastuväiteid.
14. Kolleegium märgib, et ringkonnakohus leidis iseenesest õigesti, et olukorras, kus hageja tugineb
sellele, et vahekohtu lahend on vastuolus heade kommete ja avaliku korraga ning vahekohtu
moodustamisel on rikutud olulisi menetluspõhimõtteid, on õige õiguskaitsevahend TsMS § 751 järgi
vahekohtu otsuse tühistamise avaldus. Lisaks eeltoodule on hageja hagis leidnud ka seda, et
vahekohus, mille lahendit täidetakse, ei olnud alaline ja selle otsust ei ole tunnustatud ega täidetavaks
tunnistatud, mistõttu ei oleks kõnealuse vahekohtu otsuse alusel üldse võinud täitemenetlust alustada.
Seega tugines hageja hagi alusena muu hulgas ka täitedokumendi puudumisele.
15. TMS § 2 lg 1 p 6 ja TsMS § 753 lg 1 esimese lause järgi on Eestis tegutsevate vahekohtute otsuste
täitmise eelduseks üldjuhul nende eelnev tunnustamine ning täidetavaks tunnistamine. Maakohus
leidis otsuses iseenesest õigesti, et Eestis ei ole loodud riiklikku süsteemi, mille alusel saaks
kontrollida, milline vahekohus on alaliselt tegutsev ja milline mitte, kuid tegi sellest vale järelduse, et
kuna vahekohtu alalisuse kontrollimiseks süsteemi ei ole, siis ei saa kahelda selles, et vaidlusalune
vahekohus on alaline. Kolleegiumi arvates on õige kassatsioonkaebuse väide, et üksnes nime järgi ei
ole võimalik tuvastada, kas tegu on alalise vahekohtuga. Kuigi TMS § 2 lg 1 p 6 ja TsMS § 753 lg 1
teise lause järgi on alaliselt tegutseva vahekohtu lahend täidetav ilma selle tunnustamise ja
täidetavaks tunnistamiseta, ei ole üheski seaduses kriteeriume, mis võimaldaksid tuvastada, kas
vahekohus on TsMS § 753 lg 1 teise lause mõttes alaliselt tegutsev. Vahekohtu alalisuse kriteeriumide
puudumise tõttu ei ole ka kohtutäituril võimalik otsustada selle üle, kas Eestis tehtud ja täitmiseks
esitatud vahekohtu otsuse on teinud TsMS § 753 lg 1 teise lause mõttes Eestis alaliselt tegutsev
vahekohus. Seetõttu ei saa kohtutäitur selliseid vahekohtu otsuseid käsitada täitedokumendina ja neid
täitmiseks võtta. Küll aga saab kohtutäitur TsMS § 753 lg 1 esimese lause järgi täita vahekohtu
otsuseid, mida kohus on tunnustanud ja täidetavaks tunnistanud.
16. Eeltoodust järeldub, et kui kohtutäitur alustab täitemenetlust vahekohtu lahendi alusel, mida ei ole
enne tunnustatud ega täidetavaks tunnistatud, siis on ta alustanud täitemenetlust ilma
täitedokumendita. Kolleegium kordab oma varasemat seisukohta, et kohtutäituri tegevust ja otsuseid
täitedokumendi täitmisel ehk täitemenetluse korraldamisel, sh täitedokumendi täitmiseks võtmist,
saab täitemenetluse osaline vaidlustada eelkõige TMS § 217 lg 1 alusel esitatud kaebusega
kohtutäituri otsuse või tegevuse peale (vt Riigikohtu 2. juuni 2008. a määrus tsiviilasjas nr 3-2-1-42-
08, p 16; 12. märtsi 2014. a määrus tsiviilasjas nr 3-2-1-1-14, p 18). Isik, kes soovib vaidlustada seda,
et kohtutäitur alustas täitemenetlust dokumendi alusel, mis ei ole täitedokument TMS § 2 järgi, peab
seega esitama kaebuse kohtutäituri otsuse peale. Eeltoodust tulenevalt olnuks kohane
õiguskaitsevahend osas, millega hageja tugines asjaolule, et vahekohus ei olnud alaline, kaebus
täitemenetluse alustamise kohta tehtud kohtutäituri otsuse peale.
17. Kaebusi kohtutäituri tegevuse ja otsuse peale vaatab kohus TsMS § 475 lg 1 p 15 ja TMS § 218
lg 2 alusel läbi hagita menetluses. Praegust asja on kohtud aga lahendanud hagimenetluses.
Kolleegium leiab siiski, et asi on praegusel juhul erandkorras võimalik lõplikult lahendada olenemata
sellest, et asjas on menetlusliigiga eksitud. Oma olemuselt on hageja soovitav tulemus (vabaneda
ebaseaduslikust täitemenetlusest) võimalik saavutada ka sundtäitmise lubamatuks tunnistamisega
vaidlusaluses täiteasjas. Nii täitemenetluse alustamise kohta tehtud kohtutäituri otsuse tühistamisel
kui ka sundtäitmise lubamatuks tunnistamisel tuleks täitemenetlus lõpetada. Kuna sisulise vaidlusasja
lahendamine hagita menetluses on esmajoones otstarbekusest lähtuv seadusandja otsustus, ei ole
hagita asja lahendamine hagimenetluses vähemalt üldjuhul selline menetlusõiguse normi rikkumine,
mis annaks aluse ainuüksi sel põhjusel kohtulahend tühistada. Seda kinnitavad ka TsMS § 631 lg 4
ja § 668 lg 4, mille järgi ei või apellatsioonkaebuses ega kassatsioonkaebuses tugineda asjaolule, et
asi, mis tuli lahendada hagita menetluses, lahendati hagimenetluses, välja arvatud juhul, kui sellele
asjaolule tugineti õigel ajal ka maakohtus ja sellest võis olulisel määral sõltuda asja lahendus (vt ka
Riigikohtu 17. mai 2010. a määrus tsiviilasjas nr 3-2-1-42-10, p 20).
Kokkuvõttes on kohtud andnud osale kohtuotsuses tuvastatud asjaoludele väära õigusliku hinnangu.
Kolleegium saab tuvastatud ja vaidlustamata asjaoludest lähtuvalt teha uue otsuse, millega rahuldab
hagi ja tunnistab sundtäitmise vaidlusaluses täiteasjas lubamatuks.


                                                   II
18. Kuna hagi rahuldatakse, siis jäävad menetluskulud TsMS § 162 lg 1 alusel kostja kanda.
19. Kolleegium selgitab menetluskulude rahalise kindlaksmääramise kohtupraktika kujundamiseks
järgmist.
Enne 1. jaanuari 2015 kehtinud TsMS § 174 lg 1 järgi võis menetlusosaline nõuda asja lahendanud
esimese astme kohtult menetluskulude rahalist kindlaksmääramist lahendis sisalduva kulude jaotuse
alusel 30 päeva jooksul alates kulude jaotuse kohta tehtud lahendi jõustumisest.
Alates 1. jaanuarist 2015 muudeti oluliselt menetluskulude rahalise suuruse kindlaksmääramise
korda, kusjuures menetluskulude jaotuse määramise menetluskord jäi endiseks, s.o jaotuse määrab
TsMS § 173 lg 1 järgi asja menetlev kohus kohtuotsuses või menetlust lõpetavas määruses.
Alates 1. jaanuarist 2015 kehtiva TsMS § 174 lg 1 kohaselt määrab menetluskulude rahalise suuruse
menetluskulude jaotuse alusel vajalikus ja põhjendatud ulatuses kindlaks asja menetlev kohus samas
tsiviilasjas, milles kulud tekkisid, kusjuures kohus määrab menetluskulude rahalise suuruse kindlaks
ka siis, kui menetlusosalised ei esita menetluskulude kindlaksmääramise taotlust, võttes aluseks
menetluskulude nimekirja või tsiviilasja materjalid. Sama paragrahvi lõike 2 järgi määrab maakohus
menetluskulude rahalise suuruse kindlaks kohtuotsuses või menetlust lõpetavas määruses, kui
menetluskulude kindlaksmääramine ei takista kohtuotsuse või menetlust lõpetava määruse tegemist.
TsMS § 174 lg 3 järgi määrab kaebust lahendav kõrgema astme kohus juhul, kui maakohus määrab
kohtuotsuses või menetlust lõpetavas määruses kindlaks menetluskulude rahalise suuruse ja
kohtuotsuse või menetlust lõpetava määruse peale kaevatakse edasi, kindlaks selles kohtuastmes
kantud menetluskulude rahalise suuruse.
TsMS § 174 lg 4 järgi määrab juhul, kui maakohus kohtuotsuses või asja lõpetavas määruses
menetluskulusid kindlaks ei määra, menetluskulude rahalise suuruse kindlaks tsiviilasja lahendanud
maakohus pärast kohtuotsuse või menetlust lõpetava määruse jõustumist TsMS § 177 lg-s 2
sätestatud korras. Kaebuse lahendamisel maakohtu otsuse või asja lõpetava määruse peale, millega
maakohus menetluskulusid kindlaks ei määranud, kõrgema astme kohus menetluskulude rahalist
suurust kindlaks ei määra. TsMS § 174 lg 5 näeb ette, et kui madalama astme kohus määras
menetluskulude rahalise suuruse kindlaks kohtuotsuses või menetlust lõpetavas määruses ja kõrgema
astme kohus muudab tehtud lahendit või teeb uue lahendi asja uueks läbivaatamiseks saatmata,
muudab kõrgema astme kohus vajaduse korral madalama astme kohtu kindlaksmääratud
menetluskulude suurust.
Alates 1. jaanuarist 2015 kehtib ka TsMS § 177 oluliselt muudetud redaktsioonis. TsMS § 177 lg 1
p 1 järgi võib maakohus määrata menetluskulude rahalise suuruse kas kohtuotsuses või menetlust
lõpetavas määruses või sama paragrahvi lg 1 p 2 järgi määrusega pärast tsiviilasja sisulise
lahendamise kohta tehtud kohtuotsuse või menetlust lõpetava määruse jõustumist. TsMS § 177 lg 2
näeb ette, et kui kohus ei määranud kohtuotsuses või menetlust lõpetavas määruses menetluskulude
rahalist suurust kindlaks, siis määrab tsiviilasja sisuliselt lahendanud maakohus menetluskulude
suuruse kindlaks määrusega mõistliku aja jooksul kohtuotsuse või menetlust lõpetava määruse
jõustumisest.
20. Kolleegium leiab, et maakohtu jaoks on menetluskulude rahalise suuruse kindlaksmääramise
kehtiv kord eeltoodud sätete alusel selge ja arusaadav.
Küll on kolleegiumi hinnangul vaja selgitada kõrgema astme kohtu menetluses menetluskulude
rahalise suuruse kindlaksmääramise korda, mis on reguleeritud TsMS § 174 lg-tes 3 ja 5. Esiteks
tuleb selgitada, mida tähendab TsMS § 174 lg-s 3 sätestatu: „[---] määrab kaebust lahendav kõrgema
astme kohus kindlaks selles kohtuastmes kantud menetluskulude rahalise suuruse". Küsimusi tekitab
kolleegiumi arvates ka TsMS § 174 lg 5 kohaldamine. On ebaselge, mida tähendab selles sättes: „[---]
muudab kõrgema astme kohus vajaduse korral madalama astme kohtu kindlaksmääratud
menetluskulude rahalist suurust". Viidatud sätted ei anna selget vastust küsimusele, mida peaks
kõrgema astme kohus tegema nt juhul, kui maakohus on rahuldanud hagi täies ulatuses, jaotanud
menetluskulud ja jätnud menetluskulud kostja kanda ning määranud seega kindlaks ainult hageja
menetluskulude rahalise suuruse, jättes kindlaks määramata kostja menetluskulude rahalise suuruse.
Samuti ei anna viidatud sätted selget vastust ka olukorras, kus maakohus, rahuldades hagi osaliselt,
jätab menetluskulud poolte endi kanda ega määra kindlaks kummagi menetlusosalise menetluskulude
rahalist suurust. Kui kõrgema astme kohus muudab seejärel alama astme kohtu otsust sel määral, et
sellega kaasneb menetluskulude jaotuse muudatus, või teeb ise uue, osaliselt või täielikult vastupidise
otsuse (hagi rahuldamise asemel rahuldab hagi osaliselt või jätab hagi täies ulatuses rahuldamata),
siis peaks kõrgema astme kohus oma menetluses kindlaks määrama selle menetlusosalise
menetluskulude rahalise suuruse, kelle menetluskulude rahalist suurust ei ole menetluses varem
kindlaks määratud.
21. Kolleegium leiab, et TsMS § 174 lg-d 3 ja 5 tuleb nende koostoimes tõlgendada järgmiselt.
Kui maakohus määrab kohtuotsuses või menetlust lõpetavas määruses kindlaks menetluskulude
rahalise suuruse ja kõrgema astme kohtud jätavad alama astme kohtute lahendid muutmata, siis
määrab iga maakohtule järgnev kohtuaste selles kohtuastmes kantud menetluskulude rahalise
suuruse, s.o apellatsioonikohus määrab ringkonnakohtus kantud menetluskulude rahalise suuruse ja
kassatsioonikohus määrab Riigikohtus kantud menetluskulude rahalise suuruse. Selline tõlgendus on
mõistlik ja kõige enam kooskõlas ka menetlusökonoomia põhimõttega.
Kui aga maakohus määrab kindlaks ainult ühe poole menetluskulude rahalise suuruse, jättes
määramata vastaspoole menetluskulude rahalise suuruse, siis ringkonnakohus, muutes maakohtu
otsust sel määral, et muuta tuleks ka menetluskulude jaotust, või tehes ise uue otsuse, võib jätta
menetluskulude rahalise suuruse kindlaks määramata. Ringkonnakohus võib selliselt toimida
iseäranis juhul, kui on vaja hinnata menetluskulude vajalikkust ja põhjendatust diskretsiooniõiguse
alusel (nt lepingulise esindaja kulu TsMS § 175 lg 1 alusel). Sel juhul toimub menetluskulude
rahalise suuruse kindlaksmääramine tervikuna maakohtus TsMS § 174 lg-s 4 sätestatud korras,
s.o pärast kohtuotsuse või menetlust lõpetava määruse jõustumist. Sama kehtib ka juhul, kui
Riigikohus muudab alama astme kohtute otsuseid või teeb ise uue otsuse. Selline tõlgendus on
kolleegiumi hinnangul kõige paremini kooskõlas TsMS §-st 2 tuleneva põhimõttega lahendada
tsiviilasi õigesti, mõistliku aja jooksul ja võimalikult väikeste kuludega, ning see tagab pooltele ka
edasikaebeõiguse menetluskulude rahalise kindlaksmääramise peale.
22. Kolleegiumi arvates ei ole mõistlik tõlgendada TsMS § 174 lg-d 3 ja 5 koostoimes selliselt, et
kõrgema astme kohus peab kindlaks määrama ka alama astme kohtus kantud menetluskulude rahalise
suuruse olukorras, kus ta muudab alama astme kohtu otsust sel määral, et sellega kaasneb
menetluskulude jaotuse muudatus, või teeb ise uue, osaliselt või täielikult vastupidise otsuse
(vt p 20). Niisugune tõlgendus oleks mitmete menetluslike olukordade puhul problemaatiline.
Näitena võib siinkohal tuua olukorra, kus maakohus rahuldab hagi ja määrab kindlaks ainult hageja
menetluskulude rahalise suuruse ning ringkonnakohus jätab maakohtu otsuse muutmata ja määrab
kindlaks ainult hageja ringkonnakohtus kantud menetluskulude rahalise suuruse. Kui Riigikohus
tühistab alama astme kohtute otsused ja teeb ise uue otsuse, millega jätab hagi rahuldamata, siis peaks
Riigikohus eeltoodud tõlgenduse järgi määrama kindlaks kassatsiooniastmes kantud kostja
menetluskulude rahalise suuruse ning lisaks ka kostja menetluskulude rahalise suuruse maakohtu ja
ringkonnakohtu menetluses. Teise näitena võib tuua juhtumi, kus maakohus rahuldab hagi ja määrab
otsusega kindlaks ainult hageja menetluskulude rahalise suuruse, ringkonnakohus aga tühistab
maakohtu otsuse, jätab hagi rahuldamata ning määrab kindlaks ainult kostja menetluskulude rahalise
suuruse ringkonnakohtu menetluses ja lisaks ka maakohtu menetluses. Kui Riigikohus tühistab
omakorda ringkonnakohtu otsuse ja rahuldab hagi osaliselt, siis tuleks tal eeltoodud tõlgenduse järgi
määrata mõlema poole kassatsioonimenetluses kantud menetluskulude rahaline suurus ning lisaks
kostja menetluskulude rahaline suurus maakohtu menetluses ja hageja menetluskulude rahaline
suurus ringkonnakohtu menetluses.
Eeltoodud näidete korral ei ole menetluskulude rahalise suuruse kindlaksmääramine kõrgema astme
kohtus kolleegiumi arvates kooskõlas mõistlikkuse ega menetlusökonoomia põhimõtetega. Ei ole
mõistlik ega loogiline, et juhul, kui maakohus määrab ühe poole menetluskulude rahalise suuruse
kohtuotsuses või menetlust lõpetavas määruses, tuleb teise poole maakohtu menetluses kantud
menetluskulude rahaline suurus määrata kindlaks esimesena vastavalt kas ringkonnakohtus või
Riigikohtus. See põhjustab tarbetut segadust, ühes ja samas kohtuastmes kantud menetluskulude
rahalise suuruse kindlaksmääramise erineva kohtupraktika väljakujunemist ning lisaks kitsendab
põhjendamatult ka menetlusosaliste õigust vaidlustada menetluskulude rahalise suuruse
kindlaksmääramist ja isegi välistab selle juhul, kui maakohtu või ka ringkonnakohtu menetluses
kantud menetluskulude rahalise suuruse määrab esimesena kindlaks Riigikohus.
23. Erinevalt maa- ja ringkonnakohtu otsustatust jätab kolleegium menetluskulud kostja kanda
(vt p 18). Praegusel juhul ei ole maakohus ega ringkonnakohus hageja menetluskulusid rahaliselt
kindlaks määranud. Seega ei määra, lähtudes käesoleva otsuse p-des 19-22 antud TsMS § 174 lg-te 3
ja 5 tõlgendusest, hageja menetluskulusid rahaliselt kindlaks ka Riigikohus. Tulenevalt TsMS § 177
lg-st 2 määrab menetluskulude rahalise suuruse kindlaks maakohus mõistliku aja jooksul käesoleva
otsuse jõustumisest.
24. Kassatsioonkaebuse rahuldamise tõttu tuleb TsMS § 149 lg 4 esimese lause alusel hageja
kassatsioonkaebuselt tasutud kautsjon tagastada.


Villu Kõve, Peeter Jerofejev, Henn Jõks, Ants Kull, Jaak Luik, Malle Seppik, Tambet Tampuu

                               KOHTUOTSUS
                               Eesti     Va b a r i i g i   nimel

 Kohus                           Tallinna Halduskohus
 Kohtunik                        Daimar Liiv
 Otsuse tegemise aeg ja koht     16. september 2016, Tallinn
 Haldusasja number               3-15-888
 Haldusasi                       Suur Paekalda OÜ ja Väike Paekalda OÜ kaebus
                                 keskkonnaministri 27.03.2015 määruse nr 22 tühistamiseks
                                 tervikuna või alternatiivselt kaebajatele kuuluvaid kinnistuid
                                 (Paekalda tn 5, 6, 6a ja 11) puudutavas osas
 Menetlusosalised                Kaebuse esitajad – Suur-Paekalda OÜ (reg.nr 12380679) ja
                                 Väike Paekalda OÜ (reg.nr 12380469), kaebajate esindajad
                                 v.adv-d Triin Biesinger-Jussmann ja Veiko Viisileht

                                 Vastustaja – keskkonnaminister, esindajad v. adv Allar Jõks ja
                                 adv Kadri Härginen

 Asja läbivaatamise vorm         Kirjalik menetlus

 Resolutsioon                    1. Jätta kaebus rahuldamata.
                                 2. Jätta poolte menetluskulud nende enda kanda.

 Edasikaebamise kord             Kohtuotsuse peale on õigus 30 päeva jooksul kohtuotsuse kohtu
                                 kantselei kaudu teatavakstegemisest (s.o hiljemalt 17.oktoobril
                                 2016) esitada apellatsioonkaebus Tallinna Ringkonnakohtule
                                 (HKMS § 180, § 181 lg 1). Kui apellant ei ole
                                 apellatsioonkaebuses märkinud, et soovib asja arutamist
                                 kohtuistungil, eeldatakse, et ta on nõus kirjaliku menetlusega
                                 (HKMS § 182 lg 1 p 9).

ASJAOLUD JA MENETLUSE KÄIK

1. 12.05.2006 esitas OÜ Unigate Keskkonnaministeeriumile (edaspidi KKM) taotluse vahetada
Tallinnas Lasnamäe linnaosas Maarjamäe klindil paiknevad äriühingule kuuluvad looduskaitseliste
piirangutega kinnistud riigile kuuluvate kinnisasjade vastu. Kuna kinnistute riigile vahetamise
menetlus kaotati looduskaitseseadusest (edaspidi LKS) teavitas Maa-amet 26.09.2008, et kinnistute
vahetamismenetlust on võimalik jätkata omandamismenetlusena (kinnistute riigile võõrandamisena).



                                                1
2. Looduskaitselised piirangud kinnistutele rakendusid tulenevalt keskkonnaministri 03.02.2006
määrusest nr 9 „Mägi-kadakkaera, püstkiviriku ja aasnelgi Maarjamäe klindi püsielupaiga kaitse alla
võtmine ja kaitse-eeskiri“ (edaspidi kaitse-eeskiri).

27.11.2014 algatas vastustaja kaitse-eeskirja muutmise menetluse. Keskkonnaministri 27.03.2015
määrusega nr 22 (edaspidi määrus nr 22) muudeti 03.02.2006 määrust nr 9 selliselt, et kaitse-
eeskirjaga kaitstavast piirkonnast arvati välja mh kaebajatele kuuluvad kinnisasjad (Paekalda tn 5, 6,
6a ja 11).

3. 07.04.2015 esitasid kaebajad Tallinna Halduskohtule kaebuse keskkonnaministri 27.03.2015
määruse nr 22 tühistamiseks tervikuna või alternatiivselt kaebajatele kuuluvaid kinnistuid (Paekalda
tn 5, 6, 6a ja 11) puudutavas osas.

KAEBAJATE SEISUKOHAD

4. Kaebajad paluvad tühistada keskkonnaministri määruse, millega muudeti keskkonnaministri
03.02.2006 määrust nr 9 selliselt, et kaitsealusest piirkonnast arvatakse välja muu hulgas kaebajatele
kuuluvad kinnisasjad Paekalda tn 5, 6, 6a ja 11 (edaspidi Kinnistud) alljärgnevatel põhjustel.

4.1. Kokkuvõtvalt on antud juhul loodud olukord, kus riik:
- esmalt välistab Kinnistute kaitse alla võtmisega kehtestatud detailplaneeringu kohase
ehitustegevuse, mille tulemusel tekib kaebajatel kahju detailplaneeringu realiseerimise võimatusest
tingitud saamata jääva tulu ja seni tehtud kulutuste näol;
- seejärel asub riik rakendama seadusest tulenevat ning eelviidatud kahju kompenseerimiseks ette
nähtud kompensatsioonimehhanismi (looduskaitseliste kinnistute omandamine õiglase hinnaga, mis
mh peab tagama põhiseadusliku kohese ja õiglase hüvitise põhimõtte täitmist), menetledes kaebajate
Avaldust Kinnistute omandamiseks enam kui 8 aastat (mis kahtlemata kujutab endast olulist
viivitust);
- omandamismenetluses tunnustab riik läbivalt omandamiskohustust ja looduskaitseliste väärtuste
olemasolu, seejuures omandab riik 2013. a püsielupaiga alale jääva Paekalda tn 1 kinnistu;
- pärast seda, kui riigi poolt on Kinnistute osas omandamise ettepanek tehtud ja pärast läbirääkimiste
pidamist on omandamise hinna osas kokkulepe saavutatud (seejuures arvestades, et algselt pakutud
väärtused olid kordushinnangust nähtuvalt alusetult väiksed, sh oluliselt väiksemad Paekalda 1
kinnistu omandamise väärtusest, mistõttu oli tegemist riigi enda poolt põhjustatud järjekordse
viivitusega), asub riik, selmet vormistada viimsed omandamismenetluse formaalsused, otsima
õigustusi omandamiskohustusest vabanemiseks;
- kuna muid õigustusi omandamise välistamiseks ei leidu, üritatakse otsida ettekäändeid
looduskaitseliste väärtuste vallast. Seetõttu muudab riik 2006. a püsielupaiga hulka arvatud eramaade
kaitse-vajaduse osas kardinaalselt meelt ning ei pea neid alasid enam kaitseväärilisteks ning seda
vaatamata asjaolule, et alal asuvad jätkuvalt püsielupaiga kaitse-eesmärgiga hõlmatud kaitsealused II
kaitsekategooria liigid ning nende liikide kaitsevajadus muutunud ei ole. Teaduspõhiseid tõendeid
(nõuetekohast inventuuri ega ekspertiisi tehtud ei ole) püsielupaiga piiride muutmise plaanile ei
tooda, ala väljajätmist põhjendatakse sisuliselt vaid seniste kaitsemeetmete ebatõhususega
(kasvukohtade kvaliteedi langus).
- Püsielupaiga piire muutev määrus nr 22 võetakse kiirustades vastu vaatamata sellele, et poolte vahel
on pooleli kohustamisvaidlus (haldusasi nr 3-15-386), samuti oli KKM teadlik nii keelamisnõude kui
ka esialgse õiguskaitse taotluse esitamisest ning kohus oli esialgse õiguskaitse abinõuna kohaldanud
ka keeldu määrust nr 22 muuta.


                                                  2
Kaebajad on seisukohal, et vastustaja tegevus rikub intensiivselt kaebajate subjektiivseid õigusi
seonduvalt riigi kohustusega omandada kaitse alla võetud Kinnistud, samuti rikub vastustaja tegevus
kaebajate õiguspärast ootust, usalduse kaitset ja kaebajate majanduslikke huve.

4.2. Kaebajad on seisukohal, et määrusega nr 22 püsielupaiga piiride muutmine on õigusvastane ning
kantud eesmärgist püsielupaiga piiride muutmise kaudu vabaneda Kinnistute looduskaitseseaduse
(LKS) § 20 lg 1 kohasest omandamiskohustusest. Ainuüksi asjaolu, et nii avalduse esitamise hetkel
kui ka riigi poolt 12.11.2013 omandamisettepaneku tegemise hetkel olid Kinnistud arvatud Kinnistu
kasutamist oluliselt piirava püsielupaiga koosseisu, toob riigile kohustuse Kinnistud omandada. Riik
ei saa käivitada enne omandamismenetluse lõpuleviimist looduskaitseliste piirangute muutmise
menetlust, või veelgi enam, vabaneda omandamiskohustusest seeläbi, et hindab looduskaitseliste
piirangute vajalikkuse ümber. Selline käsitlus ei ole kooskõlas LKS-ga, kaitstavat loodusobjekti
sisaldava kinnisasja riigi poolt omandamise ja ettepanekute menetlemise kord ning kriteeriumid,
mille alusel loetakse ala kaitsekord kinnisasja sihtotstarbelist kasutamist oluliselt piiravaks, ning
kinnisasja väärtuse määramise kord ja alused (Kord) regulatsiooni ega avalik-õiguslike suhete
iseloomuga ning rikub kinnisasja omanike õiguspärast ootust. Määrus nr 22 eirab eeltoodut ning
muudab Kinnistute looduskaitselist režiimi vaatamata sellele, et omandamiskohustus on pooleli. Riigi
selge eesmärk on vabastada riik kinnistute omandamiskohustusest (selline eesmärk nähtub
ühemõtteliselt ka määruse nr 22 seletuskirjast).

4.3. Kaebajad on seisukohal, et kuna riigil on LKS § 20 lg 1 kohane Kinnistute omandamise kohustus
ja omandamismenetlus on lõpule viimata, ei või riik asuda Kinnistute osas looduskaitseliste
piirangute vajalikkust ümber hindama. Riigi tegevus on pahatahtlik ja hea halduse põhimõtete
vastane, samuti rikub kaebajate õiguspärast ootust.

4.4. Kaebajad on seisukohal, et määrusega nr 22 püsielupaiga piiride muutmine ja püsielupaigast
vaidlusaluste kinnisasjade väljajätmine ei lähtu looduskaitselistest kaalutlustest ja aspektidest, vaid
tegemist on õigusvastase katsega leida alus Kinnistute omandamisest keeldumiseks.

Eeltoodut kinnitab üheselt ka määruse nr 22 seletuskirjas sisalduv, vt näiteks seletuskirja lk-l 8
sisalduv: „See tähendab, et püsielupaigast väljajäetavate eramaade omandamine maksaks riigile
enam kui 3,1 miljonit eurot. Eelnõukohase määruse jõustumisel kaob riigi kohustus maade
omandamiseks.“ Kui omandamiskohustusest vabanemise soov kõrvale jätta, puudub riigil igasugune
muu vajadus kaitset väärivad ja vajavad taimeliigid kaitseta jätta.

Kaebajad on jätkuvalt seisukohal, et püsielupaiga piiride muutmine on õigusvastane ning KKM ei
saa püsielupaiga piiride muutmise kaudu vabaneda omandamiskohustusest. LKS-i kohaselt ei saa
juba kaitse alla võetud ala kaitse alt väljajätmise põhjenduseks või legitiimseks eesmärgiks olla riigi
kokkuhoid omandamismenetlusega eeldatavalt kaasnevate kulude arvelt.

Ka puuduvad sisulised kaalutlused ja tegelik objektiine vajadus püsielupaiga piiride muutmiseks.
Määruse nr 22 vastuvõtmine ei ole kantud looduskaitselisest eesmärgist, vaid üksnes eesmärgist
omandamis-kohustusest vabaneda.

Määruse seletuskirjast nähtuvalt tuginetakse püsielupaiga piiride muutmisel olulisel määral
inventuurile (tl 141-158, I kd). Kuigi inventuuri lähteülesanne iseenesest oli juba kallutatud
(eesmärgiks seati vaidlusaluse ala püsielupaigast väljajätmine, mitte niivõrd loodusväärtuste kaitsest

                                                  3
lähtuv käsitlus), siis on oluline märkida, et inventuur ei anna ühtegi sisulist alust järelduseks, et
vaidlusalune ala tuleks püsielupaigast välja arvata.

Ka on oluline märkida, määruses nr 22 ega selle seletuskirjas ei ole üldse analüüsitud seda mõju, mis
kaasneks ehitamisega ja elanike antud piirkonda elama asumisega.

Kaebajad märgivad, et kui vastustajal oleks tõepoolest olnud reaalne kahtlus looduskaitseliste
väärtuste degradeerumise osas (mida kaebajad eitavad) ning Kinnistute looduskaitselise režiimi
põhjendatuse osas, oleks vastustaja pidanud need asjaolud oluliselt varem välja selgitama ja tegema
seda kohase inventeerimise käigus. Puuduvad antud juhul mistahes mõistlikud põhjendused sellele,
et riik ootas nende asjaolude väljaselgitamisega enam kui 8 aastat. Omandamismenetluse objektiks
olevate kinnistute puhul saab ainult riik kanda loodusväärtuste faktilise seisundi muutumise riisikot,
kui riik ei ole tegelikku seisundit omandamisettepaneku tegemise hetkeks välja selgitanud.

Ka märgivad kaebajad, et inventuur on teostatud ajal, mil püsielupaigas kaitstavate taimede
vegetatsiooniperiood (sh õitsemine) oli lõppenud ning seetõttu ei olnud võimalik ka nõuetekohast
inventeerimist läbi viia. Antud juhul ei tugine määrus nr 22 ühelegi püsielupaigas kasvavate taimede
vegetatsiooniperioodil (mai lõpp-juuni algus magi-kadakkaera ja püstkiviriku puhul ning juuli
aasnelgi puhul) tehtud inventuurile ning koostatud ei ole objektiivset ja nõuetekohast püsielupaiga
piiride muutmise põhjendatuse ja otstarbekuse ekspertiisi.

Neil asjaoludel on määrus nr 22 ka looduskaitselisest aspektist õigusvastane ja põhjendamatu ning
kuulub tühistamisele.

4.5. Kaebajad paluvad vastustajalt välja mõista menetluskulud Suur-Paekalda OÜ kasuks summas
2343 eurot ja Väike-Paekalda OÜ kasuks summas 1383 eurot vastavalt menetluskulude nimekirjale
(tl 109-116). Vastustaja menetluskulud paluvad kaebajad jätta vastustaja enda kanda.

VASTUSTAJA SEISUKOHAD

5. Määrus nr 22 on õiguspärane, mistõttu puudub alus kaebuse rahuldamiseks.

5.1. Kaebaja ei ole ühelgi viisil veenvalt ära näidanud, et vastustaja oleks eksinud määruse nr 22
vastuvõtmisel HMS § 54 tulenevate nõuete vastu. Vastupidi, määrus nr 22 on vastu võetud pädeva
haldusorgani poolt ning tuginedes õigele õiguslikule alusele (LKS § 10 lg 2).

5.2. Kaitseala ulatuse vähendamisel saavad peamisteks kaalutlusteks olla ala looduskaitseline väärtus
ja sellest lähtuv avalik huvi ala kaitse alla võtmiseks. Teiselt poolt on kaitseala ulatuse vähendamise
oluliseks kaalutluseks kaitseala koosseisus olevate kinnisasjade omanike erahuvid.

5.3. Vastustaja tellis enne määruse nr 22 vastuvõtmist Tallinna Botaanikaaialt kaitsealuste liikide
inventuuri. Inventuurist nähtub, et kaebajate kinnisasjadel (Paekalda tn 5, 6, 6A) ei leidu ühtegi
kaitstavat loodusobjekti.

5.4. Ainsana esineb kaebajate kinnisasjadest II kaitsekategooria liiki (aasnelk) Paekalda tn 11
kinnisasjal, mille kaitse all säilitamise vastu puudub avaliku huvi. Paekalda tn 11 kinnisasjal ei ole
aasnelgi püsielupaik degradeerumise tõttu enam esinduslik. Samas leidub Eestis mitmeid teisi


                                                  4
aasnelgi püsielupaikasid, mis on esinduslikud. Riik ei pea kaitsma kõiki II kaitsekategooria liike, vaid
üksnes 50% püsielupaikade ulatuses.

5.5. Olukorras, kus puudub alus kinnisasjade kaitseala koosseisu kuulumise säilitamiseks, on riigil
kohustus kaitseala ulatust muuta ning looduskaitselise väärtuseta kinnisasjadelt piirangud kaotada.
Seega on sellistel kaalutlustel vastu võetud määrus nr 22 õiguspärane.

5.6. Lisaks vähendatakse määrusega nr 22, mitte ei suurendata, kaebajate kinnistute suhtes kohaldatud
looduskaitselisi piiranguid. Isikul ei ole subjektiivset õigust, et tema kinnistu loetaks kaitse all
olevaks. Samuti ei saa isik nõuda objekti kaitse alla võtmist, mis kaitsmisele objektiivselt ei kuulu.
Kaitse alla võtmine toimub avalikes, mitte erahuvides. Niisiis saaks määrus olla õigusvastane üksnes
avalikes huvides -keskkonnakaitse eesmärgil. Kaebus ei ole aga esitatud avalikes huvides. Järelikult
ei saa määrus nr 22 olla õigusvastane, kuna selle eesmärk on kaebajate omandilt piirangute
kaotamine, mitte nende tekitamine.

5.7. Seoses Tallinna Ringkonnakohtu otsuse jõustumisega (kassatsioonkaebuse menetlusse võtmata
jätmise tõttu) haldusasjas nr 3-15-867 peab vastustaja vajalikuks märkida järgmist.

5.8. Jõustunud kohtuotsusega lahendatud haldusasja nr 3-15-867 asjaolud langevad kokku käesoleva
vaidluse omadega. Mõlemas asjas on kaebajad vaidlustanud määruse nr 22, tuginedes samasugustele
põhjendustele. Seega on nimetatud kohtuotsuse põhjendused asjakohased ka käesoleva vaidluse
lahendamisel.

5.9. Kassatsioonkaebuse menetlemata jätmisega on Riigikohus nõustunud Tallinna Ringkonnakohtu
seisukohaga, mille kohaselt puudub kaebajatel määruse nr 22 vaidlustamiseks kaebeõigus. Kohtud
asusid seisukohale, et loodusobjektide kaitse alla võtmine saab toimuda ainult avalikes huvides, ent
kaebajad kui eraisikud ei saa määruse nr 22 vaidlustamisel avaliku huvide kaitsele tugineda
(ringkonnakohtu otsuse p 15).

5.10. Looduskaitseliste piirangute kehtetuks tunnistamine ei kahjusta kinnistu omaniku õigusi, vaid
annab talle hoopis võimaluse enda kinnistut vabalt kasutada ja see turuhinnaga võõrandada. Seega ei
piira määrus nr 22 kinnistu omanike õigusi, vaid tegemist on soodustava haldusaktiga. Sellise
haldusakti tühistamiseks puudub kinnistu omanikul kaebeõigus, kuna see ei riku tema subjektiivseid
õigusi (RVastS § 3 lg 1, HKMS § 44 lg 1). Isikut soodustava haldusakti vaidlustamisel ei saa mh
tugineda ka õiguspärase ootuse põhimõtte rikkumisele (HMS § 67).

5.11. Lisaks eeltoodule asusid Tallinna Ringkonnakohus ja Riigikohus seisukohale, et senised
omandamismenetluses tehtud toimingud ei saanud tekitada kaebajatele õiguspärast ootust, et riik
kindlasti omandab kinnistud (vt ka RKHKo nr 3-3-1-79-05, p 9). Isik ei saa õiguspärasele ootusele
või võrdse kohtlemise põhimõttele tuginedes nõuda, et riik jätaks kõrvaldamata looduskaitselised
piirangud, kui piirangute seadmiseks puudub õiguslik alus (s.o kaitsevajadus). Ala kaitsevajaduse
määrab aga selle looduskaitseline väärtus, mitte kaebaja huvi saada kinnistu riigile võõrandamise eest
rahalist tulu.

5.12. Samuti märkisid kohtud haldusasjas nr 3-15-867, et määrus nr 22 vastab kõikidele
menetlusnõuetele. Kuna tegemist on soodustava haldusaktiga, ei olnud vastustajal vaja määruse nr
22 kehtestamisel põhjalikult kaaluda selle mõju kinnisasja omandamise taotluse esitanud
kinnistuomanikele. Kuivõrd praeguses haldusasjas on vaidlustatud sama määrust, puudub mõistlik

                                                   5
põhjendus kalduda kõrvale haldusasjas nr 3-15-867 kohtute tehtud järeldustest. Arvestada tuleb
sedagi, et mõlemad vaidlused on võrsunud samast haldusmenetlusest, s.o 2008. a algatatud
omandamismenetlusest kaebajate ühise õiguseellase (Unigate OÜ) kinnistute suhtes.

5.13. Vastustaja palub jätta menetluskulud kaebajate endi kanda.

KOHTU PÕHJENDUSED

6. Menetlusosalistel ei ole vaidlust, et kaevatav määrus nr 22 on üldkorraldus (HMS § 51 lg 2) ning
kohus nõustub sellega. Määrus nr 22 on kehtiv.

Vaidlust ei ole ka selles, et kaevatava määrusega nr 22 ei otsustata kaebajate kinnisasjade omandamist
või sellest keeldumist LKS § 20 lg 1 alusel, vaid kaitseala piiride muutmise kaudu arvatakse kaebajate
kinnistud välja kaitse-eeskirjaga kaitstavast alast.

Kaebajate eesmärk määruse nr 22 vaidlustamisel on tagada oma õigusi LKS § 20 alusel toimuvas
kinnisasjade omandamise menetluses. Nimelt kehtestati kaitse-eeskirjaga looduskaitselised piirangud
muu hulgas Paekalda tn 5, 6, 6a, ja 11 kinnistutele, s.o piirati kaebajate õiguseellase OÜ Unigate
omandiõigust. Sellest tulenevalt tekkis OÜ-l Unigate õigus, mis läks hiljem kaebajatele üle, nõuda
LKS § 20 alusel kinnisasjade omandamist riigi poolt. LKS § 20 eesmärk on kompenseerida isikutele
looduskaitselistest kitsendustest tulenevad piirangud nende kinnisasja kasutamisel. Kui aga kinnisasja
kasutamisele ei kehti enam looduskaitselised piirangud, ei ole riigil kohustust kinnisasja LKS § 20
alusel omandada.

7. Kohus, nõustudes 31.03.2016 Tallinna Ringkonnakohtu otsuses haldusasjas nr 3-15-867 avaldatud
seisukohtadega, millise kaebuse asjaolud langevad kokku käesoleva kaebusega leiab, et isik võib
nõuda vaid sellise haldusakti tühistamist, millega rikutakse tema subjektiivseid õigusi (riigivastutuse
seaduse § 3 lg 1, halduskohtumenetluse seadustiku § 44 lg 1). Arvestades, et määrusega nr 22 kaotati
kaebajate kinnistutele kehtinud kaitse-eeskirjast tulenevad piirangud, on tegemist kaebajaid
soodustava haldusaktiga. Loodusobjektide kaitse alla võtmine toimub üksnes avalikes huvides
(Riigikohtu 12.01.2012 otsus asjas nr 3-3-1-68-11, p 20). Kuna kaebajad ei saa esitada kaebust
avalike huvide kaitseks (populaarkaebust), ei ole vajadust praeguses asjas hinnata, kas kaitseala
piiride muutmine oli õigustatud või mitte. Kaebajatel ei ole õigust nõuda, et olukorras, kus puudub
avalik huvi hoida ala kaitse all, kehtiksid looduskaitselised piirangud nende kinnistutele edasi, kuni
riik on otsustanud nende kinnistute omandamise.

Kaebajatel ei ole alust nõuda määruse nr 22 tühistamist ka motiivil, et riigil oli kohustus neile
kuuluvad kinnistud omandada ning vaidlustatud haldusakt välistab selle. Kaebajatel võis tekkida
õiguspärane ootus, et riik teeb kinnistute omandamise suhtes otsuse mõistliku aja jooksul, kuid see ei
takista riigil varem kaitse alla võetud ala kaitse alt välja jätta. Õiguspärase ootuse põhimõttega
kaitstakse üldjuhul isiku õigusaktidele ja haldusorgani varasemale tegevusele tuginevat usaldust, et
tema olukorda võrreldes senisega ootamatult ei raskendata. HMS § 67 näeb ette isiku usalduse
arvestamise haldusakti kehtetuks tunnistamisel või muutmisel isiku kahjuks. Praegusel juhul ei ole
tegemist sellise olukorraga. Ringkonnakohus märkis kohtu arvates põhjendatult veel, et senised
omandamismenetluses tehtud toimingud ei saanud tekitada kaebajatele õiguspärast ootust, et riik
kindlasti omandab kinnistud (Riigikohtu 02.03.2006 otsus haldusasjas nr 3-3-1-79-05, p 9). Samuti
ei saa isik õiguspärasele ootusele või võrdse kohtlemise põhimõttele tuginedes nõuda, et riik teeks
otsuse, milleks puudub õiguslik alus. Alade kaitse alla võtmine või kaitse alt välja arvamine sõltub

                                                  6
looduses toimuvatest muudatustest, mida riik täielikult kontrollida ei saa. Riigil on aga õigus ja ühtlasi
kohustus kontrollida, kas looduskaitseliste piirangute kehtivus konkreetsel alal on jätkuvalt
õigustatud või mitte. Kui riik leiab, et ala hoidmine kaitse all ei ole enam põhjendatud, tuleb ala
piirangutest vabastada. Sellises olukorras ei ole alust heita riigile ette, et tema käitumine on vastuolus
õiguskindluse põhimõttega.

8. Kohus nõustub Ringkonnakohtuga ka selles, et antud juhul ei ole põhjust rääkida kaebajate
olukorra halvenemisest määruse nr 22 kehtestamise tulemusel. Kaebajad küll ilmselt ei saa enam
nõuda, et riik neile kuuluvad kinnistud omandaks, kuid nüüd on neil võimalik oma kinnistuid vabalt
kasutada ning turuhinnaga võõrandada või neid ise arendada ärilistel eesmärkidel. Praeguse vaidluse
seisukohast ei ole tähtsust sellel, et kaebajate õiguseellane pidi looduskaitseliste piirangute tõttu
muutma kinnistute arendamist puudutavaid plaane ning tema ja seejärel kaebajad on aastaid oodanud
kinnistute omandamise järjekorras. Minevikus tekkinud olukorda ei mõjuta enam see, kas riik praegu
omandab kaebajate kinnistud või kaotab looduskaitselised piirangud. Nii või teisiti oleks kaebajate
õiguseellane, kes ei pidanud vajalikuks kaitse-eeskirja vaidlustada, pidanud oma plaane muutma. Kui
kaebajate arvates kestis omandamismenetlus ebamõistlikult kaua ja sellega tekitati neile kahju, on
neil võimalik nõuda riigilt selle hüvitamist riigivastutuse seaduse alusel.

9. Kohus leiab veel, et üldkorralduse põhjendused sisalduvad määrusena vormistatud akti
seletuskirjas ning on kohased ja piisavad. Vastustaja ei ole eksinud kaalutlusotsuse tegemisel.
Kaebuse esitajad olid menetlusse kaasatud ning said määruse andmise menetluses esitada oma
arvamusi ning neile anti selgitused (vt tl 164-165 I kd, tl 171-179, I kd ja määruse nr 22 eelnõu
seletuskiri tl 215-219 p, I kd ), kus puudutati mh ka pooleliolevaid omandamismenetlusi. Tegemist
oli soodustava haldusaktiga, millest tulenevalt ei olnud vastustajal vaja põhjalikult kaaluda selle mõju
kinnisasja omandamise taotluse esitanud kinnistuomanikele.

10. Kuna kaebajate subjektiivseid õigusi kaevatav määrus nr 22 ei riku ja määrus nr 22 on õiguspärane
haldusakt, mille tühistamiseks puudub alus, siis tuleb jätta kaebus rahuldamata.

11. Kaebajate menetluskulud jäävad HKMS § 108 lg 1 alusel nende enda kanda.


/Allkirjastatud digitaalselt/

Daimar Liiv
Kohtunik




                                                    7

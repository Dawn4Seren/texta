                                                                                  2-15-126905




                        KOHTUMÄÄRUS
Kohus                               Pärnu Maakohus
Kohtunik                            Tambet Grauberg
Kohtujurist                         Eneli Kivi
Määruse tegemise aeg ja koht        28. märts 2016.a, Pärnu kohtumaja
Tsiviilasja number                  2-15-126905
Tsiviilasi                          Krediidikaitse Grupp OÜ hagi Krista Kruusa vastu
                                    võlgnevuse nõudes
Taotlus                             Krediidikaitse    Grupp     OÜ      avaldus    menetluse
                                    lõpetamiseks
Menetlusosalised ja nende           Hageja: Krediidikaitse Grupp OÜ, registrikood
esindajad                           11693223; asukoht: Pärnu mnt. 130 - 36, 11317 Tallinn
                                    Hageja lepinguline esindaja: Rein Saumann, Pärnu mnt
                                    130-36, 11317 Tallinn; info@krediidikaitsegrupp.ee
                                    Hageja seaduslik esindaja: V K, Pärnu mnt 130-36, 11317
                                    Tallinn; info@krediidikaitsegrupp.ee
                                    Kostja: Krista Kruusa, isikukood *; elukoht: *; e-post: *
Menetlustoiming                     Menetluse lõpetamine
RESOLUTSIOON
1. Rahuldada hageja avaldus menetluse lõpetamiseks.
2. Lõpetada tsiviilasja nr 2-15-126905 menetlus seoses hagist loobumisega.
3. Tagastada Krediidikaitse Grupp OÜ-le (Credit Invest OÜ a/a *) tsiviilasjas 2-15-126905
   ½ riigilõivust, s.o 87,50 eurot.
3.1 riigilõivu summas 45 eurot tasus Credit Invest OÜ 10.12.2015.a maksekäsu kiirmenetluse
   avalduse esitamisel ning 175 eurot tasus Credit Invest OÜ 01.02.2016.a hagiavalduse
   esitamisel Rahandusministeeriumi arveldusarvele, selgitusega „Riigilõiv asjas 2-15-126905
   Valdis Kald“.
4. Edastada määrus menetlusosalistele

Menetluskulude jaotus
  1. Määrata kindlaks menetluskulude rahaline suurus.
  2. Rahuldada kostja taotlus ning välja mõista hagejalt Krediidikaitse Grupp OÜ-lt
      kostja Krista Kruusa kasuks kostja menetluskulud summas 288 eurot (sh käibemaks
      48 eurot).
  3. Jätta hageja menetluskulud hageja enda kanda.
Edasikaebamise kord
Määruse peale võib esitada määruskaebuse menetluse lõpetamise osas 15 päeva jooksul arvates
kohtumääruse määruskaebuse esitajale kättetoimetamisest Tallinna Ringkonnakohtule Pärnu
Maakohtu Pärnu kohtumaja kaudu.

Asjaolud ja menetluse käik

Krediidikaitse Grupp OÜ esitas 10.12.2015 Pärnu Maakohtule maksekäsu kiirmenetluse avalduse
võlgnikult 760,00 euro saamiseks. Kohus tegi 16.12.2015 võlgnikule makseettepaneku, mis on
kätte toimetatud 16.12.2015 e-toimiku menetlemise infosüsteemi kaudu. Võlgnik Krista Kruusa
esitas 31.12.2015 nõudele vastuväite. 14.01.2016.a määrusega lõpetati maksekäsu kiirmenetlus ja
anti Krediidikaitse Grupp OÜ hagi Krista Kruusa vastu võlgnevuse nõudes üle Pärnu Maakohtule
menetluse jätkamiseks hagimenetluses, kuna kostja esitas makseettepanekule vastuväite. Pärnu
Maakohus kohustas 14.01.2016.a määrusega hagejat esitama nõuetekohast hagiavaldust.

Krediidikaitse Grupp OÜ esitas 01.02.2016.a hagiavalduse, mille kohaselt 05.01.15.a sõlmisid
hageja ja kostja võla tasumise kokkuleppe MG-20138/4. Kokkuleppe alusel kostja tunnistas oma
võlgnevust hageja ees summas kokku 626,84 eurot, millest põhinõue moodustas 600 eurot ja
maksegraafiku tasu 26,84 eurot. Kokkuleppe põhitingimuste järgi kostja kohustus alates
25.01.15.a. kuupäevast, kaheteist kuu jooksul, iga kuu 25. kuupäevaks maksma hagejale 50,00 €
kuus. Viimase osamakse tasumise tähtajaks oli 25.12.15.a. Kostja on rikkunud võla tasumise
kokkulepet kuna käesolevaks ajaks on tasunud ainult maksegraafiku neli esimest osamakset terves
ulatuses summas 200,00 €, viienda osamakse osaliselt summas 20,00 € ning viivist summas 7,86
€ ning jätnud kõik järgnevad osamaksed tähtajaks täielikult tasumata. Vastavalt poolte
kokkuleppele on tingimustest mittekinnipidamise korral hagejal õigus sisse nõuda kogu
võlgnevuse summa 626,84 eurot ning õigus nõuda viivist 1 % päevas kogu võlgnevuse summalt
iga maksega viivitatud päeva eest. Hagiavalduse kuupäeva seisuga kostja on jätnud hagejale
tasumata osaliselt viienda osamakse ja kõik järgnevad osamaksed põhisummas, summas kokku
380,00 €, milles tulenevalt hagejal on õigus esitada viivisenõue 1 % päevas võlgnevuse 380,00 €
summalt iga maksega viivitatud päeva eest.

Pärnu Maakohus võttis 01.02.2016.a hagiavalduse menetlusse ning kohustas kostjat vastama
hagiavaldusele. Kostja vastas 23.02.2016.a hagiavaldusele ning teatas, vastuse koostamise seisuga
on kostja tasunud hagejale olukorras, kus hageja ei ole kostjale kunagi raha laenanud, kokku 648,38
eurot ning kokku on kostja tasunud tulenevalt 16.08.2010. a võetud laenuga summas 191,73 eurot
Credit Invest OÜ-le ja hagejale 744,89 eurot. Seega ületab tasutud summa võetud laenu 3,88
kordselt, mis on ilmselgelt ebamõistlik ning selliselt väidetava võlgniku eksitavad olematu
võlgnevuse tasumise kokkulepped on vastuolus heade kommetega ning tühised.

Taotlus

Hageja esitas 08.03.2016.a Pärnu Maakohtule taotluse menetluse lõpetamiseks loobudes hagist
tsiviilasjas 2-15-126905 Krista Kruusa vastu.

Kohtu seisukoht

Tsiviilkohtumenetluse seadustiku (edaspidi TsMS) § 428 lg 1 p 3 kohaselt lõpetab kohus menetluse
otsust tegemata, kui hageja on hagist loobunud. TsMS § 429 lg 1 kohaselt võib hageja hagist
loobuda kuni hagi kohta tehtud lahendi jõustumiseni, esitades selleks avalduse.
TsMS § 429 lg 2 järgi kui hagist loobumine on esitatud kohtule kirjalikus avalduses, võetakse
avaldus toimikusse. Sama paragrahvi lõike 3 järgi kui hagist loobumise avaldus esitatakse
väljaspool kohtuistungit, teatab kohus enne menetluse lõpetamise otsustamist kostjale avalduse
esitamisest, määrates kostjale vastamise tähtaja. Kui kostja soovib menetluskulude väljamõistmist
hagejalt, peab ta seda vastuses märkima.

Kostja esitas 09.03.2016.a seisukoha hageja 08.03.2016.a loobumise avaldusele ning teatas, et
nõustub menetluse lõpetamisega ning taotleb menetluskulude hageja kanda jätmist.

TsMS § 431 lg 1 järgi kohus lõpetab menetluse määrusega. TsMS § 432 kohaselt kui menetlus on
lõpetatud, ei saa hageja uuesti pöörduda kohtusse hagiga sama kostja vastu vaidluses samal alusel
sama hagieseme üle. Kui menetlus on lõpetatud hagist loobumise tõttu või kompromissiga, on
lõpetamisel samad materiaalõiguslikud ja protsessuaalsed tagajärjed nagu menetluse lõpetamisel
kohtuotsusega, kui seadusest ei tulene teisiti.

TsMS § 433 lg 1 sätestab, et menetluse lõpetamise määruse peale võib esitada määruskaebuse.

Menetluskulude kindlaks määramine

Kohus leiab, et käesolevas asjas tuleb määrata kindlaks menetluskulude rahaline suurus.

TsMS § 173 lg 1 kohaselt esitab asja menetlenud kohus menetluskulude jaotuse menetlusosaliste
vahel kohtuotsuses või menetlust lõpetavas määruses.

Vastavalt TsMS §-le 138 lg 1 ja 2 on menetluskulud menetlusosaliste kohtukulud ja kohtuvälised
kulud. TsMS § 144 kohaselt on kohtuväliseks kuluks mh menetlusosalise esindaja kulud,
menetlusosaliste sõidu-, posti-, side-, majutus- ja muud sellesarnased kulud, mis on kantud seosed
menetlusega.

Hageja menetluskuludeks käesolevas tsiviilasjas on riigilõiv ning kostja menetluskuludeks on
esindaja kulud.

TsMS § 176 lg 2 kohaselt kui asja menetletakse kirjalikus menetluses, annab kohus enne
kohtuotsuse või asja lõpetava määruse tegemist menetlusosalisele tähtaja menetluskulude
nimekirja esitamiseks. TsMS § 330 lg 1 kohaselt avaldused, taotlused, tõendid ja vastuväited tuleb
esitada enne eelmenetluse lõppemist või kirjalikus menetluses enne taotluste esitamise tähtaja
möödumist.

01.02.2016.a kohtumääruse kohaselt menetlusosalised kohustusid esitama enda menetluskulude
nimekirja 14 päeva jooksul määruse kättesaamisest. Hageja esindajale toimetati 01.02.2016.a
määrus kätte 01.02.2016.a, seega oli hagejal aega kuni 15.02.2016.a esitada menetluskulude
nimekiri. Hageja ei ole kohtule esitanud täiendavat menetluskulude nimekirja, seega hageja
menetluskuluks on 175 eurot.

TsMS § 175 lg 1 sätestab, et kui menetlusosaline peab menetluskulude jaotust kindlaksmäärava
kohtulahendi kohaselt kandma teist menetlusosalist esindanud lepingulise esindaja kulud, mõistab
kohus kulud välja põhjendatud ja vajalikus ulatuses.

Kohus hindab alljärgnevalt hageja poolt menetluskulude nimekirjas esitatud lepingulise esindaja
kulude põhjendatust ja vajalikkust. Kohus asub seisukohale, et materjalidega tutvumine ja kostja
vastuse koostamiseks on põhjendatud ja vajalik ajakulu 2 tundi, kokku 288 eurot.
TsMS § 168 lg 4 kohaselt kui hageja loobub hagist või võtab selle tagasi, kannab ta kostja
menetluskulud, välja arvatud juhul, kui ta loobub hagist või võtab selle tagasi seetõttu, et kostja on
nõude pärast hagi esitamist rahuldanud. Sama paragrahvi lg 6 alusel kui kostja võtab hagi kohe
õigeks, kannab hageja menetluskulud ise, kui kostja ei ole oma käitumisega andnud põhjust hagi
esitamiseks

Kohtu hinnangul kostja ei ole oma käitumisega andnud põhjust hagi esitamiseks, mistõttu kostja
menetluskulud tuleb jätta hageja kanda. Kostja on tasunud võlgnevuse enne maksekäsu
kiirmenetluse avalduse esitamist.

Hageja kohustub hüvitama kostjale kostja menetluskulud 288 eurot (sh käibemaks).

TsMS § 150 lg 2 p 2 kohaselt tagastatakse pool menetluses tasutud riigilõivust, kui hageja loobub
hagist. Hageja esitas kohtule taotluse ½ riigilõivu tagastamiseks. Kohus leiab, et ½ riigilõivust, s.o
87,50 eurot kuulub hagejale tagastamisele kuna hageja loobus hagist.

Riigilõivu summas 45 eurot tasus Credit Invest OÜ hageja nimel 10.12.2015.a maksekäsu
kiirmenetluse avalduse esitamisel ning 175 eurot tasus Credit Invest OÜ hageja nimel 01.02.2016.a
hagiavalduse esitamisel Rahandusministeeriumi arveldusarvele, selgitusega „Riigilõiv asjas 2-15-
126905 Valdis Kald“.

TsMS § 150 lg 4 alusel tagastab riigilõivu kohus, kelle menetluses asi viimati oli, üksnes selle
menetlusosalise avalduse alusel, kes riigilõivu tasus või kelle eest riigilõiv tasuti. Riigilõiv
tagastatakse menetlusosalisele, kes selle pidi tasuma, või tema korraldusel muule isikule.

Eeltoodust tulenevalt tuleb Krediidikaitse Grupp OÜ taotluse alusel tagastada hagejale ½
riigilõivust, so 87,50 eurot Credit Invest OÜ arveldusarvele nr *.

TsMS § 178 lg 2 kohaselt võib menetluskulude kindlaksmääramise määruse peale esitada
määruskaebuse menetluskulude kindlaksmääramist taotlenud ja menetluskulusid kandma
kohustatud isik, kui kaebuse hind ületab 200 eurot. Eeltoodust tulenevalt on käesolev määrus
edasikaevatav kui kaebuse hind ületab 200 eurot.


/allkirjastatud digitaalselt/
Tambet Grauberg
kohtunik

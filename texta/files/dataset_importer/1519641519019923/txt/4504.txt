                                    TARTU HALDUSKOHUS
                                       Tartu kohtumaja
                              KOHTUMÄÄRUS
       esialgse õiguskaitse kohaldamise taotluse lahendamise kohta

 Kohtuasja number                   3-16-2080

 Määruse kuupäev                    21.10.2016

 Kohtunik                           Mare Priks

 Kohtuasi                           M.L. taotlus esialgse õiguskaitse            kohaldamiseks
                                    seonduvalt Tartu Vangla tegevusega

 Resolutsioon                           1. Vabastada M.L. riigilõivu tasumise kohustusest
                                           esialgse õiguskaitse kohaldamise taotluse esitamisel;
                                        2. Jätta M.L. esialgse õiguskaitse kohaldamise taotlus
                                           haldusasjas nr 3-16-2080 rahuldamata;
                                        3. Määrus saata M.L., Tartu Vanglale ning
                                           Rahandusministeeriumile.

 Edasikaebamise kord                Määruse resolutsiooni p 2 peale on õigus esitada määruskaebus
                                    otse Tartu Ringkonnakohtule 15 päeva jooksul määruse
                                    kättesaamisest arvates. Määruse resolutsiooni p 1 on võimalik
                                    sama tähtaja jooksul vaidlustada esitades määruskaebuse Tartu
                                    Ringkonnakohtule Tartu Halduskohtu kaudu.

Asjaolud

1. Tartu Vanglas kinni peetav isik M.L. esitas 17.10.2016 Tartu Halduskohtule taotluse esialgse
õiguskaitse kohaldamiseks. Taotlusest saab järeldada, et M. L. sooviks on see, et vanglat kohustataks
mitte tegema mahaarvamisi isikuarvele laekuvatest summadest 5% ulatuses töötasu alammäärast ühes
kuus. M. L. viitab Riigikohtu 12.04.2016 otsusele nr 3-3-1-35-15 ning leiab, et 5% töötasu
alammäärast on summa, mis kulub vältimatuteks kulutusteks. M. L. palub vabastada end riigilõivu
tasumise kohustusest.

Kohtu seisukoht

2. Riigilõivuseaduse § 60 lg 6 kohaselt tasutakse halduskohtule esialgse õiguskaitse taotluse esitamisel
riigilõivu 15 eurot. M. L. on taotlenud enda vabastamist riigilõivu tasumise kohustusest.

Halduskohtumenetluse seadustiku (HKMS) § 110 lg 1 p 1 kohaselt võib kohus isiku taotlusel määrata,
et menetlusabi saaja vabastatakse täielikult või osaliselt riigilõivu tasumisest. Vastavalt HKMS § 111
lg-le 1 antakse taotlejale menetlusabi, kui menetlusabi taotleja ei suuda oma majandusliku seisundi
tõttu menetluskulusid tasuda või suudab neid tasuda üksnes osaliselt või osamaksetena ja on piisav alus
eeldada, et kavandatav menetluses osalemine on edukas.

M.L. vanglasisese isikukonto väljavõttest nähtub, et tema HKMS § 112 lg 1 p 1 alusel taotluse
esitamisele eelnenud nelja kuu (17.06.2016 – 16.10.2016) laekumiste ja mahaarvamiste pinnalt
arvestatud kahekordne keskmine ühe kuu sissetulek ei võimalda riigilõivu tasumist. Viidatud perioodil
on M. L. sissetulek olnud vaid 3 eurot, millest kuuluksid mahaarvamisele põhjendatud ja vajalikud
kulud. Kohus on seisukohal, et menetlusabi andmise majanduslikud eeldused on täidetud. Kuigi
esitatud taotlust ei saa pidada eriti perspektiivikaks, asub kohus seisukohale, et menetlusökonoomia
põhimõttest tulenevalt tuleb see lahendada sisuliselt. Eeltoodust tulenevalt vabastab kohus M. L.
HKMS § 110 lg 1 p 1 alusel täielikult riigilõivu tasumisest taotluse esitamisel.

3. HKMS § 249 lg 1 sätestab, et kohus võib kaebaja põhjendatud taotluse alusel või omal algatusel teha
igas menetlusstaadiumis määruse kaebaja õiguste esialgse kaitse kohta, kui vastasel juhul võib kaebaja
õiguste kaitse kohtuotsusega osutuda oluliselt raskendatuks või võimatuks. HKMS § 249 lg 3 kohaselt
arvestab kohus esialgse õiguskaitse määruse tegemisel avalikku huvi ja puudutatud isiku õigusi ning
hindab kaebuse perspektiive ja esialgse õiguskaitse määruse ettenähtavaid tagajärgi.

HKMS § 249 lg 2 sätestab, et esialgse õiguskaitse taotluse võib esitada halduskohtule ka
vaidemenetluse ajal.

Tartu Vangla poolt kohtule esitatud dokumentidest nähtub, et M.L. on vanglale esitanud taotluse
(registreeritud 20.09.2016 nr-ga 6-24/8014-1), mille sisuks on samuti olnud see, et vangla ei teeks
kinnipeetavale laekunud summadest mahaarvamisi 5% ulatuses töötasu alammäärast ühes kuus.
Vangla on selle taotluse jätnud rahuldamata 14.10.2016 otsusega nr 6-24/8014-2, misjärel on M. L.
esitanud vanglale vaide (registreeritud 18.10.2016 nr-ga 1-11/698-1). Vaidemenetlus kestab ja
vaideotsust ei ole veel tehtud. Seega on esialgse õiguskaitse kohaldamise taotlus kohtus lubatav.

4. M. L. poolt kohtule esitatud taotlusest saab järeldada, et ta soovib HKMS § 251 lg 1 p-s 3 nimetatud
abinõu rakendamist. Viidatud sätte kohaselt võib esialgse õiguskaitse määrusega kohustada
haldusorganit taotletavat haldusakti välja andma, toimingut tegema või jätkuvat toimingut lõpetama.

Kohus leiab, et M. L. esialgse õiguskaitse kohaldamise taotlust ei ole võimalik rahuldada. Taotluse
rahuldamine tähendaks käesoleval juhul põhivaidluse sisulist äralahendamist, mida saaks teha vaid
erandjuhul ja olukorras, kus tegemist oleks väga perspektiivika vaidega. Kohus ei pea aga M. L. vaiet
edulootusi omavaks, kuna vangistusseaduse (VangS) § 44 lg-s 2 on sätestatud, kuidas tuleb toimida
kinnipeetava isikuarvele laekuvate summadega. Selle sätte kohaselt jäetakse kinnipeetava isikuarvel
olevatest summadest 50 protsenti rahaliste nõuete täitmiseks, 20 protsenti hoiustatakse
vabanemistoetusena ja ülejäänud summad jäetakse kinnipeetavale vanglasiseseks kasutamiseks vangla
sisekorraeeskirjas sätestatud korras. Kui kinnipeetava vastu ei ole rahalisi nõudeid või neid on vähem
kui 50 protsendi ulatuses, hoiustatakse ka need summad vabanemistoetusena. Seega ei võimalda seadus
isikuarvele laekuvatest summadest mahaarvamisi mitte teha. Vangla ei saa teha ja kohus ei saa
kohustada vanglat tegema seadusega vastuolus olevat toimingut. Vangla on oma 14.10.2016 otsuses
õigesti viidanud sellele, et Riigikohtu seisukohad asjas nr 3-3-1-35-15 puudutavad menetlusabi taotluse
lahendamist ning need seisukohad ei oma puutumust kinnipeetava isikuarvel oleva raha kasutamise
korraga. Lisaks eelnevale ei ole M. L. ära näidanud ka seda, millised kahjulikud tagajärjed talle esialgse
õiguskaitse taotluse rahuldamata jätmisel saabuksid, arvestades seda, et nelja kuu jooksul on tema
isikuarvele laekunud vaid 3 eurot.




                                                   2
5. Eeltoodust tulenevalt jätab kohus M.L. esialgse õiguskaitse kohaldamise taotluse rahuldamata.

(allkirjastatud digitaalselt)

Mare Priks
kohtunik




                                                 3

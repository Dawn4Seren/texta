                        KOHTUMÄÄRUS
 Kohus                              Tallinna Halduskohus

 Kohtunik                           Karin Kalmiste

 Määruse tegemise aeg ja koht       01.02.2016, Tallinn

 Haldusasja number                  3-16-22

 Haldusasi                          M.G.i kaebus Hiiu Vallavalitsuse kohustamiseks (viia läbi
                                    järelevalvemenetlus elamus Tormi 8, Kärdla teostatud
                                    ehitustegevuse üle, mille käigus tuvastada, kas elektri ja
                                    kaminaküttele üleminek ning keskküttesüsteemi lõhkumine
                                    on seaduspärane või alternatiivselt, kui ehitustegevus ei ole
                                    seaduspärane, teha Tormi 8 korteriomanikele, kes teostasid
                                    ebaseaduslikke ehitustöid, ettekirjutus keskküttesüsteemi
                                    taastamiseks)
 Menetlustoiming                    Kaebuse tagastamine

 RESOLUTSIOON                           1. Tagastada kaebus.
                                        2. Saata määruse ärakiri koos kaebusega kaebajale.

 Edasikaebamise kord                Määruse peale võib esitada määruskaebuse Tallinna
                                    Ringkonnakohtule Tallinna Halduskohtu kaudu 15 päeva
                                    jooksul määruse kättetoimetamisest arvates.


ASJAOLUD
1. 05.01.2016 esitas M.G. Tallinna Halduskohtule kaebuse Hiiu Vallavalitsuse kohustamiseks
(viia läbi järelevalvemenetlus elamus Tormi 8, Kärdla teostatud ehitustegevuse üle, mille
käigus tuvastada, kas elektri ja kaminaküttele üleminek ning keskküttesüsteemi lõhkumine on
seaduspärane või alternatiivselt, kui ehitustegevus ei ole seaduspärane, teha Tormi 8
korteriomanikele, kes teostasid ebaseaduslikke ehitustöid, ettekirjutus keskküttesüsteemi
taastamiseks).
2. 06.01.2016 määrusega jättis Tallinna Halduskohus kaebuse käiguta ning andis kaebajale
kaebuses esinevate puuduste kõrvaldamiseks (riigilõivu tasumiseks ja kaebuse täpsustamiseks)
15-päevase tähtaja. Kohus hoiatas, et puuduste tähtaegselt kõrvaldamata jätmisel kaebus
tagastatakse.


KOHTU SEISUKOHT JA PÕHJENDUSED
3. Tallinna Halduskohtu 06.01.2016 määruse kohaselt tuli M.G.il 15 päeva jooksul alates
määruse kättesaamisest täpsustada esitatud kaebust ning tasuda riigilõiv. Viidatud määruse sai
kaebaja kätte 07.01.2016 (kinnitus, tl 17). Seega tulnuks puudused kõrvaldada hiljemalt
22.01.2016.
4. Nimetatud tähtpäevaks M.G. riigilõivu ei tasunud. Ka käesoleva määruse tegemise seisuga
ei ole kaebaja esitanud riigilõivu tasumist tõendavat dokumenti ega riigilõivu tasumist
kontrollida võimaldavaid andmeid. Kontrollides kohtute infosüsteemi vahendusel riigilõivude
laekumisi Rahandusministeeriumi riigilõivude ja tagatiste ettemaksukontolt, ei nähtu kaebuselt
riigilõivu tasumist. Samuti ei kõrvaldanud kaebaja muid puudusi (ei täpsustanud kaebust).
5. Halduskohtumenetluse seadustiku (HKMS) § 121 lg 1 p 2 sätestab, et kohus tagastab kaebuse
määrusega selle esitajale, kui kaebus ei vasta käesoleva seadustiku §-de 37–39 nõuetele,
kaebaja ei ole kohtu poolt määratud tähtaja jooksul puudusi kõrvaldanud ja puudused takistavad
asja läbivaatamist.
HKMS § 104 lg 2 ls 2 sätestab, et riigilõivu tasumata jätmise korral kaebus tagastatakse või
jäetakse läbi vaatamata.
6. Kaebaja ei ole kohtu poolt määratud tähtajaks tasunud riigilõivu ega täpsustanud kaebust.
Tegemist on oluliste puudustega ning need takistavad asja läbivaatamist. Eeltoodust tulenevalt
leiab kohus, et kaebus tuleb HKMS § 121 lg 1 p 2 ja § 104 lg 2 ls 2 alusel tagastada.
7. HKMS § 43 lg 2 kohaselt ei võta kaebuse tagastamine ja läbi vaatamata jätmine õigust
pöörduda uuesti kohtusse. Kaebuse tagastamisel või läbi vaatamata jätmisel loetakse, et kaebus
ei ole kohtu menetluses olnud. Kohtusse pöördumisel tuleb arvestada seaduses sätestatud korda,
sh tähtaegu.




Karin Kalmiste
kohtunik

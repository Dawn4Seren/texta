                               KOHTUMÄÄRUS

Kohus                           Tallinna Ringkonnakohus
Kohtuasja number                2-15-10182
Määruse tegemise aeg ja koht    4.02.2016, Tallinn
Kohtukoosseis                   Ulvi Loonurm, Imbi Sidok-Toomsalu, Indrek Soots
Kohtuasi                        H.C Schmidt GmbH & Co. KG avaldus Saksamaa
                                Liitvabariigi Landgericht Dortmund (Dortmundi
                                Maakohtu) esimese astme kohtu 6.10.2014 määruse
                                tsiviilasjas nr 10 O 63/13 OSAÜHINGULT PARME
                                TRANS menetluskulude väljamõistmise kohta
                                tunnustamiseks ja Eesti Vabariigis täidetavaks
                                tunnistamiseks
Vaidlustatud kohtulahend        Harju Maakohtu 17.08.2015 määrus
Kaebuse esitaja ja kaebuse OSAÜHINGU PARME TRANS määruskaebus
liik
Menetlusosalised ja nende Avaldaja H.C Schmidt GmbH & Co. KG (rk
esindajad                  HRA1707; asukoht Harkorstrase 1, 59469 Ense,
                           Saksamaa       Liitvabariik),   lepinguline esindaja
                           vandeadvokaat Margus Sorga
                           Puudutatud isik OSAÜHING PARME TRANS (rk
                           10193856; asukoht Madara 31, 10613 Tallinn),
                           lepinguline esindaja advokaat Indrek Eiche
Menetluse liik                  Kirjalik menetlus


Resolutsioon:
   1. Harju Maakohtu 17.08.2015 määrus tühistada ja teha uus määrus, millega jätta
      H.C Schmidt GmbH & Co. KG avaldus läbi vaatamata.
   2. Tühistada Harju Maakohtu 20.11.2015 määrusega seatud hagi tagamise abinõu,
      millega maakohus peatas täitemenetluse täiteasjas nr 027/2015/1755.
   3. Määruskaebus rahuldada osaliselt.
   4. Menetluskulud jätta H.C Schmidt GmbH & Co. KG kanda.
   5. Mõista H.C Schmidt GmbH & Co. KG-lt välja maakohtus ja ringkonnakohtus
      kantud menetluskulude katteks 798 eurot 50 senti OSAÜHINGU PARME TRANS
      kasuks. Hüvitamisele kuuluvatelt menetluskuludelt tuleb maksta viivist VÕS § 113
      lg 1 lauses 2 sätestatud määras alates menetluskulusid välja mõistva lahendi
      jõustumisest kuni kohase täitmiseni.
   6. Määruse peale võib Riigikohtule esitada määruskaebuse 15 päeva jooksul määruse
      ärakirja kättesaamisest alates.


                                                                                  1
Asjaolud ja menetluse käik
1. 7.07.2015 esitas H.C Schmidt GmbH & Co. KG (avaldaja) Harju Maakohusse avalduse
Saksamaa Liitvabariigi Landgericht Dortmund (Dortmundi Maakohtu) esimese astme kohtu
6.10.2014 määruse tsiviilasjas nr 10 O 63/13 OSAÜHINGULT PARME TRANS (puudutatud
isik) menetluskulude väljamõistmise kohta tunnustamiseks ja Eesti Vabariigis täidetavaks
tunnistamiseks. Avaldaja palus mõista puudutatud isikult välja menetluskuluna riigilõiv 50 eurot.

Saksamaa Liitvabariigi Landgericht Dortmund (Dortmundi Maakohtu) esimese astme kohtu
6.10.2014 määruse tsiviilasjas nr 10 O 63/13 järgi on puudutatud isik kohustatud maksma
avaldajale menetluskulud 5927 eurot 93 senti koos viivisega summas viis protsendipunkti üle
baasintressi vastavalt saksa tsiviilseadustiku §-le 247 alates 16.05.2014. Määrus toimetati
puudutatud isikule kätte 8.01.2015. Kohtulahendi ärakiri on tõestatud Saksamaa Liitvabariigi
õiguse kohaselt. Kohtulahendile on lisatud Nõukogu määruse (EÜ) nr 44/2001 (edaspidi Brüsseli
I määrus) art 54 järgi 10.02.2015 väljastatud tunnistus koos tõlkega, mille kohaselt kuuluvad
need kohtulahendid Saksamaa Liitvabariigis täitmisele. Seega on kohtuotsus Saksamaa
Liitvabariigi õiguse järgi jõustunud ja täidetav ning võlgnikele teatavaks tehtud.

Maakohtu määrus
2. 17.08.2015 määrusega võttis maakohus avalduse menetlusse ja rahuldas selle. Kohus
tunnustas ja tunnistas Eesti Vabariigis täidetavaks Saksamaa Liitvabariigi Landgericht Dortmund
(Dortmundi Maakohtu) esimese astme kohtu 6.10.2014 määruse tsiviilasjas nr 10 O 63/13,
millega mõisteti puudutatud isikult välja menetluskulud avaldaja kasuks 5927 eurot 93 senti koos
viivisega summas viis protsendipunkti üle baasintressi vastavalt saksa tsiviilseadustiku §-le 247
alates 16.05.2014. Kohus määras, et avaldajal on õigus esitada täidetavaks tunnistatud
kohtulahend Eesti kohtutäiturile täitmiseks pärast määruse jõustumist. Kohus jättis
menetluskulud puudutatud isiku kanda (TsMS § 172 lg 1) ja mõistis puudutatud isikult avaldaja
kasuks välja menetluskulud (riigilõiv) 50 eurot.

Maakohus leidis, et avaldus vastab TsMS-i nõuetele ja ei esinenud menetlusse võtmisest
keeldumise aluseid. Kuna täidetud oli Brüsseli I määruse art-s 53 sätestatud vorminõuded,
kuulus Saksamaa Liitvabariigi Landgericht Dortmund (Dortmundi Maakohtu) esimese astme
kohtu 6.10.2014 määrus Eestis täidetavaks tunnistamisele puudutatud isiku suhtes. Määrus
kuulub täitmisele pärast määruskaebuse esitamise tähtaja möödumist või määruskaebuse kohta
tehtud lahendi jõustumist (TsMS § 625 lg 3; Brüsseli I määruse art 47 lg 3).

Määruskaebus
3. 8.01.2015 esitas puudutatud isik määruskaebuse, milles palub maakohtu määruse tühistada
ning piirata Dortmundi Maakohtu 6.10.2014 määruse alusel alustatud täitemenetlust kuni
avaldaja ja puudutatud isiku vahelise Saksamaa kohtumenetluse lõpuni. Alternatiivselt palub
puudutatud isik erandkorras täitemenetluse peatamist kuni avaldaja ja puudutatud isiku vahelise
Saksamaa kohtumenetluse lõpuni. Menetluskulud palub puudutatud isik jätta avaldaja kanda.

Maakohus võttis ekslikult avalduse menetlusse ja rahuldas selle. Dortmundi Maakohus on
vastavalt Euroopa Parlamendi ja nõukogu määrusele (EÜ) nr 805/2004 välja andnud Euroopa
täitekorralduse tõendi. Määruse nr 805/2004 kohaselt on Euroopa täitekorraldusena kinnitatud
otsus teises liikmesriigis täidetav ilma, et see vajaks täiendavalt täidetavaks tunnistamist.
Euroopa täitekorralduse tõendi vaidlustamine on võimalik üksnes Saksamaal. Puudutatud isik
kavatseb taotleda Euroopa täitekorralduse tõendi tagasivõtmist, kuna talle ei ole menetlust
alustavat dokumenti kätte toimetatud vastavalt määruse nr 805/2004 art-tele 13 või 14.


                                                                                            2
Puudutatud isikule ei ole ka selgitatud nõude vaidlustamise võimalusi ja ta ei saanud menetluses
oma seisukohti kaitsta. Lisaks ei ole puudutatud isikule kunagi kätte toimetatud Dortmundi
Maakohtu 6.10.2014 määruses tsiviilasjas nr 10 O 63/13 viidatud Dortmundi Maakohtu
9.08.2013 tagaseljaotsust. Puudutatud isik ei ole teadlik, miks ja mille aluselt temalt
kohtukulusid välja mõistetakse. Ebaõige on Dortmundi Maakohtu 6.10.2014 määruses sisalduv
märge, et määrus toimetati puudutatud isikule 8.01.2015 kätte.

Arusaamatuks jääb, miks maakohus otsustas määruse täidetavaks tunnistada Brüssel I määruse
alusel. Täidetavaks tunnistamist pole tarvis. Kuna välja on antud Euroopa täitekorralduse tõend,
puudub tegelikkuses Eesti kohtul Brüssel I määruse lisa V kohane tõend. Kummastav on, et
Dortmundi Maakohtu 6.10.2014 määrus on tehtud vaid menetluskulude kohta ja sisulist lahendit
kohtule ei esitatud. Dortmundi Maakohtu määrust ei saa tunnustada ka Brüssel I määruse art 34
lg 2 alusel, kuna otsus ei ole täidetav, sest on tehtud tagaselja ja kostjale ei olnud menetluse
algatamist käsitlevat dokumenti kätte toimetatud piisavalt aegsasti, et ta oleks saanud end kaitsta.

Menetluse edasine käik
4. Avaldaja määruskaebuse osas seisukohta maakohtule ei esitanud.

5. 20.11.2015 esitas puudutatud isik maakohtule esialgse õiguskaitse taotluse täiteasjas nr
027/2015/1755 täitemenetluse peatamiseks.

6. 20.11.2015 määrusega rahuldas maakohus esialgse õiguskaitse taotluse ja peatas
täitemenetluse täiteasjas nr 027/2015/1755.

7. Maakohus jättis määruskaebuse rahuldamata ja edastas selle TsMS § 663 lg 5 alusel
läbivaatamiseks ja lahendamiseks Tallinna Ringkonnakohtule.

8. Ringkonnakohus kohustas avaldajat esitama seisukoht määruskaebuse osas hiljemalt
1.02.2016.

9. Avaldaja vaidleb ringkonnakohtule esitatud seisukohas määruskaebusele vastu, palub jätta see
rahuldamata ja jätta menetluskulud puudutatud isiku kanda.

Määruse põhjendused
10. Tallinna Ringkonnakohus, tutvunud tsiviilasja materjalidega, leiab, et maakohtu 17.08.2015
määrus tuleb TsMS § 657 lg 1 p 4 ja § 659 alusel tühistada ning avaldus tuleb jätta TsMS § 423
lg 2 p 2 ja TsMS § 477 lg 1 alusel läbi vaatamata. Ringkonnakohus tühistab ka maakohtu
20.11.2015 määrusega seatud hagi tagamise abinõu, millega maakohus peatas täitemenetluse
täiteasjas nr 027/2015/1755. Määruskaebus rahuldada osaliselt.

TsMS § 423 lg 2 p 2 järgi võib kohus jätta hagi läbi vaatamata juhul, kui ilmneb, et hagi ei ole
esitatud hageja seadusega kaitstud õiguse ega huvi kaitseks või eesmärgil, millele riik peaks
andma õiguskaitset, või kui hagiga ei ole hageja taotletavat eesmärki võimalik saavutada.
TsMS § 477 lg 1 alusel vaatab kohus hagita asja läbi hagimenetluse sätete kohaselt, arvestades
hagita menetluse kohta sätestatud erisusi.

Ringkonnakohtu arvates on maakohus jätnud ekslikult tähelepanuta, et avaldaja pöördus kohtu
poole õiguskaitsevajadust omamata.




                                                                                               3
Maakohus asus seisukohale, et kuna täidetud on Brüsseli I määruse artiklis 53 sätestatud
vorminõuded (esitatud on kohtulahendi koopia ja määruse V lisas esitatud tüüpvormi kohane
tunnistus), kuulub Saksamaa Liitvabariigi Landgericht Dortmund (Dortmundi Maakohtu)
esimese astme kohtu 6.10.2014 määrus Eestis täidetavaks tunnistamisele puudutatud isiku
suhtes. Maakohus jättis tähelepanuta, et praegusel juhul ei kuulu kohaldamisele Brüsseli I
määrus, kuna avaldaja ei ole kohtule esitanud Brüsseli I määruse V lisas esitatud tüüpvormi
alusel väljaantud tunnistust.

Asja materjalidest nähtub, et avaldaja esitas kohtule Dortmundi Maakohtu 6.10.2014
menetluskulude kindlaksmääramise määruse, mille kohaselt on puudutatud isik kohustatud
Dortmundi Maakohtu 9.08.2013 tagaseljaotsuse ja 11.04.2014 otsuse alusel hüvitama avaldajale
menetluskulud (tl 4-6, tõlge tl 10-11). Koos Dortmundi Maakohtu 6.10.2014 määrusega on
avaldaja esitanud Dortmundi Maakohtu poolt väljastatud Euroopa täitekorralduse tõendi
6.10.2014 määrusele (tl 7-9, tõlge 12-14). Selline Euroopa täitekorralduse tõend on väljastatud
Euroopa Parlamendi ja nõukogu määruse (EÜ) nr 805/2004 määruse I lisa alusel. Määrus nr
805/2004 võimaldab võlausaldajal täita Saksamaa Liitvabariigis tehtud kohtulahendit ilma
vahemenetluseta Eestis samadel tingimustel kui Eestis tehtud kohtulahendit. Saksamaa
Liitvabariigis väljastatud Euroopa täitemenetluse tõendi väljastamist ei saa vaidlustada Eesti
Vabariigi kohtus. Kuna avaldajal on Euroopa täitekorralduse tõend, ei ole tal vaja pöörduda
kohtu poole Saksamaa Liitvabariigi Landgericht Dortmund (Dortmundi Maakohtu) esimese
astme kohtu 6.10.2014 määruse Eestis tunnustamiseks ja täidetavaks tunnistamiseks.

Eespool toodust tulenevalt tuleb avaldus jätta õiguskaitsevajaduse puudumise tõttu TsMS § 423
lg 2 p 2 ja § 477 lg 1 alusel läbi vaatamata ning maakohtu 17.08.2015 määrus tuleb tühistada.

Harju Maakohtu 20.11.2015 määrusega rahuldas kohus puudutatud isiku esialgse õiguskaitse
taotluse ja peatas hagi tagamise abinõuna täitemenetluse täiteasjas nr 027/2015/1755. TsMS §
386 lg 4 ja § 477 lg 1 kohaselt tühistab ringkonnakohus maakohtu 20.11.2015 hagi tagamise,
kuna avaldus jääb läbi vaatamata.

Menetluskulud
11. Kuna avaldus jääb läbi vaatamata, jäävad menetluskulud TsMS § 168 lg 2 ja TsMS § 477
lg 1 alusel avaldaja kanda.

TsMS § 177 lg 1 p 1 kohaselt määrab kohus menetluskulude rahalise suuruse kindlaks mh
menetlust lõpetavas määruses. Kuna maakohus määras menetluskulud kindlaks summaarselt,
teeb seda ka ringkonnakohus. TsMS § 175 lg 1 sätestab, kui menetlusosaline peab
menetluskulude jaotust kindlaksmäärava kohtulahendi kohaselt kandma teist menetlusosalist
esindanud lepingulise esindaja kulud, mõistab kohus kulud välja põhjendatud ja vajalikus
ulatuses.

Puudutatud isik palus avaldajalt maakohtu ja ringkonnakohtu menetluses välja mõista
menetluskulud kokku 1446 eurot 70 senti, sh esialgse õiguskaitse taotluse esitamisel tasutud
riigilõiv 50 eurot, määruskaebuselt tasutud riigilõiv 50 eurot, õigusabikulu 1295 eurot 40 senti ja
tõlkekulu 51 eurot 30 senti. Puudutatud isik taotles, et kohus märgiks, et hagejale hüvitamisele
kuuluvatelt menetluskuludelt tuleb tasuda menetluskulude suurust kindlaks tegeva lahendi
jõustumisest alates kuni täitmiseni viivist VÕS § 113 lg 1 teises lauses ettenähtud ulatuses.
Menetluskulude avalduse kohaselt on puudutatud isiku lepinguline esindaja osutanud õigusabi
kokku 10,2 h tunnitasuga 127 eurot + k/m. Puudutatud isik kinnitas, et ta on
käibemaksukohustuslane.


                                                                                              4
Puudutatud isiku lepinguline esindaja on õigusabi osutamisel teinud järgmised toimingud:
27.08.2015 maakohtu 17.08.2015 määrusega tutvumine; konsultatsioonid kliendiga – 0,8 h;
28.09.2015 maakohtus toimikuga tutvumine – 1,1 h; 27.08.2015, 31.08.2015, 1.09.2015,
3.09.2015 kirjavahetus ja telefoniga suhtlemine avaldaja esindajaga, et saada Saksamaa
Liitvabariigi Landgericht Dortmund (Dortmundi Maakohtu) esimese astme kohtu 6.10.2014
määrus – 1 h; 15.09.2015 Saksamaa Liitvabariigi Landgericht Dortmund (Dortmundi Maakohtu)
esimese astme kohtu 6.10.2014 määrusega tutvumine ja konsultatsioonid kliendiga – 1,2 h;
26.10.2015 ja 27.10.2015 määruskaebuse koostamine – 3,1 h; 20.11.2015 esialgse õiguskaitse
taotluse esitamine maakohtule – 2,5 h ning 20.11.2015 läbirääkimised puudutatud isikuga
seonduvalt maakohtu 20.11.2015 määrusega – 0,5 h. Puudutatud isik palub välja mõista tasu
tõlkimise eest 51 eurot 30 senti (6830 tähemärgi eest – 1800 tähemärki = 13 eurot 50 senti), kuna
avaldaja esitas Dortmundi Maakohtu 6.10.2014 määruse vaid saksa keeles. Puudutatud isik
kinnitas, et ta on käibemaksukohustuslane ja et kõik kulud on kantud seoses käesoleva asja
menetlusega. Avaldaja puudutatud isiku menetluskuludele vastuväidet ei esitanud.

Ringkonnakohtu hinnangul on maakohtu 17.08.2015 määruse analüüsiga seonduv menetluskulu
1,9 h (0,8 + 1,1) ülemäära suur, arvestades määruse mahtu ja sisu. Maakohtu määruse
põhjendav osa oli 1,5 lk ning sisaldas suures osas viiteid erinevatele õigusnormidele. Isegi kui
maakohus edastas puudutatud isikule 17.08.2015 määruse esmalt üksnes osaliselt, ei ole
käesolev vaidlus sedavõrd mahukas, mis õigustaks maakohtu 1,5 lk määrusega tutvumist 1,9 h.
Ringkonnakohus peab põhjendatud ajakuluks 17.08.2015 määrusega tutvumisel ja
konsultatsioonil kliendiga 1,5 h (0,4 + 1,1). 27.08.2015, 31.08.2015, 1.09.2015, 3.09.2015
kirjavahetus ja telefoniga suhtlemine avaldaja esindajaga on ringkonnakohtu arvates kokku
põhjendatud ja vajalik 0,5 h ulatuses, arvestades, et vahetatud 4 e-kirja on kõik mõnerealised.
Ringkonnakohus leiab, et puudutatud isiku õigusabikulud 1,2 h 15.09.2015 Dortmundi
Maakohtu 6.10.2014 määrusega tutvumisel ja konsultatsioonil kliendiga ei ole põhjendatud ja
vajalikud, kuna puudutatud isik sai Dortmundi Maakohtu 6.10.2014 määrusega tutvuda
28.09.2015 Harju Maakohtus toimikuga tutvudes ning toimikuga tutvumise kulud on
põhjendatud avaldajalt ka välja mõista. Määruskaebuse koostamisel peab ringkonnakohus
põhjendatud ajakuluks 2 h, arvestades kaebuse sisulise osa mahtu 1 lk. Ajakulu 20.11.2015
esialgse õiguskaitse taotluse esitamisega ja maakohtu 20.11.2015 määrusega seonduvate
läbirääkimistega puudutatud isikuga on põhjendatud ja vajalikud kokku 1,5 h (1 + 0,5),
arvestades taotluse ja määruse mahtu ning sisu. Nii esialgse õiguskaitse taotluse sisulise osa kui
ka 20.11.2015 määruse maht olid ca 1 lk.

Ringkonnakohus leiab, et puudutatud isiku taotlus tõlkekulude 51 eurot 30 senti
väljamõistmiseks avaldajalt ei ole praegusel juhul põhjendatud ja jääb rahuldamata. Puudutatud
isiku esindajal oli võimalus tutvuda tõlgitud Dortmundi Maakohtu 6.10.2014 määrusega Harju
Maakohtus toimikuga tutvudes, mida puudutatud isiku esindaja hiljem (28.09.2015) ka tegi.
Seega puudus puudutatud isikul vajadus 6.10.2014 määruse tõlkimiseks.

Tutvunud menetluskulude nimekirjaga ja kohtumenetluses esitatud dokumentide mahu ja
sisuga, leiab ringkonnakohus, et menetluskulud puudutatud isiku poolt taotletud mahus on
eeltoodust tulenevalt vajalikud ja põhjendatud osaliselt. Kogumis on puudutatud isiku
põhjendatud kulud õigusabile maakohtu ja ringkonnakohtu menetluses 5,5 h (1,5+0,5+2+1,5).
Kuna puudutatud isikut on esindanud nii advokaat kui vandeadvokaat, vastab nende õigusabi
tunnihind 127 eurot ilma k/m-ta asja keerukusele ning ei ole ülemäära kõrge. Seega on
põhjendatud ja vajalik mõista avaldajalt puudutatud isiku maakohtu ja apellatsioonimenetluse



                                                                                              5
kulude hüvitiseks välja esialgse õiguskaitse taotluse esitamisel tasutud riigilõiv, määruskaebuse
esitamisel tasutud riigilõiv ja õigusabikulu kokku 798 eurot 50 senti (50+50+127x5,5).

Arvestades eeltoodut on puudutatud isiku põhjendatud ja vajalikud menetluskulud maakohtu
ning ringkonnakohtu menetluses 798 eurot 50 senti. Vastavalt puudutatud isiku taotlusele tuleb
TsMS § 177 lg 4 alusel avaldajalt puudutatud isiku kasuks välja mõista ka viivis hüvitamisele
kuuluvatelt menetluskuludelt alates menetluskulude suurust kindlakstegeva lahendi
jõustumisest kuni lahendi täitmiseni VÕS § 113 lg 1 teises lauses ettenähtud määras.


/allkirjastatud digitaalselt/    /allkirjastatud digitaalselt/      /allkirjastatud digitaalselt/
Ulvi Loonurm                     Imbi Sidok-Toomsalu                  Indrek Soots




                                                                                               6

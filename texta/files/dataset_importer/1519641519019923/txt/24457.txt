                                                                              1-15-4234




                       KOHTUMÄÄRUS
Kohus                           Harju Maakohus

Määruse tegemise aeg ja koht    03.02.2016.a Tallinn, Liivalaia kohtumaja

Kohtuasja nr                    1-15-4234

Kohtunik                        Tatjana Bogdanova

Kohtuistungisekretär            Ave Mõistlik

Kohtuasi                        Vangla esitatud materjalid Urmas Tammiku tingimisi enne
                                tähtaega vangistusest vabastamiseks

Süüdimõistetu                   Urmas Tammik (ik: 36602084228; viibib Vanglas)

Kohtuistungi toimumise aeg,     27.01.2016.a Tallinn      Liivalaia   kohtumaja,   avalik
                                kaugkohtuistung
koht

RESOLUTSIOON

1. Vabastada Urmas Tammik karistuse kandmisest tingimisi enne tähtaega katseajaga 6
(kuus) kuud kohtumääruse jõustumisest ning määrata ta selleks tähtajaks Vangla Pärnu
kriminaalhooldusosakonna      Pärnu        esinduse juhataja      poolt    määratud
kriminaalhooldusametniku järelevalve alla.

2. KarS § 76 lg 5 alusel allutada Urmas Tammik katseaja lõpuni KarS §-s 75 sätestatud
käitumiskontrollile ning kohustada teda järgima KarS § 75 lg 1 p 1 -6 sätestatud
kontrollnõudeid:
   1) elama kohtu määratud alalises elukohas –XXX
   2) ilmuma kriminaalhooldaja määratud ajavahemike järel kriminaalhooldusosakonda
      registreerimisele;
   3) alluma kriminaalhooldaja kontrollile oma elukohas ning esitama talle andmeid oma
      kohustuste täitmise ja elatusvahendite kohta;
   4) saama kriminaalhooldusametnikult eelneva loa elukohast lahkumiseks Eesti
      territooriumi piires kauemaks kui viieteistkümneks päevaks;
   5) saama kriminaalhooldusametnikult eelneva loa elu-, töö- või õppimiskoha
      vahetamiseks;
   6) saama kriminaalhooldusametnikult eelneva loa Eesti territooriumilt lahkumiseks ja
      väljaspool Eesti territooriumi viibimiseks.

3. Kohaldada Urmas Tammiku suhtes käitumiskontrolli ajal vastavalt KarS § 75 lg 2, 4
järgmised kohustused:
                                              2
1) pöörduda vanglast vabanemisel 1 (ühe) kuu jooksul psühhiaatri poole ja läbida
alkoholismivastane ravikuur, esitades kriminaalhooldajale sellekohase tõendi;
2) mitte tarvitada alkoholi;
3) mitte omada või tarvitada narkootilisi või psühhotroopseid aineid;
4) asuda tööle või võtta end Töötukassas arvele 2 (kahe) nädala jooksul peale vanglast
vabanemist;
5) mitte suhelda talle teadaolevalt kriminaalkorras karistatud isikutega
kriminaalhooldajalt eelnevalt luba saamata, v.a lähisugulased;
6) osaleda kriminaalhooldaja määratud sotsiaalprogrammis.

4. Urmas Tammikule määratud katseaja ja käitumiskontrolli kulgemist arvestada alates
kohtumääruse jõustumisest.

5. Urmas Tammik vabastada määruse jõustumisel.

Määrus saata teadmiseks Vanglale, prokurörile, Vangla Pärnu kriminaalhooldusosakonna Pärnu
esindusele ja Urmas Tammikule.

Kohtumääruse jõustumisel      teavitada   Urmas    Tammiku     ennetähtaegsest   vabanemisest
Maanteeametit.

Edasikaebamise kord

Määrusele saab esitada 15 päeva jooksul määruskaebuse Harju Maakohtule.

Asjaolud ja kohtumääruse põhjendused

Vangla esitas 17.12.2015.a Harju Maakohtule kinnipeetava Urmas Tammiku kohta koostatud
materjalid tingimisi enne tähtaega vangistusest vabastamiseks.

Urmas Tammik on süüdi tunnistatud Pärnu Maakohtu 25.05.2015.a otsusega KarS § 424 järgi
ja mõisteti KarS § 68 lg 1, § 74 lg 5 ja § 65 lg 2 alusel karistuseks 10 kuud ja 28 päeva
vangistust. KarS § 50 lg 1 p 1 alusel kohaldati Urmas Tammikule lisakaristusena mootorsõiduki
juhtimisõiguse äravõtmist 1 (üheks) aastaks. KarS § 55 lg 1 alusel kohaldati lisakaristust kogu
põhikaristuse kandmise ajale, lisaks veel kohtu poolt määratud tähtajale.

Karistuse kandmise algus oli 29.06.2015.a ja lõpp on 27.05.2016.a.

Urmas Tammiku kohta kinnipidamisasutuses koostatud iseloomustusest nähtub, et
kinnipeetavat on kriminaalkorras karistatud viiel korral auto joobes juhtimise eest, millest
kehtivaid karistusi on 2. Vanglas viibib teist korda. Vangistuse ajal osales
Liiklusohutuseprogrammis, kehtivad distsiplinaarkaristused puuduvad. Vangla toetab
kinnipeetava tingimisi ennetähtaegset vabastamist.

Urmas Tammiku kohta kriminaalhoolduses koostatud arvamusest nähtub, et kinnipeetava
ema ja poja suhted on lähedased. Kinnipeetava ema on valmis andma pojale nii materiaalset kui
moraalset abi. Võimalikul ennetähtaegsel vabanemisel asub Urmas Tammik elama aadressil
XXX, kuhu omab sissekirjutust. Kinnistu omanik on kinnipeetava ema. Kinnistul asub kaks
elumaja, millest uuemat koos kõrvalhoonetega kutsutakse XXX ja seal on Urmas Tammik
elanud viimased 15 aastat. XXX talu on registritesse kandmata. Vabanemisel plaanib ta töötada
FIE na kodus.
                                               3
Urmas Tammik taotleb kohtult tingimisi ennetähtaegset vanglast vabastamist.

Abiprokurör Silja Seeder esitas kirjaliku seisukoha, mille kohaselt prokurör toetab Urmas
Tammiku tingimisi ennetähtaegset vabastamist. Samas tuleb arvestada, et Urmas Tammikut on
korduvalt karistatud auto joobes juhtimise eest ja vabaduses ta kuritarvitas alkoholi. Kuid
karistuse kandmise ajal on ta osalenud liiklusohutuse programmis ja töötanud. Vabaduses on
olemas lähedaste – ema ja sõbratari – toetus. Vangistuses viibimise ajal on ta käitunud
korrektselt. Leiab, et on otstarbekas määrata kuue kuuline katseaeg ning kriminaalhooldaja ja
Vangla poolt taotletud lisakohustuste määramine on põhjendatud.

Kohus, tutvunud esitatud materjalide ja prokuröri kirjaliku seisukohaga ning ära kuulanud Urmas
Tammiku arvamuse, leiab, et Urmas Tammiku võib vangistusest tingimisi ennetähtaegselt
vabastada.

Tingimisi enne tähtaega vangistusest vabastamise otsustamisel arvestab kohus kuriteo
toimepanemise asjaolusid, süüdlase isikut, varasemat elukäiku ning käitumist karistuse kandmise
ajal, samuti tema elutingimusi ja neid tagajärgi, mida võib süüdlasele kaasa tuua tingimisi enne
tähtaega karistusest vabastamine. Seega võtab kohus taotluse läbivaatamisel arvesse kõik Urmas
Tammiku isikut iseloomustavad andmed – tema käitumist nii kuriteo toimepanemisele eelnenud
ajal, sellel ajal ning sellele järgnenud perioodil.

Kohus arvestab, et mõistetud karistusest on Urmas Tammik ära kandnud rohkem kui 7 kuud
vangistust ning tema käitumine karistust kandes on olnud korrektne, mida kinnitab
distsiplinaarkaristuste puudumine. Sellest järeldab kohus, et kinnipeetav on mõistnud
õiguskuuleka käitumise vajalikkust ning suudab kehtivatest normidest kinni pidada, neid
austada. Kohus usub, et seekordne vanglas viibimine on pannud kinnipeetava mõistma, et
toimepandud kuritegudele järgnevad tema igapäevast elu ja heaolu oluliselt piiravad tagajärjed
ning ta on enda õigusvastasest käitumisest ka vajalikud järeldused teinud. Samuti arvestab kohus
kinnipeetava kohtuistungil avaldatud tahtega pöörduda alkoholiprobleemide tõttu vastavale
ravile. Nimetatu on oluline, kuna vastavalt esitatud materjalidele on kuritegude põhiliseks
käivitajaks alkoholi liigtarvitamine ning mõtlematu/hoolimatu suhtumine oma tegude
võimalikesse tagajärgedesse. Seda, et kinnipeetav püüdleb õiguskuuleka elu poole, kinnitab ka
Liiklusohutuseprogrammi läbimine vangistuse ajal. Kohtu hinnangul aitab kinnipeetava arusaam
alkoholi kahjulikkusest ning tahe seda edaspidises elus vältida eelduslikult ära hoida ka uute
süütegude toimepanemist. Kinnipeetava ennetähtaegset vabastamist toetavad ka vangla ja
prokurör. Vangla iseloomustuse kohaselt on uue kuriteo toimepanemise tõenäosus kahe aasta
jooksul 15 %, mis ei ole kõrge näitaja. Kohtu hinnangul võimaldab kinnipeetava ennetähtaegne
vabastamine ning tema allutamine kriminaalhooldusele kohaldada tema üle käitumiskontrolli
ning seeläbi teostada järelevalvet väljaspool kinnipidamisasutust, kindlustamaks positiivseid
muutusi, andes samas kinnipeetavale võimaluse tõestada, et ta on asunud paranemise teele ning
on võimeline edaspidi järgima seaduskuulekat eluviisi, samuti hoiduma alkoholist. Kohus usub,
et tuge oma seniseid kuritegelikke hoiakuid muuta saab kinnipeetav just läbi kriminaalhoolduse.
Kriminaalhooldusseaduse § 1 lg 1 kohaselt valvatakse kriminaalhoolduse käigus
kriminaalhooldusaluse käitumise ja temale kohtu või prokuröri poolt pandud kohustuste täitmise
järele ning soodustatakse kriminaalhooldusaluse sotsiaalset kohanemist eesmärgiga mõjutada
teda hoiduma kuritegude toimepanemisest. Katseajal on võimalik hinnata kinnipeetava püüdlusi
oma elu korraldamisel, samuti kehtivate tavade ja reeglite järgimisel.

Pärast vabanemist on Urmas Tammikul olemas ka kindel elukoht ja lähedase toetus ning
kriminaalhooldusega on nõustunud ka kinnipeetav, saades aru selle vajalikkusest ja kasulikkusest
oma edasise elu korraldamisel. Samuti arvestab kohus, et esitatud materjalide kohaselt plaanib
kinnipeetav töötada FIE na kodus. Vangla on iseloomustuses välja toonud, et
                                              4
kriminaalhooldusametniku arvamuse kohaselt U. Tammikul on oma töökoda, kus saab puutööd
teha ja sellega raha teenida, U. Tammikul on piisav summa vabanemisfondis, mis kindlustab
esmase majandusliku toimetuleku peale vabanemist Kohus usub, et süüdimõistetu on nüüdseks
teinud karistusest vastavad järeldused ning tahab edaspidises elus järgida seaduskuulelikkust.
Kohus annab kinnipeetavale võimaluse näidata, et teda saab usaldada.



Tatjana Bogdanova
täitmiskohtunik
/allkirjastatud digitaalselt/

                            KOHTUMÄÄRUS

Kohus                             Tartu Ringkonnakohus
Kohtukoosseis                     Üllar Roostoja, Triin Uusen-Nacke, Kai Kullerkupp
Määruse tegemise aeg ja koht      19. august 2016. a, Tartu
Tsiviilasja number                2-12-21871
Tsiviilasi                        E.L. (endine Kört) hagi AS Salvest vastu tervisekahjustusega
                                  tekitatud varalise kahju hüvitamiseks
                                  Menetluskulude kindlaksmääramine ja väljamõistmine
Vaidlustatud kohtulahend          Tartu Maakohtu 12. aprilli 2016 määrus
Kaebuse esitaja ja kaebuse liik   E.L. määruskaebus (määruskaebus I)
                                  AS-i Salvest määruskaebus (määruskaebus II)
Kohtuistungi toimumise aeg        Kirjalik menetlus
Menetlusosalised ja nende         Määruskaebuse esitaja I (hageja): E.L. (isikukood XXXXX),
esindajad                         esindaja Mihkel Nukka
                                  Määruskaebuse esitaja II (kostja): AS Salvest (registrikood
                                  10124909), esindaja vandeadvokaat Indrek Lillo
RESOLUTSIOON                      1. Jätta Tartu Maakohtu 12. aprilli 2016. a määrus muutmata.
                                  2. Jätta E.L. ja AS-i Salvest määruskaebused rahuldamata.

Edasikaebamise kord               Menetlusosalisel on õigus esitada määruskaebus Riigikohtule 15
                                  päeva jooksul alates käesoleva määruse kättetoimetamisest.
                                  Hagita    menetluses    võib    menetlusosaline      Riigikohtus
                                  menetlustoiminguid teha ning avaldusi ja taotlusi esitada ise või
                                  advokaadi vahendusel.


                                               1
                                     Juhul, kui menetlusosaline taotleb menetlusabi, peab ta esitama
                                     tähtaja kestel määruskaebuse. Kaebuse põhjendamiseks või
                                     kaebuses esineva sellise puuduse kõrvaldamiseks, mis on seotud
                                     menetlusabi taotlemisega, annab kohus mõistliku tähtaja pärast
                                     menetlusabi taotluse lahendamist, kui nimetatud taotlus ei ole
                                     esitatud põhjendamatult või tähtaja pikendamise eesmärgil.

ASJAOLUD
1. Tartu Maakohtu 10. aprilli 2015 otsusega ja Tartu Ringkonnakohtu 16. novembri 2015 otsusega
jäeti E.L. (hageja) menetluskulud maa- ja ringkonnakohtus 80 % ulatuses AS Salvest (kostja) kanda
ja 20 % ulatuses hageja enda kanda. Kostja maa- ja ringkonnakohtus kantud menetluskulud jäeti
kostja enda kanda. Riigikohus jättis 17. veebruari 2016 määrusega kostja kassatsioonkaebuse
menetlusse võtmata. Sellega jõustusid maa- ja ringkonnakohtu otsused 17. veebruaril 2016.
2. Hageja esitatud menetluskulude nimekirja kohaselt on tema menetluskuluks lepingulise esindaja
õigusabikulud kokku 11 468 eurot ja 40 senti, sellest maakohtus 8162 eurot ja 40 senti ning
ringkonnakohtus 3306 eurot. Kuivõrd hageja füüsilise isikuna ei saa tekkinud kuludelt käibemaksu
tagasi arvestada, palus ta kostjalt menetluskulud taotletud suuruses välja mõista ühes kohustusega
tasuda menetluskuludelt viivist.
3. Kostja vastuse kohaselt tuleb hageja menetluskulusid vähendada ainuüksi põhjusel, et need
ületavad oluliselt tsiviilasja hinda. Isegi kui pidada käesolevat asja keskmisest keerukamaks, ei ole
põhjendatud menetluskulude osas hagihinna neljakordne ületamine, vaid asja keerukuse põhjal võib
tulla kaalumisele hagihinna 1,5 kordne ületamine. Hageja menetluskulude väljamõistmine kostjalt
nii suures summas on põhjendamatu ka tulenevalt hagejast tingitud menetlusprotsessi venimisest.
Kostja arvates on põhjendamatud ja ebavajalikud hageja poolt maakohtus kantud menetluskulud
1681 euro ja 50 sendi ulatuses ja ringkonnakohtus 712 euro ja 50 sendi ulatuses.
4. Hageja leidis vastuseks kostja seisukohale, et olukorras, kus kostja enda menetluskulude
nimekirja kohaselt on kostja menetluskulud kokku 16 268 eurot, küüniline väita, et hageja
menetluskulusid tuleb vähendada tsiviilasja hinnani, s.o 2563 euro ja 85 sendini. Tegemist oli
keskmisest keerukama ja mahukama tsiviilasjaga.


MAAKOHTU SEISUKOHT
5. Tartu Maakohus rahuldas 12. aprilli 2016 määrusega hageja menetluskulude kindlaksmääramise
osaliselt, määras hageja menetluskulude rahaliseks suuruseks 7048 eurot 75 senti ning mõistis AS-
lt Salvest hageja kasuks välja menetluskulude katteks 5639 eurot ja viivise alates kohtumääruse
jõustumisest kuni menetluskulude hüvitamiseni VÕS § 113 lg 1 teises lauses sätestatud määras.
Maakohtu määruse põhjenduste kohaselt ei ole õigusabikulud taotletud suuruses TsMS § 175 lg 1
mõttes põhjendatud ja vajalikud, arvestades vaidluse sisu, hageja menetlusdokumentides esitatud
õiguslikke põhjendusi ja hinnates hageja lepinguliste esindajate poolt tehtud menetlustoimingute
mahte ja sisu võrrelduna menetluskulude kindlaksmääramise avalduses märgitud ajakuluga.
Maakohus leidis, et menetluskulude hüvitamise kriteeriumiks on üksnes esindaja kulude
põhjendatus ja vajalikkus ning seejuures on menetlusosalist esindanud lepingulise esindaja kulude
ulatuse kindlaksmääramine kohtu kaalutlusotsus. Esindaja kulude põhjendatuse ja vajalikkuse
hindamise eesmärgiks on vastaspoole kaitsmine põhjendamatute ja ülemääraste kulude hüvitamise
eest.
6. Maakohus märkis, et kehtiva kohtupraktika kohaselt tuleb menetlusosalise lepingulise esindaja
kulude ja põhjendatuse hindamisel arvestada kohtuvaidluse asjaoludega, eelkõige asja keerukuse ja
                                                  2
mahuga. Maakohtu hinnangul on kutsehaigusega tekitatud kahju hüvitamise nõue tavapäraselt
õiguslikult ja tõenduslikult keskmisest keerukam. Kohtul tuli otsuse tegemisel kohaldada erinevate
õigusaktide sätteid, samuti tuli antud asjas hinnata suurel hulgal erinevaid tõendeid ja asjas toimus
kokku kuus kohtuistungit. Kohtumenetlus kestis kokku üle kolme aasta ja seitsme kuu, läbides selle
ajaga kõik kolm kohtuastet. Maakohus oli samas seisukohal, et kohtul ei ole õigusabile tehtud
kulutuste põhjendatuse ja vajalikkuse hindamisel kohustust analüüsida minutilise täpsusega iga
üksiku õigusabitoimingu põhjendatust ja vajalikkust eraldi. Õigusabikulu suurus peaks tervikuna
vastama tsiviilasja olemusele, keerukusel ja mahule, sh menetlustoimingute hulgale.
7. Käesolevas tsiviilasjas on hagejat esindanud Lembit Auväärt MTÜ-st ÕPS Tartu Ühing 4. juunist
2012 kuni 5. juulini 2013 ja Mihkel Nukka alates 5. juulist 2013 kuni 17. veebruarini 2016.
Kuivõrd hagejat kohtumenetluses esialgselt esindanud Lembit Auväärt tegutses MTÜ ÕPS Tartu
Ühing kaudu ja viidatud mittetulundusühing ei ole käibemaksukohustuslane, pidas kohus
mõistlikuks tasuks tunnihinda 70 eurot ilma käibemaksuta, kuna see ei ületa oluliselt esindamise
ajavahemikul keskmist sarnase õigusteenuse eest makstavat tasu. Esindaja Mihkel Nukka puhul
lähtub kohus samal põhjendusel tunnihinnast 95 eurot koos käibemaksuga, kuna UniLaw
Õigusbüroo OÜ on käibemaksukohustuslane ja hageja füüsilise isikuna ei saa tekkinud kuludelt
käibemaksu tagasi arvestada. Maakohtu hinnangul on esindaja Lembit Auväärti poolt hagejale
osutatud õigusabiteenuse rahaliseks suuruseks 2940 eurot ning Mihkel Nukka poolt hagejale
osutatud õigusabiteenuse rahaliseks suuruseks 4108 eurot ja 75 senti. Menetluskulude rahaline
suurus on seega 7048 eurot ja 75 senti ning menetluskulude jaotust arvestades tuleb kostjalt hageja
kasuks väljamõistmisele kuuluvaks menetluskuluks lugeda 80% ehk 5639 eurot.


MÄÄRUSKAEBUSE ESITAJA I TAOTLUSED JA PÕHJENDUSED
8. Hageja esitas määruskaebuse, milles taotles Tartu Maakohtu 12. aprilli määruse tühistamist osas,
millega kohus jättis menetluskulude taotluse 2135 euro ja 80 sendi ulatuses rahuldamata. Hageja
palub teha uue määruse, millega määrata hageja menetluskulude rahaliseks suuruseks 9718 eurot ja
50 senti ning välja mõista AS-lt Salvest hageja kasuks menetluskulud 7774 eurot ja 80 senti ning
viivis menetluskuludelt 7774 eurot ja 80 senti alates kohtumääruse jõustumisest kuni väljamõistetud
menetluskulude hüvitamise kohustuse täitmiseni VÕS § 113 lg 1 teises lauses sätestatud määras.
Määruskaebuses esitatud väidete kohaselt:
1) on hageja menetluskuluks lepingulise esindaja õigusabikulud koos käibemaksuga kokku 11 468
eurot ja 40 senti, sellest maakohtus 8162 eurot ja 40 senti ja ringkonnakohtus 3306 eurot. Hageja
kinnitab, et tal puudub õigus tekkinud kuludelt käibemaksu tagasi arvestada;
2) on maakohus ekslikult tuvastanud, et õigusabiteenuse tunnihind 95 eurot sisaldab käibemaksu.
Menetluskulude kindlaksmääramise avaldustes on hageja märkinud, et 95 euro suurusele
tunnihinnale lisandub käibemaks, seega kohustub hageja lepingulisele esindajale hüvitama
õigusabiteenuse ühe töötunni eest koos käibemaksuga 114 eurot. Maakohus on eksinud tunnihinna
määramisel, mistõttu on hagejale mõistetud menetluskulusid välja põhjendamatult vähem;
3) on Riigikohtu praktikas korduvalt põhjendatud ja vajalikuks peetud lepingulise esindaja tunnitasu
120 eurot koos käibemaksuga (vt nt RKTKm 3-2-1-92-13) ja tunnitasu 120 eurot ilma käibemaksuta
(vt nt 3-2-1-93-13), seega jääb hageja esindaja tunnitasu kohtupraktikas aktsepteeritud tunnihindade
piiridesse;
4) on maakohus ebaõigesti asunud seisukohale, et ajavahemikus 4. juuni 2012 kuni 5. juuli 2013
osutatud õigusabiteenuse hinnale ei tule lisada käibemaksu. Hageja on selgitanud 30. märtsi 2016
kirjas kohtule, et kokkuleppe kohaselt tekkis hagejal kohustus tasuda õigusabiteenuse eest pärast
lahendi jõustumist vastava arve alusel. UniLaw Õigusbüroo OÜ 22. veebruari 2016 arve nr 651-16-

                                                  3
v kohaselt lisandub selles ajavahemikus osutatud õigusabiteenuse hinnale käibemaks, seega on
hagejal tekkinud kohustus tasuda arve käibemaksu osa, ilma et tal oleks õigus käibemaksu tagasi
arvestada;
5) tuleb eeltoodust tulenevalt lugeda hageja esindajate tunnihinnaks 114 eurot (koos käibemaksuga).
Kuna maakohus luges põhjendatuks maa- ja ringkonnakohtus tekkinud hageja esindaja ajakuluks
85,25 tundi ja vastavalt ringkonnakohtu otsusele jäid 20 % hageja menetluskuludest tema enda
kanda, tuleb kostjal hüvitada hageja menetluskuludest 80 %, s.o 7774 eurot ja 80 senti (85,25 × 06
× 1,2 × 80 %/100). Maakohus on seega põhjendamatult jätnud kostjalt välja mõistmata hagejal
tekkinud menetluskuludest 2135 eurot ja 80 senti.


VASTUSTAJA I SEISUKOHAD JA VASTUVÄITED
9. Kostja vaidles määruskaebusele vastu ja taotles selle rahuldamata jätmist. Vastuväidete kohaselt:
1) on maakohus määruse punktis 9 eksinud ainult sõnastuses, kuid tegelikult käibemaksu õigesti
arvutanud;
2) isegi kui eeldada hageja väidete õigsust seoses käibemaksu arvutamisega, oleks käibemaksu
valesti arvutatud kõige rohkem 657 euro ja 40 sendi ulatuses ja seda Mihkel Nukka tunnitasu
arvestamisel. Tunnitasuga 114 eurot tunnis (koos käibemaksuga) oleks 43,25 tunni puhul
õigusteenusele kuluv summa kokku 4930 eurot ja 50 senti. Sellest omakorda mõistetakse kostjalt
välja ainult 80 %, järelikult on käibemaksu jäetud kõige rohkem arvestamata 657 euro ja 40 sendi
ulatuses;
3) on maakohus õigesti tuvastanud, et hagejat kohtumenetluses esialgselt esindanud esindaja Lembit
Auväärt tegutses MTÜ ÕPS Tartu Ühing kaudu ja viidatud mittetulundusühing ei ole
käibemaksukohustuslane;
4) ei mõjuta hageja ja tema esindaja omavaheline kokkulepe käibemaksu osas kostjalt hageja kantud
menetluskulude väljamõistmist. Menetlusosalistele peavad teise menetlusosalise menetluskulud
olema ettenähtavad. Hageja teine esindaja Mihkel Nukka ei saa esitada arvet eelmise esindaja tehtud
töö eest ja lisada sinna käibemaksu. Hageja teine esindaja ei ole menetluses tööd teinud kuni
5. juulini 2013, seega ei ole perioodil 4. juuni 2012 kuni 5. juuli 2013 õigust arvestada käibemaksu;
5) ei ole hagejal õigust nõuda kostjalt nii suures ulatuses menetluskulude väljamõistmist, kuna
hageja menetluskulud ületavad oluliselt hagihinda;
6) peab menetluskulude ettenähtavuse põhimõttest tulenevalt menetluskulude rahalise suuruse
kindlaksmääramisel arvestama ka kostja õiguspärase ootusega Vabariigi Valitsuse määruse nr 137
menetluse lõpuni kehtimise osas ja sellest tulenevalt ei saa kostjalt hageja kasuks välja mõista
menetluskulusid suuremas summas kui 1280 eurot.


MÄÄRUSKAEBUSE ESITAJA II TAOTLUSED JA PÕHJENDUSED
10. Kostja esitas määruskaebuse, milles taotles Tartu Maakohtu 12. aprilli 2016 määruse osalist
tühistamist ja uue määruse tegemist, milles kohus määrab hageja menetluskulude rahaliseks
suuruseks kõige rohkem 1600 eurot ja mõistab kostjalt hageja kasuks välja 1280 eurot.
Alternatiivselt taotles kostja uue määruse tegemist, milles kohus mõistab vastavalt käesoleva
tsiviilasja hagihinnale kostjalt hageja kasuks välja kostja menetluskulud kõige rohkem 2563 euro ja
85 sendi ulatuses.
Määruskaebuses esitatud väidete kohaselt:


                                                  4
1) on maakohus määranud hageja menetluskulude rahaliseks suuruseks ebamõistlikult suure summa,
kuna hageja menetluskulud ületavad oluliselt hagihinda. Riigikohus on varasemas õigusmõistmises
leidnud, et rahaliste nõuete puhul ei tohiks väljamõistetava menetluskulu suurus ületada tsiviilasja
hinda (vt ka Riigikohtu tsiviilkolleegiumi määrus nr 3-2-1-4-15, p 14);
2) peab poolele olema menetluskulude suurus ettenähtav. Kohtumenetluses peab olema
menetluskulude rahalise suuruse kindlaksmääramisel mingi selge piir, milleks on Riigikohus
määranud tsiviilasja hinna. Isegi selle piiri ulatuses peab menetluskulude põhjendatust ja vajalikkust
tõendama;
3) rõhutab kostja, et menetlus kestis oluliselt kauem hagejast tulenevatel põhjustel, mistõttu on
põhjendamatu hageja menetluskulude väljamõistmine kostjalt nii suures summas. Kohus juhtis
menetluse käigus korduvalt hageja tähelepanu sellele, et hageja on esitanud kohtule
menetlusdokumente kohtu määratud tähtaega rikkudes ning kohus on seetõttu pidanud määratud
kohtuistungid edasi lükkama. Kohus on rõhutanud, et esindaja ei suuda menetlustähtaegadest kinni
pidada. Menetluse venimine seisnes samuti selles, et hageja esindaja jättis kohtuistungiteks ette
valmistamata, mistõttu lükati korduvalt kohtuistungeid edasi;
4) peab menetluskulude ettenähtavuse põhimõttest tulenevalt arvestama ka kostja õiguspärase
ootusega Vabariigi Valitsuse määruse nr 137 menetluse lõpuni kehtimise osas. Vabariigi Valitsuse
määrus nr 137 tunnistati Riigikohtu otsusega kehtetuks formaalsete, mitte sisuliste puuduste tõttu,
seega tuleks menetluskulude kindlaksmääramisel endiselt arvestada samas suurusjärgus
piirmääradega. Seda kinnitab ka ringkonnakohtu praktika, mille kohaselt on õige lähtuda lepingulise
esindaja menetluskulude väljamõistmisel hagi esitamise ajal kehtinud regulatsioonist. Nii hageja kui
kostja arvestasid nende menetluskulude hüvitamise piirmääradega, mis olid kehtestatud hagi
esitamise ajal ning väljakujunenud kohtupraktikaga (vt ka Tallinna Ringkonnakohtu määrus nr 2-
12-41487). Ringkonnakohus on ka rõhutanud, et vastavat piirmäära tuleb arvestada menetluskulude
rahalist suurust kindlaks määrates, mitte vastaspoolelt väljamõistetavat summat määrates (vt ka
Tallinna Ringkonnakohtu määrus nr 2-12-41487, lk 5-6). Sellest tulenevalt ei saa kostjalt hageja
kasuks välja mõista menetluskulusid suuremas summas kui 1280 eurot (80% piirmäärast, s.o 1600
eurost).


VASTUSTAJA II SEISUKOHAD JA VASTUVÄITED
11. Hageja vaidles kostja määruskaebusele vastu ja taotles selle rahuldamata jätmist. Vastuväidete
kohaselt:
1) on kostja ekslikult tuginenud määruskaebuses TsMS § 175 lg-le 4 ja Vabariigi Valitsuse
4. septembri määrusele nr 137, kuna need on Riigikohtu üldkogu otsusega nr 3-2-1-153-13
tunnistatud põhiseadusvastaseks. Riigikohus on korduvalt rõhutanud, et tulenevalt kõnealuste
õigusnormide vastuolust põhiseadusega on need normid kehtetud tagasiulatuvalt (vt nt Riigikohtu
lahendid 3-2-1-138-14, 3-2-2-2-15);
2) on ekslik kostja seisukoht, mille kohaselt ei tohi kohus määrata menetluskulusid kindlaks
tsiviilasja hinnast suuremas ulatuses (vt ka Riigikohtu 1. detsembri 2014 määrus nr 3-2-1-125-14);
3) on vastuoluline kostja seisukoht, et ühele poolele kahjuliku lahendi korral ei määra kohus teise
poole menetluskulude suuruseks rohkem kui 1600 eurot. Kostja esitas menetluskulude nimekirja,
mille kohaselt on kostjal tekkinud menetluskulude suuruseks 16 268 eurot. Ei ole eluliselt usutav, et
kostja eeldas, et tema jaoks soodsa lahendi korral hüvitatakse kostja menetluskuludest marginaalne
osa. Praegusel juhul riivaks olulisel määral menetlusosaliste põhiõigusi olukord, kus temale
tekitatud kulutustest hüvitatakse üksnes tühine osa pelgalt seetõttu, et keeruka ja mahuka tsiviilasja
hind oli madal;

                                                   5
4) ei ole kostja viide Riigikohtu lahendile nr 3-2-1-4-15 asjakohane, kuna praeguse kohtuasja
sisuline vaidlus ei ole isegi ligilähedaselt antud lahendiga võrreldav;
5) on maakohus vaidlustatavas määruses põhjendatult arvesse võtnud, et materjalid asusid maakohtu
poolt otsuse tegemisel neljas köites ja õigesti on maakohus viidanud ka sellele, et asja lahendamiseks
tuli kohaldada hulgaliselt erinevaid õigusakte, kuna hageja töötamise periood ulatus kostja juures
1978. aastasse. Muu hulgas tuli arvestada õigusnormidega, mis ei ole leitavad Riigi Teatajast. Kostja
taotlusel on toimikusse esitatud mahukad meditsiinilised dokumendid. Kohtuasi kestis üle kolme
aasta ja seitsme kuu. Tervisekahjustusega (eriti kutsehaigusega) tekitatud kahju hüvitamise asjad on
õiguslikust küljest keskmisest keerukamad. Eeltoodule tuginedes on maakohtu määrus kostja poolt
vaidlustatud osas põhjendatud ning õiguspärane;
6) on kostja vastuväited hageja menetluskulude põhjendatuse kohta arvestades asjaolu, et poolte
esindajate menetlustoimingute maht oli maa- ja ringkonnakohtus enam-vähem samasugune ning
hageja esindajal on kulunud kokkuvõttes menetlustoimingutele 15,25 tundi vähem aega kui kostja
esindajal, alusetud ja otsitud.


RINGKONNAKOHTU SEISUKOHT JA PÕHJENDUSED
12. Ringkonnakohus leiab, et maakohtu määrus tuleb jätta muutmata ja mõlemad määruskaebused
rahuldamata. Maakohtu määrus on seaduslik ja põhjendatud. Ringkonnakohus nõustub maakohtu
määruse põhjendustega ega korda neid kõiki TsMS § 659 ja § 654 lg 6 alusel.

I. Hageja määruskaebus
13. Esmalt vajab käsitlemist küsimus, kas ajavahemikul 04.06.2012 kuni 05.07.2013 osutatud
õigusabiteenuse maksumusele on põhjendatud lisada käibemaks või mitte. Asjas ei ole vaidlust, et
nimetatud perioodil oli hageja esindajaks L. Auväärt MTÜ-st ÕPS Tartu Ühing ning nimetatud
õigusteenuse osutaja ei olnud käibemaksukohustuslane. Alates 05.07.2013. a oli hageja
lepinguliseks esindajaks aga M. Nukka, kes tegutses OÜ UniLaw kaudu ning kõnealune äriühing on
käibemaksukohustuslane.
Oma 30.03.2016. a kirjas on esindaja selgitanud, et kokkuleppel nii varasema kui hilisema
esindajaga pidi hageja tasuma talle osutatud õigusabiteenuse eest alles menetluse lõppemisel (mh
tekkis hagejal võimalus tasuda õigusabiteenuse eest temale väljamõistetud hüvitise arvel). Esindaja
vahetumise ajaks ei olnud õigusabiteenustasu nõue seega muutunud sissenõutavaks. Varasem
esindaja (MTÜ ÕPS Tartu Ühing) on loovutanud uuele esindajale (UniLaw Õigusbüroo OÜ-le) mh
kõik teenustasu nõuded E.L. vastu. Samas on hageja esindaja selgitanud ka seda, et UniLaw
Õigusbüroo võttis MTÜ ÕPS Tartu Ühinguga sõlmitud lepingu üle.
14. Ringkonnakohus leiab, et arvestada tuleb käibemaksu olemust ja eesmärki, milleks on
maksustada kaupade ja teenuste tarbimine. Käibemaksu riigile tasumise kohustus tekib ettevõtjal
(teenuse osutajal). Käibemaksukohustus tekib riigi ees vaid juhul, kui teenust on osutanud
käibemaksukohustuslasest isik (Käibemaksuseaduse § 3 lg 1).
Käibemaksuseaduse (KMS) § 11 lg 1 kohaselt tuleb käivet või soetust (kui käibemaksu arvestab
ostja) deklareerida varaseima hetke põhimõttel. Nimetatud sätte kohaselt loetakse käive tekkinuks
või teenus saaduks päeval, mil esimesena tehti üks alljärgnevaist toiminguist: 1) kauba ostjale
lähetamine või kättesaadavaks tegemine või teenuse osutamine; 2) kauba või teenuse eest osalise
või täieliku makse laekumine, teenuse saamisel osaline või täielik maksmine […]. Käesoleval juhul
on hageja esindaja selgitanud, et käsunduslepingu poolte vahelisel kokkuleppel pidi esindataval
(hagejal) tekkima kohustus õigusabiteenuse eest tasuda alles pärast kohtumenetluse lõppemist.
Seega tuleb käive KMS tähenduses lugeda tekkinuks teenuse osutamisega. Kuna hagejale

                                                   6
ajavahemikul 04.06.2012 kuni 05.07.2013 õigusteenust osutanud isik (L. Auväärt, kes tegutses
MTÜ ÕPS Tartu Ühing kaudu) ei olnud käibemaksukohustuslane, siis ei tekkinud teenuse osutamise
aja hetkel ringkonnakohtu arvates ka maksustatavat käivet, mille eest tulnuks riigile tasuda
käibemaksu ja mille endale hüvitamist saaks hageja nõuda vastaspoolelt.
Asjaolu, et UniLaw Õigusbüroo OÜ on oma 22.02.2016. a arve nr 651-16-v kohaselt lisanud
eelmainitud ajavahemikus osutatud õigusabiteenuse hinnale käibemaksu, ei tähenda seda, et
käibemaksu nõudmiseks esineks tegelikkuses õiguslik alus ning et kostjal tuleks vastav summa
hagejale tasuda.
15. Ringkonnakohus leiab, et maakohus on põhjendatult arvestanud Lembit Auväärti poolt osutatud
õigusabiteenuse tunnihinnaks 70 eurot, kusjuures sellele summale ei lisandu käibemaksu. Maakohus
on seejuures põhjendanud, et 70-eurone tunnitasu ei ületa ajavahemikul 04.06.2012 kuni 05.07.2013
oluliselt keskmist sarnase õigusteenuse eest makstavat tasu. Ringkonnakohus peab vajalikuks
märkida, et Riigikohus on oma lahendites andnud hinnanguid eelkõige vandeadvokaadist
lepingulise esindaja puhul mõistlikuks peetava töötunnitasu suurusele. Seevastu vandeadvokaadi
kvalifikatsiooni mitteomava esindaja puhul jääb kohane tasu eelduslikult madalamaks. Maakohus
ei ole õigusabikulude vajalikkuse ja põhjendatuse hindamisel ületanud diskretsiooni piire.
16. Ringkonnakohus on seisukohal, et maakohtule puudub alus heita ette eksimist hageja
menetluskulu nimekirjas esitatud andmete käsitlemisel. Maakohtu määruse põhjendustest nähtuvalt
luges maakohus Mihkel Nukka poolt osutatud õigusabiteenuse puhul töötunni tasu suuruseks 95
eurot, mis kohtu arvestuse kohaselt sisaldas juba ka käibemaksu.
Hageja poolt 20.03.2015. a esitatud menetluskulude nimekirja (IV kd tl 92-98) alusel ei olnud
mõistlikult arusaadav, et avalduses esitatud töötunni hind (95 eurot) ei sisaldanud hageja seisukohalt
veel käibemaksu. Esitatud tabelis on töötunni hind näidatud kindla suurusena (95 eurot) ning taotlus
menetluskulude katteks hüvitise väljamõistmiseks on esitatud juba käibemaksu sisaldavana
(summas kokku 8162,40 eurot). Ringkonnakohus on seisukohal, et sellisel kujul esitatud
kulunimekirja põhjal ei pidanud maakohtul tekkima arusaama, et tunnitasu määr 95 eurot ei
sisaldanud käibemaksu.
17. Hageja on üksnes tunnitasu määra suuruse põhjendamisel möödaminnes märkinud, et kuna
Riigikohus on lugenud kohaseks õigusteenustasu suurust 120 eurot / tund, siis on ka hageja
lepingulise esindaja tunnitasu 95 eurot (+ km) mõistliku suurusega. Ringkonnakohus leiab, et ka
nimetatud põgusast viitest ei olnud välja loetav hageja taotlus, et tunnitasu määrale 95 eurot tuleks
juurde arvestada veel käibemaks ning koos sellega moodustanuks tunnitasu suurus 114 eurot. Hageja
kannab kohtule esitatavate taotluste täpsuse ja selguse osas riisikot ning ringkonnakohtul puudub
alus tuvastada tagantjärele, et tegelikult tulnuks õigusteenuse tasule arvestada lisaks käibemaks.
Ringkonnakohus jääb seisukohale, et kuna Riigikohus on lugenud 120 eurot (nii koos käibemaksuga
kui ilma selleta) kohaseks tasuks vandeadvokaadi kvalifikatsiooni omava esindaja puhul, siis saab
95 euro suurust tunnitasu lugeda käesoleval juhul mõistlikuks ja põhjendatud tasuks ka ilma, et
sellele peaks lisanduma käibemaks.
Eeltoodust tulenevalt jätab ringkonnakohus hageja esitatud määruskaebuse rahuldamata.

II. Kostja määruskaebus
18. Ringkonnakohtu arvates on põhjendamatu ja tuleb jätta rahuldamata ka kostja esitatud
määruskaebus.
Asjaolu, et hageja menetluskulud (õigusabikulud) ületavad käesoleval juhul oluliselt hagihinda, ei
saa omada määravat tähendust. Tervisekahjustusega tekitatud varalise kahju hüvitamise
(kutsehaiguse) vaidluses ei ole hagihind TsMS § 122 lg 2 mõttes samastatav asjas taotletu hüve

                                                   7
hariliku väärtusega. TsMS § 129 lg 2 on kõnealust tüüpi vaidluste puhul hagihinna määramiseks
erisätteks ning selle kohaselt loetakse hagihinnaks nõutavate perioodiliste maksete kogusummat
maksimaalselt 9 kuu ulatuses (käesoleval juhul 2563,85 eurot). See ei väljenda aga adekvaatselt
hagejale väljamõistetud tegeliku hüvitise suurust. Käesoleval juhul on kostjalt hageja kasuks välja
mõistetud hüvitis ajavahemiku eest 01.12.2011.a kuni 28.02.2015.a ühekordse maksena 6717,50
eurot ja sellele järgnevalt alates 01.03.2015.a igakuiselt 306,22 eurot. Ringkonnakohus leiab, et
eeltoodut arvestades ei ole alust piirata hagejale hüvitatavate õigusabikulude suurust üksnes erisätte
alusel määratava hagihinna suurusega, nagu seda on soovinud kostja.
19. Ringkonnakohus nõustub ka maakohtu seisukohaga, et käesolevas asjas oli tegemist keskmisest
keerukama ja mahukama tsiviilasjaga, millega on põhjendatud hagejale õigusabi osutamise vajadus
kokku 85,25 tunni ulatuses (tunnihinnaga vastavalt 70 ja 95 eurot). Maakohus on vaidlustatavas
määruses põhjendatult arvesse võtnud tsiviilasja materjalide mahukust (maakohtu otsuse tegemise
aja seisuga 4 köidet) ning asja lahendamiseks tuli kohaldada hulgaliselt erinevaid õigusakte, kuna
hageja töötamise periood ulatus kostja juures 1978. aastasse. Muu hulgas tuli arvestada
õigusnormidega, mis ei ole leitavad Riigi Teatajast. Kostja taotlusel lisati toimikusse mahukad
meditsiinilised dokumendid. Kohtuasi kestis üle kolme ja poole aasta.
Eeltoodule tuginedes on maakohtu määrus kostja poolt vaidlustatud osas põhjendatud ning
õiguspärane. Maakohtu poolt hageja menetluskulude rahaline suurus 7048,75 eurot (millest kostjal
tuleb hüvitada 80 %) on mõistlikus proportsioonis kohtuvaidlusest hagejale tulenenud hüve
väärtusega.
20. Ringkonnakohus ei nõustu kostja etteheidetega, justkui tekkinuks tal käesolevas asjas
õiguspärane ootus, et hagi rahuldamise korral ei ületa temalt hageja kasuks väljamõistetavate
menetluskulude summa hagihinda. Põhjendatud on hageja viide asjaolule, et kostja enda esitatud
menetluskulude nimekirja kohaselt kandis kostja ise menetluskulusid 16 268 euro ulatuses ning ei
ole eluliselt usutav, et kostja oleks hagi rahuldamata jätmise korral leppinud sellest ca 6 korda
väiksema hüvitisega. Pigem annab kostja poolt õigusabile tehtud kulutuste suurus alust arvata, et
kostja ei pidanud hagihinda menetluskulude hüvitamise ülempiiriks ning ka hageja kantavate
õigusabikulude suurusjärk oli talle ettenähtav.
Maakohtu määruse muutmise ega hagejale hüvitatavate menetluskulude vähendamise aluseks ei ole
ka kostja väited selle kohta, et hagejast tulenevad põhjused tõid kaasa menetluse venimise.
Etteheited hageja esindajale selle kohta, et esindaja ei suutnud järgida menetlusdokumentide
esitamisel kohtu poolt määratud tähtaegu, valmistuda kohtuistungiteks ega esitada kohtule
omapoolseid seisukohti, pärinevad esindaja vahetumise eelsest ajast ning uue esindaja menetlusse
astumisega need probleemid lahenesid. Ringkonnakohus leiab, et maakohus on menetluskulude
rahalise suuruse kindlaksmääramisel arvestanud muuhulgas ka menetluse kestust ja kummagi poole
esindajate käitumist kohtuga suhtlemisel ning puudub alus heita maakohtule ette diskretsioonipiiride
ületamist.
21. TsMS § 178 lg 4 kohaselt ei hüvitata menetluskulude kindlaksmääramise vaidlustamisel
tekkinud kulusid.




  /allkirjastatud digitaalselt/    /allkirjastatud digitaalselt/   /allkirjastatud digitaalselt/
       Üllar Roostoja                 Triin Uusen-Nacke                 Kai Kullerkupp




                                                    8

                           KOHTUOTSUS
                                  Eesti Vabariigi nimel

Kohus                                 Tallinna Ringkonnakohus

Kohtukoosseis                         Eesistuja Iko Nõmm, liikmed Reet Allikvere ja Margo
                                      Klaar

Otsuse tegemise aeg ja koht           30. november 2016. a, Tallinn

Tsiviilasja number                    2-15-12460

Tsiviilasi                            RP hagi Tallinna linna (Tallinna Ettevõtlusameti
                                      hallatava asutuse Tallinna Turud kaudu) vastu
                                      töölepingu ülesütlemise tühisuse tuvastamiseks,
                                      töölepingu lõpetamiseks ja hüvitise saamiseks

Vaidlustatud kohtulahend              Harju Maakohtu 26. veebruari 2016. a otsus

Tsiviilasja hind                      3048,72 eurot
apellatsioonimenetluses

Kaebuse esitaja ja kaebuse liik       RP apellatsioonkaebus

Menetlusosalised      ja      nende Hageja: RP (isikukood XXXXXXXXXXX)
esindajad
                                      Kostja: Tallinna linn (Tallinna Ettevõtlusameti hallatava
                                      asutuse Tallinna Turud kaudu), lepinguline esindaja
                                      Tiia-Liis Jürgenson

Menetluse liik                        Kirjalik menetlus

RESOLUTSIOON:
  1. Jätta Harju Maakohtu 26. veebruari 2016. a otsus muutmata ja
     apellatsioonkaebus rahuldamata.
  2. Jätta rahuldamata RP 28. märtsi 2016. a, 3. mai 2016. a ja 20. mai 2016. a
     taotlused apellatsiooniastmes esitatud tõendite vastuvõtmiseks.

Menetluskulude jaotus
Jätta apellatsiooniastme menetluskulud hageja kanda.

Edasikaebamise kord
Otsuse peale võib esitada kassatsioonkaebuse Riigikohtule 30 päeva jooksul otsuse
kassaatorile kättetoimetamisest, kuid mitte pärast viie kuu möödumist otsuse avalikult
teatavaks tegemisest.
Hagimenetluses Riigikohtus võib menetlusosaline menetlustoiminguid teha ning avaldusi ja
taotlusi esitada üksnes vandeadvokaadi vahendusel.
Juhul kui menetlusosaline taotleb menetlusabi, peab ta esitama tähtaja kestel
kassatsioonkaebuse. Kaebuse põhjendamiseks või riigilõivu tasumiseks või kaebuses esineva
sellise puuduse kõrvaldamiseks, mis on seotud menetlusabi taotlemisega, annab kohus
mõistliku tähtaja pärast menetlusabi taotluse lahendamist, kui nimetatud taotlus ei ole esitatud
põhjendamatult või tähtaja pikendamise eesmärgil.

Hagiavalduse asjaolud ja hageja nõue
  1. RP (hageja, töötaja) esitas Põhja Inspektsiooni Töövaidluskomisjonile (TVK) avalduse
      Tallinna linna (Tallinna Ettevõtlusameti hallatava asutuse Tallinna Turud kaudu,
      kostja, tööandja) vastu töövaidluses. TVK lahendas avalduse 20. juuli 2015. a
      otsusega töövaidlusasjas nr 4-1/1236 ja jättis selle rahuldamata.
  2. Hageja TVK otsusega ei nõustunud ja esitas 23. augustil 2015. a Harju Maakohtule
      hagiavalduse. Hageja nõudis töölepingu kostjapoolse ülesütlemise tühisuse
      tuvastamist, töölepingu lõpetamist alates 27. maist 2015. a ja hüvitise 3048,72 eurot
      maksmist.
  3. Hagiavalduse kohaselt sõlmisid pooled 2. veebruaril 2015. a töölepingu, mille alusel
      hageja töötas kostja juures Tallinna Turgude haldusspetsialistina perioodil 2. veebruar
      2015. a kuni 26. mai 2015. a. Tallinna Turgude direktor teatas 11. mail 2015. a
      hagejale töölepingu lõpetamisest katseaja eesmärgi mittetäitmise tõttu alates 26. maist
      2015. a. Kostja etteheited hagejale ja tema tööle ei olnud põhjendatud, mistõttu hageja
      arvates ütles kostja töölepingu katseajal üles alusetult. Hageja rõhutas, et tööandja ei
      varustanud teda töö tegemiseks vajaliku teabega ja Tallinna linna õigusaktidega kursis
      olemine ei saa olla eelduseks turuhaldurina tööle asumisel. Ametijuhend on vastuolus
      seadusega ja selle asemel tuleb lähtuda seaduse sätetest.
  4. Hageja ühe kuu keskmine netotöötasu oli 1016,24 eurot, millest lähtudes nõudis
      hageja kolme kuu tasule vastava hüvitise maksmist töölepingu ebaseadusliku
      lõpetamise eest.

Kostja vastuväited
   5. Kostja vaidles hagile vastu. Kostja väitis, et töölepingus kokkulepitud töökohustusteks
       oli turgude halduse ja haldusega seotud tööde juhtimine ja korraldamine, analüüsimine
       ja asutuse haldussuutlikkuse kavandamine põhimääruses ettenähtud ülesannete
       tagamiseks, samuti pidi hageja korraldama bilansis oleva vara haldamist, kasutamist ja
       käsutamist, juhtima haldusalast finantsmajanduslikku tegevust ning ta kandis asutuse
       tegevuse seaduslikkuse ja otstarbekuse eest vastutust – nende kohustuste täitmise
       tulemust hindas kostja katseajal ja andis hageja töö tulemustele tervikuna negatiivse
       hinnangu. Hagejalt oodati tema tööks vajalike õigusaktide tundmist, organiseerimis- ja
       koordineerimisoskust, algatusvõimet, koostöövalmidust, analüüsi- ja sünteesivõimet,
       iseseisvalt töötamise võimet, kohusetunnet, tasakaalukust, otsustus- ja vastutusvõimet
       – nende isikuomaduste hinnang katseaja lõpuks ei olnud samuti positiivne. Katseaaja
       eesmärk oli välja selgitada, kas töölepingus kokkulepitud ülesannete täitmiseks
       vajalikud töötaja oskused ja võimed vastavad tasemele, mida nõutakse töö tegemisel.
       Neljakuulise katseaja jooksul selgus, et hagejal puudusid töölepingus kokkulepitud
       tööde tegemiseks vajalikud oskused ja võimed. Peale tööülesannete otsese
       mittetäitmise ilmnes ka, et hagejal puudus ettekujutus töökoha eesmärkidest ja ta ei
       teinud endale selgeks turgude töö korraldamise alaseid õigusakte. Töölepingu
       ülesütlemisel võttis kostja arvesse ka hagejapoolsed tööülesannete ja korralduste
       mittetäitmised ning tööajast mittekinnipidamised.


                                                                                              2
Maakohtu otsus
  6. Harju Maakohus jättis 26. mai 2016. a otsusega hagi rahuldamata ja menetluskulud
      hageja kanda.
  7. Töölepingu ülesütlemise tühisuse tuvastamise nõude õiguslik alus on töölepingu
      seaduse (TLS) § 104 lg 1, mis sätestab, et seadusest tuleneva aluseta või seaduse
      nõuetele mittevastav töölepingu ülesütlemine on tühine. Ülesütlemise aluse esinemise
      peab esile tooma ja vaidluse korral tõendama pool, kes tugineb ülesütlemise
      kehtivusele, st käesoleval juhul kostja.
  8. Maakohus tuvastas, et kostja tugines töölepingu ülesütlemisel sellele, et hageja ei
      süvene valdkonda hõlmavatesse regulatsioonidesse piisavalt ja vajab seetõttu pidevat
      juhendamist ja kontrollimist; hagejal puudub ettevõtlikus ja initsiatiivikus; hagejal ei
      suju infovahetus kaastöötajaga, st ta ei anna ülevaadet oma tööpäevadel toimunud
      sündmustest ja tehtud töödest; paljud hagejale antud tööd on tegemata; tööde
      vastuvõtu aktidele ei ole hageja juurde kirjutanud kostja poolt palutud selgitusi
      (milliste tööde eest täpselt akt on koostatud, kas töö on tellitud aktis näidatud mahus
      ning teostatud vastavalt tellimusele); hageja on korduvalt lahkunud töölt varem.
  9. Kohus leidis, et kostja etteheited olid sisu poolest sellised, mida tööandja saab
      rakendada katseaja tulemuste hindamisel. Kuigi tööülesande täitmata jätmine ja töölt
      varem lahkumine võivad lisaks anda põhjust öelda tööleping üles töötaja kohustuse
      rikkumise tõttu, ei tähenda see siiski, et tööandja ei võiks töötaja rikkumiste
      sagedusega arvestada ka katseaja tulemuse hindamisel.
  10. Poolte vaidlus keskendus küsimusele, kas kostja hindas hageja teadmisi, oskuseid,
      võimeid ja isikuomadusi õigesti ning kas kriteeriumina kasutatud ametijuhend oli
      sellisena kohane.
  11. Kohus ei nõustunud hagejaga, et ametijuhendi asemel tuleks kohaldada seaduses
      ettenähtut. Ametijuhendi kehtestamisega avaldab tööandja, mida ta töötajalt ootab, ja
      sellega nõustudes kinnitab tööle asuv töötaja sisuliselt, et ta juhendis seatud
      tingimustele enda teada vastab.
  12. Kohus tõlgendas katseaega reguleerivaid õigusnorme lähtudes seadusandja soovist
      pakkuda muuhulgas tööandjale katseajal avaramaid võimalusi töötaja tööle sobivuse
      hindamiseks, st tööandja hinnang võib paratamatult jääda teataval määral
      subjektiivseks. Lisaks oli mitme etteheite puhul piisav nende tõendamine ulatuses, mis
      tervikuna juba võisid anda põhjust tööleping katseajal üles öelda.
  13. Asjakohased ei ole hageja väited Tallinna Turgude üldise töökorralduse ja direktori
      tööülesannete kohta, sest need ei seondu hageja kui töötaja katseaja tulemuste
      hindamisega. Kohus ei seadnud kahtluse alla seda, et hageja tegi töölepingu kehtivuse
      ajal kostjale tööd. Kostja etteheited ei ole otseselt suunatud hageja töökohustuste
      rikkumisele v.a töölt lahkumine.
  14. Õige oli hageja väide, et tööandja peab andma töötajale juhiseid ja korraldusi (TLS
      § 28 lg 2 p 1) ja võimaldama kohase väljaõppe, aga sellest ei järeldu tööandja
      kohustust töö tegemise iga detaili töötajale selgitada. Tööandja saab katseaja tulemusi
      hinnates arvesse võtta töötaja juhendamisele kuluvat aega ja ressurssi ning kõrvutada
      tegeliku juhendamise vajadust sellega, millest tööandja lähtus töötaja palkamisel.
  15. Lisaks nõustus kohus hagejaga selles, et kostja heitis põhjendamatult hagejale ette
      ettevõtlikkuse ja initsiatiivi puudumist. Hageja ilmutas piisavat algatust parkimise
      korraldamisel (tl 108), rottidega seotud probleemi lahendamisel (tl 109), telkide
      hankimisel (tl 116–118) ja elektrikaabli kahjustuse kõrvaldamisel (tl 121). Seega ei
      olnud etteheide ettevõtlikkuse ja initsiatiivikuse puudumise kohta põhjendatud.
  16. Kohus tuvastas poolte e-kirjavahetuse (TVK lk 32-50, 56-58, 75-76, 90-99) põhjal
      kostja etteheidete põhjendatuse kohta järgmist. Kohus lähtus peamiselt sellest teabest
      ja tagasisidest, mida hageja andis ise kostjale oma tööülesannete täitmise kohta.

                                                                                            3
       Hageja möönis veel mai algul, et ta peaks tööülesannete täitmisel vähem küsima ja ise
       rohkem teavet otsima, samuti ei olnud ta sisekorraeeskirjas märganud olulist infot ega
       omanud ülevaadet üürnikest. Veel maikuu alguseks, kui möödunud oli juba suurem
       osa 4-kuulisest katseajast, ei olnud hageja teadlik, kuidas oli korraldatud turu
       koristajate tööaeg. Aprillis tõdes hageja, et tal ei ole ülevaadet turu väravatega
       seonduvast ega turvalisuse eest vastutamise korrast. Lisaks ei märganud hageja turul
       veoks valmis pandud lehekotte. Kostja pidi hagejat juhendama, kuidas korraldada
       turul samblatõrjet, sest hageja oli otsustanud selle pikalt edasi lükata. Hageja
       eelviidatud avalduste põhjal võis kostja õigustatult lähtuda töölepingu katseajal
       ülesütlemisel alustest sellest, et hageja ei süvene valdkonda hõlmavatesse
       regulatsioonidesse piisavalt ja vajab seetõttu pidevat juhendamist ja kontrollimist.
       Kohus ei pidanud töötaja sobimatuse näitajaks siiski seda, et ta ei leidnud ise tööandja
       veebis avaldatud hankekorda.
   17. Kostja andis 6. aprillil 2015. a juhise võtta pakkumused elektritöödeks, aga veel 24.
       aprillil 2015. a vastas hageja, et pakkumused tulevad õige pea. Veelgi hilisemast 20.
       mai 2015. a vastusest nähtub, et konkreetsete pakkumusteni ei olnud töölepingu
       lõpetamise ajaks veel jõutudki. Sel viisil tööd korraldades pidi hageja ise tõdema, et
       juhtmete ja tarvikute kulu hindamine osutus võimatuks. Samuti viibis kliimaseadme
       pakkumuse võtmine. Samas ei olnud riiuliga seonduvad tööd mahukad ega
       kliimaseadme pakkumuste hankimine aeganõudev. Need asjaolud kinnitavad, et kostja
       tegi hageja tööle sobivuse hindamisel põhjendatult ülesütlemise alustena järeldused,
       et hagejal ei suju infovahetus kaastöötajaga, st ta ei anna ülevaadet oma tööpäevadel
       toimunud sündmustest ja tehtud töödest ning, et paljud hagejale antud tööd on
       tegemata.
   18. Kohus ei nõustunud hageja seisukohaga nagu õigustaks riiuli hankimise ja pakkumuste
       võtmise viibimist tema toimingud ja kavatsused, millest ta tööandjat ei teavitanud.
       Töölepingu eripäraks on töö tegemine vastavalt tööandja juhistele ja korraldustele
       (TLS § 1 lg 1). Hageja ei toonud esile, et ta oleks kostjale teatanud oma nägemusest,
       kuidas talle antud ja tööandja teada täitmata ülesandeid sooritada.
   19. Kuigi juba töötaja enda tagasiside võimaldas tööandjal õigustatult hinnata katseaja
       tulemust ebarahuldavaks, siis kontrollis kohus ka kostja muid väiteid.
   20. Hageja e-kirjavahetusest teenusepakkujatega tuvastas kohus, et vähemalt kahel korral
       võttis hageja hinnapakkumusi ja korraldas tööde tegemist, milleks tegelikult ei olnud
       vajadust. Hageja oli viivituses teostatud tööde aktide allkirjastamise ja edastamisega.
       Sellest järeldas kohus, et hageja ei olnud tööde korraldamisel järjekindel ega
       kohusetundlik, samuti esines probleeme ettevõttesiseses teabevahetuses.
   21. Turuhalduri seletuskirjast nähtus, et hageja soovis 22. märtsil 2015. a, et tema
       tööülesandeid täidaks haldur. Siiski ei saa sellest ega teistest kohtule esitatud
       tõenditest järeldada hageja põhjendamatut töölt lahkumist. Kohus ei tuvastanud, et
       kostja märgitud alus töölt lahkumine oleks esinenud vähemalt enne töölepingu
       ülesütlemist. Hilisemaid sündmusi ei saa kohus vaidluse lahendamisel arvesse võtta.
   22. Kohus tegi järelduse, et kostjal oli töölepingu katseaja ebarahuldava tulemuse alusel
       ülesütlemiseks mitu alust. Kuna mitme aluse esiletoomise puhul on piisav neist
       vähemalt ühe esinemine, siis oli kostja ülesütlemine kokkuvõttes kehtiv.

Apellatsioonkaebus
   23. Hageja palus apellatsioonkaebuses tühistada maakohtu otsus ja teha uus otsus, millega
       hagi rahuldada.
   24. Hageja ei nõustu tõendite hindamisega maakohtus ja tõendamata väidete aluseks
       võtmisega otsuse langetamisel. Põhiliseks vaidlusküsimuseks oli kostja poolt
       töölepingu lõpetamise teates väljatoodud etteheidete põhjendamine. Kuna hageja

                                                                                             4
       vaidlustas kostja töölepingu lõpetamise põhjuseks toodud väited, tekkis kostjal nende
       põhjendamise kohustus. Töölepingu katseajal lõpetamise põhjused peavad olema
       seotud katseaja eesmärgiga. Asjaolusid, mis on seotud lepinguliste kohustuste
       rikkumisega, ei saa tuua põhjuseks töölepingu lõpetamisel katseajal, sest need ei ole
       seotud katseaja eesmärgiga.
   25. Valdavas osas on tõendusmaterjaliks vaidlevate poolte e-kirjavahetus. Oluline on vahet
       teha tõenditel, mis eelnesid töölepingu lõpetamise teatele ja nendel, mis leiti peale
       seda, kui sai teatavaks töölepingu lõpetamise vaidlustamine. Teatele eelnenud
       kirjavahetus ja sündmused, annavad võimaluse hinnata katseajal valitsenud tingimusi
       ja mõista asjaolusid, mis viisid töölepingu lõpetamiseni. Paljusid eksimusi heideti
       hagejale ette alles peale töölepingu lõpetamise vaidlustamist. Puudus kahepoolse
       kommunikatsiooni, informatsiooni hankimise ja vigade korrigeerimise võimalus.
       Töövaidluse lahendamiseks on vajalik mõista töö iseloomu, kollektiivi koosseisu ja
       töö logistikat. Osad tõendid ja kirjeldused esitas hageja kohtule just sellel eesmärgil.
       Maakohus ei pidanud neid tõendeid ja kirjeldusi asjassepuutuvaks.
   26. Hageja täitis halduriga sarnaseid tööülesandeid. Käidi kordamööda tööl ja asendati
       teineteist töökohustustes. Haldur tegeles põhiliselt igapäevase piletimüügiga,
       müügikohtade broneerimisega ja rentimisega ning hageja põhikohustuseks olid
       igapäevased haldusküsimused. Igapäevaselt kulus suur osa ajast müügipiletite
       müümisele Nõmme ja Mustamäe turgudel, peale mida sai hageja asuda
       haldusküsimustega tegelema. Nii hageja kui halduri tööruum asus Nõmme turul.
       Tööks kasutati ühist arvutit, mis sisaldas viimaste tööl olnud haldurite ja
       haldusspetsialistide süsteemitult sisestatud infot.
   27. Hageja ei nõustu maakohtu järeldustega, et hageja ei omanud piisavat ülevaadet
       tööülesannetest, ei olnud oma tööde korraldamisel järjekindel ja kohusetundlik ning et
       hagejal esines probleeme teabevahetusega. Apellatsioonkaebuses esitas hageja
       veelkord töölepingu ülesütlemise teatele eelnenud kuu sündmused ja nende seose
       esitatatud tõenditega.

Vastus apellatsioonkaebusele
   28. Kostja palus jätta apellatsioonkaebuse rahuldamata ning menetluskulud hageja kanda.

Ringkonnakohtu seisukoht
   29. Ringkonnakohus, tutvunud tsiviilasja materjaliga, leiab, et maakohtu otsus on
       seaduslik ja põhjendatud ning apellatsioonkaebuse väited ei anna alust selle
       tühistamiseks. Vastavalt TsMS § 657 lg 1 p-le 1 tuleb kohtuotsus jätta muutmata ning
       apellatsioonkaebus rahuldamata.
   30. Kolleegiumi hinnangul on maakohus õigesti leidnud, et hageja esile toodud asjaolud ei
       anna alust kostja suhtes hagi rahuldamiseks. Maakohus on õigesti käsitlenud
       töölepingu katseaja ebarahuldavate tulemuste tõttu ülesütlemise aluseid ning
       selgitanud nõutava põhjalikkusega, miks ei saa hageja esitatud nõuet kostja vastu
       rahuldada. Õige on maakohtu arusaam, et katseajal töölepingu lõpetamist puudutavate
       TLS 86 lg 1 ja § 6 lg 1 eesmärk on pakkuda muuhulgas tööandjale laiemat võimalust
       töötaja tööle sobivuse hindamiseks. Samuti on õige maakohtu seisukoht, et tööandja
       hinnang katseaja tulemuste osas võib jääda paratamatult teataval määral subjektiivseks
       ning üksnes asjaolu, et töötaja on tööandja hinnangu osas erimeelt, ei anna alust
       lugeda töölepingu lõpetamist ebaseaduslikuks. Ringkonnakohus nõustub makohtuga
       ka selles, et mitme etteheite puhul on piisav neist ühe tõendamine, mis annab põhjuse
       tööleping katseajal üles öelda.
   31. Apellatsioonkaebuse väited põhinevad seisukohal, et maakohtu menetluses hinnatud
       tõendeid oleks tulnud hinnata teisiti. Ringkonnakohus hagejaga ei nõustu.

                                                                                             5
    Ringkonnakohus nõustub maakohtuga, et kostjal tuli põhjendada katseajal töölepingu
    lõpetamist asjaoludega, mis näitavad puudusi töö tegemisega toimetulekul ning et
    kostja on tõendamiskohustust täitnud. Maakohus on kostja etteheiteid ükshaaval
    analüüsides teinud õige järelduse, et tuvastatud asjaolud andsid kostjale põhjendatud
    aluse töölepingu katseaja ebarahuldavate tulemuste tõttu üles öelda. Maakohus on
    tuvastanud, et hageja ei süvenud valdkonda hõlmavatesse regulatsioonidesse piisavalt
    ja vajas seetõttu pidevat juhendamist ja kontrollimist; hagejal ei sujunud infovahetus
    kaastöötajaga, st ei andnud ülevaadet oma tööpäevadel toimunud sündmustest ja
    tehtud töödest; paljud hagejale antud tööd jäid tegemata ning tööde vastuvõtu akte
    puudutanud kostja korraldused täitmata. Hageja ei ole omalt poolt kostja etteheiteid
    ümber lükanud ja seepärast puudub alus väita, et maakohus on töölepingu ülesütlemise
    alused ebaõigesti tuvastanud. Kuna ringkonnakohus nõustub maakohtu arutluskäigu ja
    järeldustega, ei pea kolleegium TsMS § 654 lg-st 6 juhindudes vajalikuks maakohtu
    otsuse põhjendusi korrata. Hageja mittenõustumine maakohtu hinnangute ja
    järeldustega ei ole iseseisvaks kohtuotsuse tühistamise aluseks.
32. Kolleegium ei jaga kaebaja seisukohta, et maakohus ei ole eristanud tõendeid, mis
    puudutavad töölepingu kehtivuse perioodi nendest tõenditest, mis puudutavad poolte
    suhtlust pärast töösuhte lõppemist. Hagiavalduse kohaselt sõlmisid pooled töölepingu
    2. veebruaril 2015. a ning töösuhe lõppes Tallinna Turgude direktori 11. mail 2015. a
    hagejale edastatud töölepingu lõpetamise teate alusel katseaja eesmärgi mittetäitmise
    tõttu alates 26. maist 2015. a. Seega pärinevad kõik tõendid, millest maakohus kostja
    etteheited hagejale ja tema tööle hindas (TVK lk 32-50, 56-58, 75-76, 90-99),
    eranditult ajast, kui poolte töösuhe kestis. Seejuures on hageja töölt lahkumise
    hindamisel maakohus otseselt juhtinud tähelepanu sellele, et kostja ei ole esitanud
    tõendeid selle kohta, et töölt lahkumine oleks lepingu lõpetamise alusena esinenud
    enne töölepingu ülesütlemist. Seega on hageja etteheited maakohtule tõendite väära
    hindamise osas põhjendamatud ja eksitavad. Kolleegiumil ei ole alust anda tõenditele
    teistsugust hinnangut ega asuda hageja nõude osas maakohtu järeldustega võrreldes
    erinevale seisukohale.
33. Apellatsioonkaebusele ja hageja 3. mai 2016. a seisukohale lisatud e-kirjad (tl 165-
    166, 182-185) ning 20. mai 2016. a seisukohale lisatud tõend (tl 193-197) olid olemas
    enne maakohtule hagiavalduse esitamist. Hageja ei ole toonud tõendite
    ringkonnakohutule esitamise taotluses esile põhjendusi, miks hageja tõendeid
    maakohtu menetluses ei esitanud ja seetõttu puudub ringkonnakohtul TsMS § 652 lg 5
    järgi alus apellatsiooniastmes esitatud tõendite vastuvõtmiseks. Kuivõrd tõendid on
    esitatud elektrooniliselt, puudub vajadus nende tagastamiseks.
34. Apellatsioonkaebuse rahuldamata jätmise tõttu tuleb jätta ringkonnakohtus kantud
    menetluskulud TsMS § 171 lg 1 alusel hageja kanda. Kostja ei esitanud
    ringkonnakohtule menetluskulude nimekirja. Sellest järeldab ringkonnakohus, et
    kostjal puuduvad TsMS § 174 lg-te 1 ja 2 ning § 177 lg 1 p 1 järgi hüvitatavad
    menetluskulud.


(allkirjastatud digitaalselt)   (allkirjastatud digitaalselt) (allkirjastatud digitaalselt)
    Reet Allikvere                      Margo Klaar                   Iko Nõmm




                                                                                          6

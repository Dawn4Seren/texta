                                                              Tsiviilasi nr 2-13-14310




                          KOHTUOTSUS
                                 Eesti Vabariigi nimel

Kohus                         Tallinna Ringkonnakohus

Kohtukoosseis                 Imbi Sidok-Toomsalu, Ele Liiv, Indrek Parrest

Otsuse tegemise aeg ja koht   11.03.2016, Tallinn

Tsiviilasja number            2-13-14310

Tsiviilasi                    TR hagi JR (pankrotis) pankrotihalduri Urmas Ustavi
                              vastu ühisvara jagamiseks

Vaidlustatud kohtulahend      Harju Maakohtu 09.09.2015 otsus

Tsiviilasja hind              3500 eurot
apellatsioonimenetluses

Kaebuse esitaja ja kaebuse    TR apellatsioonkaebus
liik

Menetlusosalised ja nende     Apellant/hageja TR (isikukood XXXXXXXXXXX), esindaja
esindajad                     v/adv Mart Angerjärv

                              Vastustaja/kostja    JR    (isikukood  XXXXXXXXXXX;
                              pankrotis) pankrotihaldur v/adv Urmas Ustav

Kohtuistung                   03.02.2016




RESOLUTSIOON:
  1. Harju Maakohtu 09.09.2015 otsus tühistada ühisvara jagamise viisi, hageja
     ainuomandisse jääva vara pankrotivarast välistamise nõude lahendamata
     jätmise, hagist osalise loobumise alusel menetluse lõpetamata jätmise ja
     menetluskulude jaotamise ning kindlaksmääramise osas. Ülejäänud osas jätta
     maakohtu otsus muutmata. Tühistatud osas teha uus otsus, millega võtta vastu
     osaline loobumine hagist, muuta ühisvara jagamise viisi, lahendada nõue hageja
     ainuomandisse jääva vara pankrotivarast välistamiseks ning uuesti jaotada
     menetluskulud.

   2. Otsuse resolutsioon kehtib järgmises sõnastuses:


                                                                                    1(14)
                                                               Tsiviilasi nr 2-13-14310

      1) Võtta vastu hagist osaline loobumine ja lõpetada menetlus ühisvara jagamises
         selle müügi teel enampakkumisel või vara ainuomandi JR-le (pankrotis)
         jätmise ja hagejale rahalise hüvitise määramise teel;
      2) Hagi rahuldada osaliselt;
      3) Lugeda TR ja JR (pankrotis) jagatavaks ühisvaraks kinnistu asukohaga XXX
         (reg/osa nr XXXXX) ja kinnistu asukohaga XXX (reg/osa nr XXXXXXX);
      4) Jagada ühisvara ja jätta kinnistu asukohaga XXX sel viisil, et jätta sellest
         47,1% mõttelist osa TR kaasomandisse ja 52,1% mõttelist osa JR (pankrotis)
         kaasomandisse;
      5) Jagada ühisvara ja jätta kinnistu asukohaga XXX sel viisil, et jätta sellest
         50% mõttelist osa TR kaasomandisse ja 50% mõttelist osa JR (pankrotis)
         kaasomandisse;
      6) Välistada JR (pankrotis) pankrotivarast TR kaasomandiosad, s.o 50%
         mõttelist osa kinnistust XXX ja 47,1% mõttelist osa kinnitust XXX;
      7) Maa- ja ringkonnakohtus kantud menetluskulud jätta poolte endi kanda.

   3. Apellatsioonkaebus rahuldada osaliselt.
   4. Otsuse peale võib kassatsiooni korras edasi kaevata, esitades kaebuse vahetult
      Riigikohtule 30 päeva jooksul otsuse kassaatorile kättetoimetamisest, kuid mitte
      pärast viie kuu möödumist otsuse avalikult teatavaks tegemisest. Hagimenetluses
      Riigikohtus võib menetlusosaline menetlustoiminguid teha ning avaldusi ja
      taotlusi esitada üksnes vandeadvokaadi vahendusel. Menetlusosaline võib ise
      esitada Riigikohtule menetlusabi saamise taotluse, samuti esitada teise
      menetlusosalise kaebuse või muu taotluse kohta seisukohti ja vastuväiteid.
      Menetlusabi andmise taotlus ei peata seaduses sätestatud ega kohtu poolt
      määratud tähtaja kulgemist. Seaduses sätestatud tähtaja järgimiseks peab
      menetlusabi taotleja tegema tähtaja kestel ka menetlustoimingu, mille tegemiseks
      ta menetlusabi taotleb.


Hagi ja selle aluseks olevad asjaolud
  1. 27.03.2013 esitas hageja Harju Maakohtule hagi kostja vastu tema ja
       pankrotivõlgnikust JR (abikaasade) ühisvara jagamiseks ja vara välistamiseks JR
       pankrotivarast.

   2. T. ja JR sõlmisid abielu 03.07.1982 ja ehitasid ühiselt abielu ajal XXX asuvale
      kinnistule elamu. Tegemist on ühise koduga. Elamumaa omanikuna kanti 01.11.1995
      kinnistamisavalduse alusel kinnistusraamatusse JR. 30.04.2008 seadis omanik
      kinnisasjale hüpoteegipidaja AS-i Hansapank kasuks esimesele vabale järjekohale
      hüpoteegi summaga 1 690 000 krooni. Notariaalaktis nähtub JR kinnitus, et kinnistu
      kuulub abikaasade ühisvara hulka. Tehingusse oli kaasatud ka hageja, kes andis
      nõusoleku lepingu sõlmimiseks.

   3. 29.08.2000 notariaalakti järgi omandas JR XXX asuva elamu, mis paiknes õiguslikul
      alusel kasutataval maal. Ehituse omandiõigusega läks ostjale üle ka maakasutusõigus.
      JR on Lihula Vallavalitsuse 10.01.2005 kinnistamisavalduse alusel kantud 16.02.2005
      sisse kinnistusraamatusse maatulundusmaa omanikuna. Nimetatud kinnistul
      asusid 29.08.2000 notariaalakti alusel omandatud elamu ja muud hooned, mida
      kinnitavad ehitusregistri andmed.



                                                                                     2(14)
                                                                Tsiviilasi nr 2-13-14310

   4. 23.03.2011 sõlmisid TR ja JR abieluvaralepingu, mille kohaselt lepingu pooled
      lõpetasid nende vahel kehtinud varaühisuse varasuhte ja kehtestasid uue varasuhtena
      varalahususe suhte. Ühisvara ei jagatud.

   5. Harju Maakohtu 27.09.2011 määrusega tsiviilasjas nr 2-11-36486 kuulutati välja JR
      pankrot. Pankrotihaldur Urmas Ustav saatis hagejale 27.09.2012 nõude, milles märkis,
      et eelnimetatud kinnistud kuuluvad JR pankrotivara hulka. Hageja hinnangul kuuluvad
      kinnistud abikaasade ühisvara hulka.

   6. Hageja palus jagada abikaasade ühisvara selliselt, et välistada hagejale kuuluv osa
      pankrotivarast ja müüa ühisvara avalikul enampakkumisel ning müügist laekunud
      rahasummast maksta hagejale välja ½ müügist saadud summast. Alternatiivselt palub
      hageja jätta ühisvara kaasomandisse selliselt, et mõlemast kinnistust jääb ½ mõttelist
      osa hageja ja ½ mõttelist osa JR omandisse. Teise alternatiivina palub hageja
      jagada kinnistud selliselt, et välistada hagejale kuuluv osa pankrotivarast ning anda
      ühisvara JR-le ja/või pankrotivara hulka ning kohustada kostjat maksta hagejale välja
      rahas ½ ühisvara maksumusest pankrotiseaduse (PankrS) § 146 lõike 1 punktis 1
      sätestatud korras.

   7. Maakohtu istungil 10.07.2015 palus hageja lõpliku nõudena esmalt kohaldada
      alternatiivset jagamise viisi (jätta kinnistud võrdsetes mõttelistes osades abikaasade
      kaasomandisse). Sellega seoses esitas hageja suuliselt istungil uue haginõude asendada
      JR nõusolek registrikande muutmiseks kohtuotsusega.

Kostja seisukoht
   8. Kostja on nõus, et kinnistud on poolte ühisvara, kuid kostja arvates on temal õigus
       rahalisele hüvitisele. Algselt oli kinnistute näol tegemist pankrotivõlgniku
       lahusvaraga, kuna kinnistud (ilma neil asuvate hooneteta) olid talle tagastatud
       õigusvastaselt võõrandatud varana, mis kuni 01.07.2010 kehtinud perekonnaseaduse
       (PKS) alusel oli abikaasade lahusvara. Kuna kinnistud muutusid ühisvaraks hoonete
       kinnistamisega, on pankrotivõlgnikul õigus saada hüvitist ühisvarasse panustatud
       lahusvara eest. Pankrotivõlgniku lahusvara kasutati ühisvara huvides, kuivõrd
       võlgniku lahusvaraks olnud maa kinnistati elamute juurde, mille tulemusena see
       muutus abikaasade ühisvaraks. Hageja sai maa omanikuks ilma, et oleks omalt poolt
       midagi teinud. Vara jagamisel tuleb lähtuda Riigikohtu lahendis nr 3-2-1-77-07
       väljendatud seisukohast ning kalduda kõrvale abikaasade osade võrdsusest ulatuses,
       mis tagab lahusvara kaotanud abikaasale õiglase osa ühisvarast.

  9. Hageja on käitunud pahauskselt. Hageja esitas hagi alles 27.03.2013, kuigi abikaasa
      pankrot kuulutati välja juba 27.09.2011. Seejärel on hageja venitanud kohtumenetlust,
      esitades korduvalt tähtaegade pikendamise taotlusi ja lubades esitada haldurile
      konkreetseid kompromissettepanekuid, kuid ei ole ühelgi korral seda teinud. Hageja
      poolt kassatsioonkaebus esitamine Tallinna Ringkonnakohtu 27.06.2014 otsusele oli
      arusaamatu, kuna kohtu otsus oli hageja jaoks positiivne. Kostja ei andnud nõusolekut
      10.07.2015 kohtuistungil hagi muutmisele.
Maakohtu otsuse põhjendused
  10. Maakohus rahuldas hagi osaliselt, jagades TR ja JR (pankrotis) ühisvara (elamumaa
      XXX väärtusega 234 000 eurot ja maatulundusmaa XXX väärtusega 66 000 eurot)
      selliselt, et müüa mõlemad kinnistud avalikul enampakkumisel ja müügi tulem jagada
      järgmiselt: 1) XXX asuva kinnistu müügi tulemist 47,1% TR-le ja 52,1% JR-le


                                                                                      3(14)
                                                             Tsiviilasi nr 2-13-14310

   (pankrotis); 2) XXX asuva kinnistu müügi tulemist 50% TR-le ja 50% JR-le
   (pankrotis). Menetluskulud jättis maakohus hageja kanda ja mõistis hagejalt välja
   kostja JR (pankrotis) pankrotivara kasuks menetluskulud 2806.80 eurot. Samuti
   määras hüvitamisele kuuluvatelt menetluskuludelt tasumisele viivise alates otsuse
   jõustumisest kuni täitmiseni võlaõigusseaduse (VÕS) § 113 lõike 1 teises lauses
   ettenähtud ulatuses.

11. TR ja JR abiellusid 03.07.1982. 23.03.2011 sõlmisid nad abieluvara lepingu, millega
    kehtestasid varalahususe. Poolte ühisvara ei jagatud. Harju Maakohtu 27.09.2011
    määrusega kuulutati välja JR pankrot. PankrS § 122 lõike 4 kohaselt kui haldur on
    pankrotivarasse arvanud vara, mis on võlgniku ja tema abikaasa ühisomandis, võib
    võlgniku abikaasa esitada hagi ühisvara jagamiseks ja oma osa välistamiseks
    pankrotivarast.

12. Hageja väitel on XXX ja XXX kinnistute näol tegemist abikaasade ühisvaraga, mis
    tuleb jagada võrdsetes osades. Kostja on nõus, et kinnistud on poolte ühisvara, kuid
    kostja soovib saada hüvitist, kuna algselt oli tegemist kostja lahusvaraga. Seega
    kuuluvad mõlemad kinnistud jagatava ühisvara hulka.

13. Kohtul tuleb kindlaks määrata jagatava ühisvara väärtus. Hageja esitas kinnistu XXX
    väärtuse tõendamiseks eksperthinnangu ekspertiisi- ja projekteerimisbüroolt OÜ
    Ehitusekspert. Hinnangu kohaselt oli seisuga 01.10.2013 kinnistu koos hoonega
    turuväärtuseks 245 000 eurot, kinnistu ilma hooneta turuväärtuseks 10 340 eurot ja
    kinnistul asuvate hoonete turuväärtuseks 234 850 eurot. Kostja poolt esitatud Simuna
    Kinnisvara OÜ 19.09.2011 hinnangu kohaselt oli väärtuseks 223 000 eurot. Kohus
    määrab XXX kinnistu väärtuseks esitatud tõendite keskmise, so 234 000 eurot.

14. Lihula vallas XXX külas asuva kinnistu väärtuse kohta on kostja esitanud Simuna
    Kinnisvara OÜ hinnangu 19.09.2011, mille kohaselt on kinnistu väärtuseks 66 000
    eurot. Kuna muid tõendeid kinnistu väärtuse kohta ei esitatud, määrab kohus XXX
    kinnistu väärtuseks 66 000 eurot.

15. Hageja muutis 10.07.2015 istungil mitmel korral haginõuet ja lõpliku seisukohana
    palus kohaldada hagiavalduses alternatiivselt esitatud nõuet kinnistute jagamiseks
    võrdseteks mõttelisteks osadeks. Eeltooduga seoses esitas hageja suuliselt uue
    haginõude kostja nõusoleku kinnistusraamatu kande parandamiseks asendamiseks
    kohtuotsusega. Kostja nõusolekut hagi muutmiseks ei andnud.

16. TsMS § 376 lõike 1 kohaselt pärast hagi menetlusse võtmist ja kostjale
    kättetoimetamist võib hageja muuta hagi eset või alust üksnes kostja või kohtu
    nõusolekul; kostja nõusolekut eeldatakse, kui ta ei esita hagi muutmisele viivitamata
    vastuväidet. TsMS § 376 lõige 4 näeb ette, mida ei peeta hagi muutmiseks: 1) esitatud
    faktiliste või õiguslike väidete täiendamist või parandamist, ilma et muudetaks hagi
    aluseks olevaid põhilisi asjaolusid; 2) hageja põhinõude või kõrvalnõuete
    suurendamist,          vähendamist,        laiendamist        või       kitsendamist;
    3) esialgu nõutud eseme asemel asjaolude muutumise tõttu teise eseme või muu hüve
    nõudmist. Hageja poolt esitatud teise alternatiivi kohaldamine esimese asemel ei ole
    nende punktide hulgas, mida ei peeta hagi muutmiseks. Võimalik on kaaluda TsMS
    § 376 lõike 4 punkti 3 kohaldamist (asjaolude muutumise tõttu teise eseme või muu
    hüve nõudmine), kuid sel juhul peaks esinema olukord, mida võib nimetada asjaolude


                                                                                   4(14)
                                                               Tsiviilasi nr 2-13-14310

   muutumiseks. Käesolevas menetluses aga ei ole mingeid hageja poolt väidetud ega
   kohtule teadaolevaid asjaolude muutumisi. Kuna kostja ei andnud nõusolekut hagi
   muutmiseks, kaalub kohus hagi rahuldamisel hageja esmast ühisvara jagamise viisi, so
   avalikku enampakkumist.

17. PKS § 37 lõike 3 kohaselt ühisvara jagatakse abikaasade vahel kaasomandi lõpetamise
    sätete kohaselt võrdsetes osades, kui ei ole kokku lepitud teisiti. Asjaõigusseaduse
    (AÕS) § 70 lõike 4 kohaselt on ühisomand kahele või enamale isikule üheaegselt
    kindlaksmääramata osades ühises asjas kuuluv omand. AÕS § 70 lõike 6 kohaselt
    kohaldatakse ühisomandile kaasomandi kohta käivaid sätteid, kui ühisomandit
    sätestavas seaduses ei ole sätestatud teisiti. AÕS § 77 lõike 1 kohaselt kaasomandi
    lõpetamisel jagatakse asi vastavalt kaasomanike kokkuleppele. AÕS § 70 lõike 6
    kohaselt kohaldatakse ühisomandile kaasomandi kohta käivaid sätteid, kui
    ühisomandit sätestavas seaduses ei ole sätestatud teisiti. AÕS § 77 sätestab asja
    jagamise viisid kaasomandi lõpetamisel: (lg 1) kaasomand jagatakse vastavalt
    kaasomanike kokkuleppele; (lg 2) kui kaasomanikud ei saavuta kokkulepet
    kaasomandis oleva asja jagamise viisi suhtes, otsustab kohus hageja nõudel, kas
    jagada asi kaasomanike vahel reaalosadeks, anda asi ühele või mitmele
    kaasomanikule, pannes neile kohustuse maksta teistele kaasomanikele välja nende
    osad rahas, või müüa asi avalikul või kaasomanikevahelisel enampakkumisel ning
    saadud raha jagada kaasomanike vahel vastavalt nende osa suurusele. Ühisomanikud
    ei ole ühisomandi jagamises kokkuleppel jõudnud.

18. Kohtul tuleb hinnata, kas esineb aluseid ühisvara jagamise üldprintsiibist, millise
    kohaselt abikaasade osad ühisvara jagamisel on võrdsed, kõrvale kaldumiseks.
    Kehtiva PKS-i § 210 lõike 2 kohaselt asjaolule või toimingule, mis on tekkinud või
    tehtud enne käesoleva seaduse jõustumist, kohaldatakse asjaolu tekkimise või
    toimingu tegemise ajal kehtinud seadust, kui käesolevast seadusest ei tulene teisiti.
    Kostja väitel tagastati kinnistud JR-le kui õigusvastaselt võõrandatud maa vastavalt
    1995 (Tallinna kinnistu) ja 2000 (XXX kinnistu). Kostja väitel muutusid kinnistud
    abikaasade ühisomandiks seoses kinnistutel asuvate hoonete abielu ajal
    kinnistamisega, tulenevalt varemkehtinud PKS § 14 lõikest 1, mis sätestas, et kohus
    võib abikaasade ühisvaraks osaliselt või täielikult tunnistada abikaasa lahusvara, mille
    väärtus on abielu kestel abikaasade töö või rahaliste kulutuste tulemusel oluliselt
    suurenenud.

19. Hageja ei ole nõus, et kostja on ühisvarasse rohkem panustanud ning et kostjal on
    õigus hüvitisele. Hageja arvates on mõlemad kinnistud formaalselt omandatud
    õigusvastaselt võõrandatud maa tagastamise menetlusega, kuid sisuliselt on kas
    omandatud täies ulatuses ühisvara eest (XXX kinnistu) või omandamine on olnud
    võimalik ainult hageja loal (XXX kinnistu). JR omandas XXX kinnistu 29.08.2000.
    Ehitis sai selle omandamisel seega ühisvaraks. Kostja omandas nõudeõiguse MP-lt (P)
    hinnaga 3000 krooni. Nõudeõigus loovutati maareformiseaduse (MaaRS) § 191 lõike 3
    alusel. Seega omandas JR nõudeõiguse ainult põhjusel, et ta oli XXX kinnistul asuva
    ehitise ühisomanik ning samasugune nõudeõigus oli seega ka TR-l. XXX kinnistu
    tagastamine JR-le oli võimalik vaid tänu sellele, et TR elamu ühisomanikuna andis
    tagastamiseks nõusoleku. Kui TR sellist nõusolekut andnud ei oleks, saanuks
    abikaasad omandada elamualuse maa erastamise korras. Sel juhul oleks aga kogu
    kinnistut käsitletud ühisvarana.



                                                                                      5(14)
                                                              Tsiviilasi nr 2-13-14310

20. Kohtu arvates on õige hageja käsitlus selles, et XXX kinnistu puhul ei ole alust
    abielupoolte võrdsuse printsiibist kõrvale kalduda. Maa tagastamise nõudeõiguse
    loovutamise lepingust, mis on sõlmitud 29.08.2000, ilmneb, et XXX küla XXX
    õigusvastaselt võõrandatud vara tagastamise subjektiks oli MP, kes loovutab
    nõudeõiguse talu maale JR-le 3000 krooni eest MaaRS § 191 lõike 1 punkti 3 alusel.
    Seega JR ei olnud õigusvastaselt võõrandatud vara tagastamise õigustatud subjektiks.
    MaaRS-i nimetatud sätte kohaselt võib õigustatud subjekt maa tagastamise
    nõudeõiguse loovutada isikule, kelle omandis olev ehitis, samuti ajutine ehitis või
    istandus, paikneb õigusvastaselt võõrandatud maal, mille tagastamise nõudeõigust
    loovutatakse. JR omandas nõudeõiguse maale tasuliselt ning TR-l kui ehitise
    ühisomanikul oli samasugune õigus omandada nõudeõigus maale. Tegemist on
    omandamisest alates abielu ühisvaraks oleva kinnistuga ning puudub alus kõrvale
    kalduda poolte võrdsuse põhimõttest.

21. XXX asuv kinnistu on tagastatud JR-le kui õigusvastaselt võõrandatud vara
    tagastamise õigustatud subjektile. Õigusvastaselt võõrandatud vara tagastamise
    kompenseerimise Tallinna Linnakomisjoni 05.07.1993 otsuse kohaselt on Tallinnas
    XXX ja XXX õigustatud subjektiks vara omaniku JR laps E-VR. Tallinna
    Linnavalitsuse 12.09.1995 korraldusega nr 2557 on XXX maa tagastatud JR-le ja
    XXX maa E-VR-le.

22. Kuni 01.07.2010 kehtinud PKS-i § 141 kohaselt on abielu kestel abikaasale tagastatud
    õigusvastaselt võõrandatud vara abikaasa lahusvara. XXX maa oli JR lahusvara ning
    kinnistu moodustamisega ühisomandis oleva elamu juurde sai XXX kinnistu poolte
    ühisvaraks. XXX ühisvaraks oleva kinnistu väärtus on seega oluliselt suurenenud ühe
    abikaasa lahusvara arvelt. Kohus võtab poolte proportsioonide määramisel aluseks
    Riigikohtu lahendi nr 3-2-1-77-07 punkti 12, millise kohaselt juhul, kui ühe abikaasa
    lahusvaraks olnud elamu muutus abielu ajal maa erastamise tõttu kinnisasja oluliseks
    osaks, tuleb ühisvara jagamisel PKS § 19 lõike 2 punkti 3 alusel kalduda abikaasade
    osade võrdsusest kõrvale ulatuses, mis tagab lahusvara kaotanud abikaasale õiglase
    osa ühisvarast; ühisvara jagamisel, kui ühe abikaasa lahusvaraks olnud ehitis on
    muutunud eespool märgitud viisil kinnisasja oluliseks osaks, tuleb kinnistu (praegusel
    juhul mõttelise osa) väärtusest koos ehitisega (elamuga) lahutada kinnistu väärtus ilma
    ehitiseta ja jagada saadud vahe üldjuhul pooleks.

23. Eksperdi hinnangu kohaselt on kinnistu koos hoonega turuväärtuseks 245 000 eurot,
    kinnistu ilma hooneta turuväärtuseks 10 340 eurot ja kinnistul asuvate hoonete
    turuväärtuseks 234 850 eurot. Seega tuleb abikaasade osade määramisel teha kindlaks,
    kui suure protsendi moodustab hoonete väärtus kogu kinnistu väärtusest ning saadud
    protsendiväärtus jagada kahega, so kummagi abielupoole osaga. Hoonete väärtus
    moodustab kogu kinnistu väärtusest 95,8%, seega on hageja osa XXX kinnistust
    47,9% ja kostja osa 52,1%.

24. Hageja on esmase ühisvara jagamise viisina taotlenud kinnistute müümist avalikul
    enampakkumisel. Kostja on sellega nõustunud. Kinnistu XXX on hageja alaline
    elukoht, sellest hoolimata on ta taotlenud eelkõige kinnistu avalikku enampakkumist
    (hageja küll hiljem taotles kohaldada teist alternatiivi, kuid kohus ei lubanud hagi
    muutmist tulenevalt kostja keeldumisest). Kohus määrab seega kaasomandi lõpetamise
    ja ühisvara jagamise viisiks kinnistute müügi avalikul enampakkumisel ning
    müügitulemi jagamise kaasomanike vahel vastavalt nende osade suurusele.


                                                                                     6(14)
                                                                   Tsiviilasi nr 2-13-14310



   25. TsMS § 173 lõike 1 kohaselt esitab asja menetlenud kohus menetluskulude jaotuse
       menetlusosaliste vahel kohtuotsuses või menetlust lõpetavas määruses.
       Menetluskulude jagamise üldprintsiibiks on, et hagimenetluse kulud kannab pool,
       kelle kahjuks otsus tehti. Kohus kaldub sellest sättest kõrvale, kuna hageja ja tema
       esindaja käitumine menetluses on olnud erakordne ning vajab erikohtlemist.
       Erakordsus väljendub menetlusõiguste pahauskses kasutamises. Hageja ja hageja
       esindaja on olnud menetluses väga raskesti tabatavad, on eiranud kohtu korraldusi ja
       kirju, venitanud toimingute tegemisega. Hageja esindaja viimasel istungil muutis oma
       nõuet, sealjuures istungi jooksul mitu korda, samuti esitas hageja esindaja viimasel
       istungil uue haginõude registrikande tegemise kohta. Uue haginõude esitas hageja
       esindaja suuliselt. Hageja poole käitumine on seega olnud väga pahauskne kohtu ja
       vastaspoole suhtes ning seda hoolimata asjaolust, et tegemist on vandeadvokaadiga.

   26. Kostja esindaja taotles menetluskulude jätmist hageja kanda TsMS § 163 lõike 2
       kohaselt. Selle sätte kohaselt kui hagi rahuldatakse osaliselt ja sellesarnases ulatuses,
       nagu on kohtumenetluses kompromissina pakkunud üks pool, võib kohus jätta
       menetluskulud tervikuna või suuremas osas poole kanda, kes kompromissiga ei
       nõustunud. Kostja on kohtule esitanud kompromissettepanekute kronoloogia. Kohtule
       on kohtuistungitest ja kirjavahetusest hageja esindajaga teada, et hageja esindaja on
       korduvalt kinnitanud valmidust kompromissi arutada. Hageja esindaja ei ole mitte
       keeldunud kompromissi sõlmimisest, mida tal on alati õigus teha, vaid on jäänud
       kompromissi arutamisel kostja esindajale kättesaamatuks. Kohus teeb otsuse valdavalt
       sellises ulatuses, nagu oli kostja pakutud kompromiss. Tuginedes eeltoodule ja kohtu
       poolt kogetule hageja esindajaga suhtlemisel, tuleb menetluskulud tsiviilasjas jätta
       TsMS § 163 lõike 2 kohaselt hageja kanda.

   27. TsMS § 174 lõige 1 näeb ette, et menetluskulude rahalise suuruse määrab
       menetluskulude jaotuse alusel vajalikus ja põhjendatud ulatuses kindlaks asja
       menetlev kohus samas tsiviilasjas, millega seoses kulud tekkisid. TsMS § 175 lõige 1
       näeb ette, et kui menetlusosaline peab menetluskulude jaotust kindlaksmäärava
       kohtulahendi kohaselt kandma teist menetlusosalist esindanud lepingulise esindaja
       kulud, mõistab kohus kulud välja põhjendatud ja vajalikus ulatuses.

   28. Hageja esitas menetluskulude nimekirja ja kulude tasumist tõendavad dokumendid,
       milliste kohaselt ta on kandnud menetluskulusid kokku 7060.82 eurot. Kostja esitas
       menetluskulude nimekirja ja tasumist tõendavad dokumendid, mille kohaselt ta on
       kandnud menetluskulusid kokku 2806.80 eurot.

   29. Kostja on vastu vaielnud hageja menetluskuludele. Hageja ei ole vastu vaielnud kostja
       menetluskuludele.

   30. Kostja menetluskulud on järgnevad: tunnitasu 96 eurot, töötatud aja maht 26 tundi ja
       38 minutit, kokku 2556.80 eurot (26 tundi ja 38 minutit x 96 eurot) ning riigilõiv
       apellatsioonkaebuselt 250 eurot. Arvestades asja menetluse kestvust ning keerukust,
       on kostja menetluskulud mõistlikud ja põhjendatud nii tunnitasu suuruselt kui
       kogumahult. Kohus mõistab hagejalt kostja kasuks välja menetluskulud 2806.80 eurot.

Apellatsioonkaebus



                                                                                          7(14)
                                                               Tsiviilasi nr 2-13-14310

31. Hageja palub tühistada maakohtu otsuse osaliselt ja teha tühistatud osas asja esimese
    astme kohtule uueks läbivaatamiseks saatmata uus otsus, millega jagada abikaasade
    ühisvaraks olevad kaks kinnistut selliselt, et jätta vara võrdsetes mõttelistes osades
    abikaasade kaasomandisse ja välistada TR kaasomandi osa pankrotivarast. Samuti
    mõista kostjalt välja hageja menetluskulud. Juhul, kui ringkonnakohus jätab vara
    eelneval viisil jagamata, palub hageja tühistada maakohtu otsuse täies ulatuses ja saata
    asi esimese astme kohtule uueks läbivaatamiseks.

32. Maakohtu otsus tuleb tühistada materiaalõiguse normi väära kohaldamise ja
    menetlusõiguse normi olulise rikkumise tõttu osas, millega kohus väljus hagi piiridest.
    Samuti menetluskulude jaotuse osas. Maakohus rahuldas nõuded, mida ei ole kunagi
    esitatud või millest oli loobutud. Otsus on motiveerimata ja rikutud on tõendite
    hindamise nõudeid. Viimase kohtuistungi protokollist nähtub, mis menetluses toimus.
    Kohtuotsus ei vasta kohtuistungil toimunule, nagu ei oleks otsuse kirjutaja istungil
    osalenudki.

33. Maakohus viitab järgmistele õigusnormidele: PKS § 37 lõige 3 ja § 210 lõige 2, AÕS
    § 70 lõiked 4 ja 6 ning § 77 lõiked 1 ja 2, TsMS § 163 lõige 2, § 173 lõige 1, § 174
    lõige 1, § 175 lõige 1, § 177 lõige 4, § 376 lõige 1 ja lõike 4 punkt 3, MaaRS § 191
    lõige 1 ja lõike 1 punkt 3. Apellant leiab, et kohtu viidatud sätted ei võimalda
    vaidlusalust kohtuotsust teha.

34. PKS § 37 lõike 3 kohaselt jagatakse ühisvara abikaasade vahel kaasomandi lõpetamise
    sätete kohaselt võrdsetes osades, kui ei ole kokku lepitud teisiti. Seega eelduslik ja
    tavapärane on vara füüsiline jagamine, st kinnisvara puhul kaasomandit, kui pooled ei
    soovi teisiti jagada. Kaasomandi lõpetamise sätetest ja kohtupraktikast tuleneb, et
    kohus saab valida üksnes haginõudena esitatud kaasomandi lõpetamise viiside vahel.
    Kostja nõuet hüvitisele ei esitanud ja keegi ei ole kaasomandi lõpetamise nõuet
    esitanud. Kostja ei vaielnud haginõudest loobumisele/hagi muutmisele vastu. Kui oli
    loobumine või kui oli muutmine, siis kostja vastuväidet ei ole.

35. Kehtiv PKS ei võimalda osade võrdsusest kõrvale kalduda. Kohus pidanuks ühisvara
    jagama ja määrama kaasomandi lõpetamise selliselt, et kinnistud jäävad abikaasade
    kaasomandisse, mitte määrama ühisvara jagamise viisiks kinnistute müügi avalikul
    enampakkumisel ning müügitulemi jagamise kaasomanike vahel vastavalt nende
    osade suurusele. Kohus ei märkinud istungil, et ei võta loobumist vastu või ei luba
    hagi muuta. Selline käitumine ja info oli kohtuotsuses üllatav. Kui kohus võimaldab
    eelmenetluses kohtuistungil nõudest loobuda või seda muuta, ei saa ta hiljem otsuses
    muud kirjutada.

36. Ilmselt puhttehniliselt oleks maakohus pidanud kinnistute jagamisel otsustama ka
    kinnistusraamatust nähtuvate asjaõiguste saatuse, sest kinnistud on hetkel koormatud
    täies ulatuses, kuid tegemist ei ole abikaasade solidaarkohustustega.

37. Kompromissettepanekute kronoloogia esitati teesidega, so otsuses sellele tugineda ei
    saa. Kohus ei tugine tõenditele ega viita, millise kompromissiettepaneku kohaselt ta
    menetluskulud jagab. Riigikohtu lahendist nr 3-2-1-38-14 tuleneb, et
    pankrotimenetlusega seoses abikaasade ühisvara jagades tuleb kehtiva PKS § 210
    lõike 1 ja § 211 järgi alates kehtiva PKS-i jõustumisest esitatud nõude korral jagada
    abikaasade ühisvara kehtiva PKS-i järgi. PKS § 210 lõike 2 järgi tuleb ühisvara


                                                                                      8(14)
                                                                Tsiviilasi nr 2-13-14310

   koosseisu kindlaksmääramisel lähtuda vara omandamise ajal kehtinud seadusest
   (Riigikohtu otsused nr 3-2-1-31-14 (punkt 12), nr 3-2-1-42-13 (punktid 9, 13).

38. Ühisvara koosseis määratakse kindlaks varasuhte lõppemise seisuga. Kuna
    abielusuhete lõppedes lõppes ka abikaasade ühise omandi tekkimine, on abielusuhete
    lõppemise aja tuvastamine asjas olulise tähendusega.

39. TsMS § 442 lõike 5 teise lause järgi peab kohtuotsuse resolutsioonist selguma,
    milliseid hageja tahteavaldusi kohtuotsus asendab. Kande tegemiseks on
    kinnistusraamatuseaduse (KRS) § 341 järgi nõutav selle isiku nõusolek, kelle
    kinnistusregistriossa kantud õigust kanne kahjustaks (puudutatud isik), kui seaduses ei
    ole sätestatud teisiti. Selline otsus ei ole täidetav.

40. Kohtuistungi protokollist nähtub selgelt nii nõudest loobumine (või kui kohus soovib
    hagi muutmine) ja ka asjaolu, et kostja sellele istungil vastu ei vaielnud. Kohtuotsus ei
    kajasta istungil toimunut. Loobutud osas oleks kohus pidanud menetluse lõpetama,
    mitte otsust tegema.

41. Maakohus on asjaolude tuvastamisel rikkunud tõendite hindamise reegleid ning TsMS
    § 232 lõikeid 1 ja 2 (menetluskulude osas). Apellant ei nõustu menetluskulude jaotuse
    ja kindlaksmääramise juures arvestatud asjaoludega, sest need ei tugine tõenditel.
    Olulised faktilised asjaolud on jäänud tuvastamata. Haldur on kohtukõne teesides
    esitanud mitmeid uusi argumente, millele kohus on ka asjas tähtsust omistanud, kuid
    mis ei olnud vaidluse esemeks.

42. Juhul kui vaheotsus jääb tegemata, ei ole hageja süü, et hageja taotleb midagi, mis ei
    anna tulemust ja on lootusetu ning toob kaasa üksnes suuremad menetluskulud.
    Samuti ei ole põhjendatud menetluskuludena välja mõista teiselt poolelt tasutud
    riigilõivu olukorras, kus kaebus jääb rahuldamata. Hagi rahuldamise korral on
    põhjendatud üksnes sellised kohtukulud, mille kandmine on kohustuslik ja vajalik.
    Riigikohus on mh märkinud, et kui pool teeb midagi, mida kohus ei ole palunud ega
    käskinud, nt esitab kassatsioonkaebusele vastuse, siis seda kulu ei ole õige teise poole
    käest välja mõista. Antud juhul on olukord samasugune ning seda ütleb sõnaselgelt ka
    TsMS § 171 lõige 1.

43. Menetluskulude jaotamisel ja rahalisel kindlaksmääramisel on korrektne arvestada
    hageja taotlust menetluskulude väljamõistmiseks, mis jäi rahuldamata. Kuna
    maakohtu otsus on seadusega vastuolus ja kohus on osaliselt rahuldanud nõude, mida
    sellel alusel rahuldada ei saa, kuuluvad menetluskulud ümber vaatamisele sõltumata
    vaidluse lõpptulemusest. Maakohus rikkus seadust, kui mõistis hagejalt kostja kasuks
    välja 2806.80 eurot.

44. Kostja esitas kohtule menetluskulude nimekirja, mis sisaldab mh lepingulise esindaja
    kulu. Kuna kostja on ise pädev ning teda ei ole keegi kohtus esindanud, ei ole alust
    menetluskulusid kohtuväliste kulude osas kindlaks määrata ega hüvitada. Analoogia
    kohaldamine tunnihinna suuruse osas olukorras, kus ei ole esindust, arvet ega teenuse
    osutajat, on kohatu. Tagasivõitmine on pankrotihalduri ülesanne ja seda tasustatakse
    mitte menetluskulude hüvitamise regulatsiooni alusel, vaid pankrotihalduri tasu
    regulatsiooni alusel.



                                                                                       9(14)
                                                                   Tsiviilasi nr 2-13-14310

   45. Juhul kui pankrotihalduri tööülesandeid saaks lugeda esindaja kuludeks, oleksid antud
       asjas kulud põhjendamatult suured. Põhjendatud saavad olla üksnes sellised
       kohtukulud, mille kandmine on kohustuslik ja vajalik. Apellatsioonkaebuse esitamine
       ei olnud vajalik, sest see ei toonud tulemust. Seega apellatsiooniastme kulud peavad
       jääma igal juhul hageja kanda.

   46. Hagihinna tähenduses loetakse mittevaraliseks ka ühisvara jagamise nõue. TsMS
       § 137 lõikest 5 tulenevalt on haldur apellatsioonkaebuselt liiga palju riigilõivu
       tasunud. Selle väljamõistmine on sõltumata otsuse sisust igalt isikult ebaseaduslik.

   47. Menetluskulude osas on oluline, et vaheotsuse tegemise ja kohtumenetluse ajendas
       kostja tegevus ning kostja apellatsioonkaebus jäi rahuldamata. Lepingulise esindaja
       puhul ei ole töökanded jms põhjendatud. Menetluses on ajakulus süüdi pankrotihaldur,
       kes ei võtnud hagi omaks, ei esitanud ühisvara jagamise hagi ega öelnud kohe, et
       tegemist on ühisvaraga. Ei vasta tõele, et pankrotihaldur ei ole asjaolu, et tegemist on
       poolte ühisvaraga, kunagi eitanud. Kuigi kaasuse asjaolud on kogu aeg olnud samad,
       ei ole pankrotihaldur kunagi küsinud hagejalt ega võlgnikult, kas tegemist on ühis- või
       lahusvaraga. Kuna vara omandati abielu ajal, siis valitses eeldus, et tegemist on
       ühisvaraga. Vaatamata sellele pankrotihaldur olukorda ei fikseerinud ega arutanud
       võlgnikuga. Apellant möönab, et suhtlus pankrotihalduriga oleks võinud olla sujuvam,
       kuid ei nõustu, kui probleeme teiste küsimuste lahendamisel laiendatakse asjaolude
       segamise kaudu ühisvara küsimusele. Süüdistus menetluse venitamises on alusetu.
       Menetlus venis vaheotsuse taotlemise pärast. Kompromissettepanekute raames on
       pooled jaganud kinnistute hindamise kulusid ja apellant on tasunud ainuisikuliselt vara
       kindlustusega ning valitsemisega seotud kulutusi.

   48. TsMS § 163 lõike 2 kohaselt kui hagi rahuldatakse osaliselt ja sellesarnases ulatuses,
       nagu on kohtumenetluses kompromissina pakkunud üks pool, võib kohus jätta
       menetluskulud tervikuna või suuremas osas poole kanda, kes kompromissiga ei
       nõustunud. Antud säte eeldab, et kohtuotsus, millega hagi rahuldatakse on seaduslik.
       Kui teine menetlusosaline pakub kompromissi (antud juhul ei ole seda tegelikkuses
       dokumenteeritud), mis ei ole hagi rahuldamise raames lahendina hagi esemest lähtudes
       üldse võimalik, ei saa ka menetluskulusid vastava sätte alusel jaotada. Maakohus ei
       ole menetluskulude jaotamisel kaalunud kõiki asjaolusid ega oma otsustust
       põhjendanud. Ei ole arusaadav, kus on vastav kompromissiettepanek ja kas see on
       menetluses ka muul viisil esitatud kui kohtukõne teesidele lisatud dokumentides, mille
       asja juurde võtmist ei ole palutud ega otsustatud. Kohtukõne teesides ei saa uusi
       tõendeid esitada. Kompromissettepanekuid on esitanud mõlemad pooled ja kuna elu
       on pidevas liikumises, siis tegelikult ei ole nendest ettepanekutest võimalik teha hiljem
       mingeid järeldusi. Ka pankrotihaldurile tuli kompromissettepaneku tegemist pärast
       pikka ootamist meelde tuletada. Kostja pikendas nt hagile vastamise tähtaega ühe kuu
       võrra. Võlgniku abikaasa ei oleks kohtusse läinud, kui haldur ei oleks ühisvara
       võlgniku lahusvaraks lugenud. Pangalt laenutaotlusele vastuse ootamine ei ole
       venitamine.

Vastustaja seisukoht
   49. Vastustaja vaidleb apellatsioonkaebusele vastu, palub jätta selle rahuldamata ja
       maakohtu otsuse muutmata.

Ringkonnakohtu seisukoht


                                                                                         10(14)
                                                              Tsiviilasi nr 2-13-14310

50. Ringkonnakohus, kuulanud kohtuistungil ära poolte seisukohad ja tutvunud tsiviilasja
    materjalidega, leiab, et maakohtu otsus tuleb osaliselt tühistada ühisvara jagamise
    viisi, hagejale jääva vara pankrotivarast välistamise nõude lahendamata jätmise, hagist
    osalise loobumise vastuvõtmise mitteotsustamise ja menetluskulude jaotamise ning
    kindlaksmääramise osas. Selles osas rikkus maakohus oluliselt menetlusõiguse norme,
    mis tõi kaasa osaliselt ebaõige otsuse tegemise. Ringkonnakohus saab teha tühistatud
    osas ise uue otsuse, millega võtab vastu hageja osalise loobumise hagist ja lõpetab
    selles osas menetluse, jagab uuesti ühisvara, lahendab ära hagejale jääva vara
    pankrotivarast välistamise nõude ning jaotab ja määrab kindlaks menetluskulud.
    Ülejäänud osas maakohtu otsuse tühistamiseks või muutmiseks alus puudub.
    Apellatsioonkaebus kuulub rahuldamisele osaliselt.

51. TsMS § 651 lõike 1 kohaselt kontrollib ringkonnakohus esimese astme kohtu otsuse
    seaduslikkust ja põhjendatust üksnes osas, mille peale on edasi kaevatud. Hageja ei
    vaidlusta maakohtu poolt ühisvara jagamise nõude lahendamisel tuvastatud faktilisi
    asjaolusid, mille alusel maakohus tuvastas mõlema vaidlusaluse kinnistu kuulumise
    abikaasade ühisvara koosseisu, ega ka maakohtu poolt tuvastatud kinnistute
    turuväärtusi. Hageja vaidlustab maakohtu poolt rakendatud jagamise viisi, XXX
    kinnistu osas poolte võrdsuse põhimõttest kõrvalekaldumist, hageja ainuomandisse
    jääva vara pankrotivarast välistamata jätmist ja kostja (kaebuse punktis 15 ilmselt
    ekslikult nimetatud hageja) tahteavalduse kohtuotsusega asendamata jätmist.

52. Esmalt lahendab kolleegium küsimused seoses maakohtu poolt rakendatud ühisvara
    jagamise viisiga. Maakohtu otsusest nähtub, et maakohus lähtus jagamise viisi valikul
    hageja poolt hagiavalduses esitatud viiside eelistusest: esmane müük enampakkumisel,
    teisene kaasomandisse jagamine, kolmas vara JR ainuomandisse jätmine ja hagejale
    rahalise hüvitise määramine (hagiavalduse punktid 1.1-1.3; t I kd lk 2-3). Hageja on
    seisukohal, et 10.07.2015 kohtuistungil loobus ta esimesest ja kolmandast eelistusest
    ning palus rakendada teist eelistust, kuna selleks ajaks oli hageja saanud kokkuleppe
    pangaga, mis võimaldab tal kaasomandi lõpetamise korral JR mõttelise osa
    pankrotivarast ära osta. Maakohtu otsusest nähtub, et kohus luges sellised hageja
    esindaja toimingud istungil hagi muutmiseks TsMS § 376 mõttes, milleks kostja
    nõusolekut ei andnud ja milleks ei andnud nõusolekut ka kohus, kuna mingid olulised
    asjaolud muutunud ei olnud.

53. Kolleegium on seisukohal, et maakohtu istungi protokollist nähtub hageja esindaja
    tahe mitte muuta hagi, nagu käsitles hageja toiminguid maakohus, vaid osaliselt hagist
    loobuda, so hagiavalduses esiletoodud jagamise viisidest esmasest ja kolmandast
    alternatiivist loobumiseks. Riigikohus on selgitanud, et hagist osaline loobumine on
    nõude kitsendamine TsMS § 376 lõike 4 punkti 2 mõttes, mida ei peeta hagi
    muutmiseks (nt lahend nr 3-2-1-80-13, punkt 24). Ka lahendis nr 3-2-1-95-12 (punktis
    10) käsitles Riigikohus kaasomandi lõpetamise erinevaid viise alternatiivsete nõuetena
    TsMS § 370 lõike 2 mõttes.

54. Lahendis nr 3-2-1-80-13 (punktis 24) selgitas Riigikohus, et hagist osalise loobumise
    taotlust on võimalik põhimõtteliselt esitada ka pärast avalduste esitamise tähtaja
    möödumist menetluses, sest reeglina selline toiming ei venita menetlust, vaid
    kiirendab seda. Seega põhimõtteliselt võis hageja kohtuistungil osadest
    alternatiivsetest nõuetest loobuda. Kui kostja leidis, et selline loobumine rikub tema
    õigusi (ta oli vastuses kohtule nõustunud nimelt selle jagamise viisiga, millest hageja


                                                                                    11(14)
                                                               Tsiviilasi nr 2-13-14310

   loobus, ega pidanud vajalikuks menetluses vastuhagi esitada), oli tal õigus taotleda
   kohtuistungi edasilükkamist ja endale tähtaja andmist vastuhagi esitamiseks. Kostja
   sellist võimalust ei kasutanud. Kostja ei toonud ka apellatsioonimenetluses esile, et kui
   ta oleks hageja taotlusest aru saanud ja maakohus oleks selgelt istungil võtnud taotluse
   osas seisukoha, oleks ta soovinud esitada asjas vastuhagi, et saavutada jagamise viisiks
   tema poolt eelistatud müük enampakkumisel. Maakohtu istungi protokollist nähtub, et
   kostja vaidles küll hageja taotlusele vastu, kuid samas „võttis hagi õigeks“.
   Ringkonnakohtu istungil selgitas kostja, et hagi õigeks võtmise all pidas ta silmas, et
   hagiavalduses esitatud jagamise variantide raames asi võimalikult kiiresti ära
   lahendaks, samuti et kahe vaidlusaluse kinnistu näol on tegemist abikaasade
   ühisvaraga.

55. Eeltoodu alusel on kolleegium seisukohal, et maakohus rikkus hageja taotlust
    menetledes TsMS § 429 lõikeid 1, 2 ja 5, milledest tulenevalt peab kohus hagist
    loobumise (ka osalise puhul) selgelt otsustama, kas ta võtab loobumise vastu või mitte.
    Käesolevas asjas võis maakohus sellised otsustused teha põhimõtteliselt ka kaevatavas
    otsuses, kuid arvestades loobumise sisu, oleks olnud mõistlik selge seisukoht
    kujundada juba istungil ja seda eelkõige kostja menetlusliku positsiooni huvides
    (Riigikohtu lahend nr 3-2-1-50-13, punkt 15). Kuna aga kostja ei toonud
    apellatsioonimenetluses esile, et hageja taotluse menetlemisest oleks sõltunud tema
    tahe vastuhagi esitada, leiab kolleegium, et saab hageja poolt osalise loobumise ise
    vastu võtta ja selles osas menetluse lõpetada tsiviilasja maakohtule tagasi saatmata.

56. TsMS § 4 lõike 2 kohaselt määravad hagimenetluses pooled vaidluse eseme ja
    menetluse käigu ning otsustavad mh taotluste esitamise. Sama sätte lõike 3 teise lause
    kohaselt on hagejal õigus esitatud nõudest loobuda. Seega olukorras, kus hageja oli
    loobunud kahest jagamise viisist ja kostja vastuhagi ei esitanud, puudus maakohtul
    alus kaaluda ühisvara jagamist muul viisil kui hageja poolt toetatud kaasomandisse
    jagamine ja sea tehes ületas maakohus hagi piire. TsMS § 439 kohaselt ei või kohus
    otsuses ületada nõude piire ega teha otsust nõudekohta, mida ei ole esitatud.

57. Ringkonnakohus teeb ühisvara jagamises uue otsuse, millega jagab vara ainsal
    menetlusse jäänud viisil, so abikaasade kaasomandisse jätmine. Kohus peab ühisvara
    jagamise viisi valikul kaaluma poolte huve, käesolevas asjas mh ka ühe abikaasa
    võlausaldajate huve. Kolleegium möönab, et käesolevas asjas on kohtu diskretsioon
    seoses ühe võimaliku jagamise viisiga piiratud, samas hagi rahuldamata jätmine
    ilmselt mõistlik ei oleks. Kinnistute kaasomandisse jagamine võimaldab ühelt poolt
    hagejal vähemalt kuni kaasomandi lõpetamiseni säilitada õigus kinnistutele, millest
    üks on perekonna kodu, mh kuni kasutuskorra kokkuleppe sõlmimiseni võimaluse
    neid omandiõiguse alusel kasutada. Ühisvara jagamine on vajalik ka JR
    võlausaldajatele, võimaldades pankrotivõlgniku kaasomandiosa realiseerimist
    pankrotimenetluses ja seeläbi pankrotimenetlusega edasi minna.

58. Kolleegium lähtub kinnistute kaasomandisse jagamisel maakohtu poolt tuvastatud
    abikaasade osadest ühisvaras. Maakohus on selles osas oma järeldusi põhjendanud
    kooskõlas TsMS § 442 lõikega 8, ringkonnakohus lähtub nendest ega pea vajalikuks
    siinkohal korrata. Apellatsioonkaebus ei sisalda selles osas konkreetseid väiteid, mida
    kolleegium saaks kontrollida. TsMS § 651 lõike 1 kohaselt on kolleegium seotud
    kaebuse piiridega.



                                                                                     12(14)
                                                               Tsiviilasi nr 2-13-14310

59. Kolleegium ei nõustu apellandi seisukohaga, nagu ei oleks maakohtul olnud
    õiguslikult võimalik kalduda kõrvale ühisvara osade võrdsuse põhimõttest. Iseenesest
    õige on väide, et kehtiv PKS-i redaktsioon sellist võimalust ette ei näe. Küll aga on
    kohtupraktika asunud läbi PKS § 210 lõike 2 seisukohale, et viidatud säte annab aluse
    määrata enne 01.07.2010 kehtinud PKS-i järgi nii eseme kuulumise ühisvara hulka kui
    ka arvestada ühisvara jagades abikaasade osade võrdsusest kõrvalekaldumise aluseid,
    juhul kui ese omandati ja kõrvalekaldumise alus tekkis enne 01.07.2010 (Riigikohtu
    lahend nr 3-2-1-31-14, punkt 14). Käesolevas asjas on nimetatud eeldused täidetud.

60. Käesolevas asjas puudub vaidlus, et pankrotihaldur arvas JR pankrotivara hulka
    vaidlusalused kaks kinnistut, millest teatas võlgniku abikaasale 27.09.2012 kirjaga (t I
    kd lk 33-34). Seega tekkis hagejal võlgniku abikaasana PankrS § 122 lõike 4 alusel
    õigus esitada hagi ühisvara jagamiseks ja oma osa välistamiseks pankrotivarast
    (varaühisus oli lõppenud abieluvaralepingu sõlmimisega 23.03.2011). Eelpool otsustas
    ringkonnakohus, et ühisvara jagamise tulemusena jääb hageja omandisse vastavalt
    50% ja 47,1% mõttelist osa pankrotivarasse arvatud kinnistutest, mistõttu tuleb see osa
    kinnistutest pankrotivarast välistada. Pankrotivara moodustub PankrS § 108 lõike 1
    kohaselt pankrotivõlgniku varast, mida kasutatakse sihtvarana võlausaldajate nõuete
    rahuldamiseks ja pankrotimenetluse läbiviimiseks.

61. Kolleegium ei nõustu apellandiga selles, nagu oleks maakohus jätnud ebaõigesti
    kohtuotsuse resolutsioonis asendamata kostja tahteavaldused kinnistusraamatus
    kannete muutmiseks. Tsiviilasja materjalidest ei nähtu TsMS-i sätetega kooskõlas
    sellise nõude esitamine hageja poolt. Samas ei nõustu kolleegium ka maakohtuga,
    nagu oleks hageja esindaja poolt kohtuistungil suuliselt esitatud uus nõue
    kinnistusraamatukandes tegemiseks vajaliku kostja nõusoleku asendamiseks
    kohtuotsusega käsitletav hagi muutmisena TsMS § 376 mõttes. Kuigi ringkonnakohtu
    istungil (protokoll t III kd lk 9-11) selgitas hageja esindaja, et esitas maakohtu
    menetluses vastava nõudega ka kirjalikus menetlusdokumendis, siis väite
    põhistamiseks konkreetseid elulisi asjaolusid (kuupäevad vmt) ta ei esitanud, ka mitte
    kolleegiumi poolt täiendavalt selleks antud tähtaja jooksul. Sellise menetlusdokumendi
    esitamine ei nähtu ka kohtute infosüsteemist. Seega on tuvastatud, et hageja ei
    esitanud maakohtule kostja tahteavalduse asendamisele suunatud nõuet, mistõttu ei
    olnud hagejal ka võimalik vastavat nõuet muuta ning maakohtul ei olnud võimalik
    seda menetleda ega lahendada ja hageja vastavasisulised etteheited maakohtule ei ole
    põhjendatud. Riigikohus on lahendis nr 3-2-1-113-11 selgitanud, et TsMS § 376 ei
    reguleeri olukorda, mis puudutab uue nõude esitamist kõrvuti algsega ja et sellisel
    juhul on tegemist eraldi haginõude esitamisega ja taotlusega menetleda seda koos juba
    menetluses oleva nõudega. Kui kostja keeldub andmast nõusolekut KRS § 341 mõttes
    kinnistusraamatukannete muumiseks, tuleb hagejal seda uues menetluses hageda.

62. Eelmises punktis esitatud põhjendustel ei olnud maakohtul alust lahendada ka
    apellatsioonkaebuses esiletoodud võimalikku probleemi jagatavaid kinnistuid
    koormavate hüpoteekidega. Hüpoteegid jäävad ka peale kaasomanditeks jagamist
    koormama kogu kinnistut, st ka hageja mõttelist osa. Hüpoteekide kustutamiseks saab
    nõusoleku anda vaid võlausaldaja, kelle nõuet vastav hüpoteek tagab.

63. Kolleegium nõustub osaliselt apellandi etteheidetega maakohtu otsusest nähtuvale
    menetluskulude jaotusele ja selle põhjendustele. Samas kuna maakohtu otsuse osalise
    tühistamise ja tühistatud osas uue otsuse tegemise tõttu tuleb maakohtumenetlusega


                                                                                     13(14)
                                                                  Tsiviilasi nr 2-13-14310

        seotud kulud niikuinii uuesti jaotada, ei pea kolleegium menetlusökonoomia
        põhimõtet silmas pidades vajalikuks täpsemalt maakohtu põhjendusi analüüsida.
        Ringkonnakohus leiab, et menetluskulude jaotamisel nii maa- kui ringkonnakohtus on
        põhjendatud rakendada hagilises perekonnaasjas erinormina menetluskulude jaotust
        reguleerivat TsMS § 164, mille lõike 1 kohaselt kannab kumbki poolt oma
        menetluskulud ise. Ühisvara jagamine on vajalik mõlema abikaasa vararežiimi
        korrastamiseks, sh käesolevas asjas ka pankrotivõlgnikust abikaasa võlausaldajatele, ja
        käesolev kohtuotsus on seega tehtud mõlema poole huvides.

    64. Kuna kummagi poole kulud jäävad vastava poole enda kanda ei ole vajalik määrata
        kindlaks poolte vajalikke ja põhjendatud menetluskulusid maa- ja ringkonnakohtus.




    Imbi Sidok-Toomsalu                   Indrek Parrest                      Ele Liiv
/allkirjastatud digitaalselt/   /allkirjastatud digitaalselt/      /allkirjastatud digitaalselt/

Parandatud 16.03.2016 määrusega

RESOLUTSIOON:
  1. Parandada tsiviilasjas nr 2-13-14310 Tallinna Ringkonnakohtu 11.03.2016 otsuse
     resolutsiooni punkti 2 alapunktis 4) ilmne ebatäpsus, so TR mõttelise osa
     numbriliseks suuruseks märgitud „47,1%“, ja lugeda õigeks numbriliseks
     suuruseks „47,9%“.



Parandatud 12.04.2016 määrusega

RESOLUTSIOON:
  1. Parandada tsiviilasjas nr 2-13-14310 Tallinna Ringkonnakohtu 11.03.2016 otsuse
     resolutsiooni punkti 2 alapunktis 6) ilmne ebatäpsus, so JR (pankrotis)
     pankrotivarast välistatavaks TR mõttelise osa kinnistust XXX numbriliseks
     suuruseks märgitud „47,1%“, ja lugeda õigeks numbriliseks suuruseks „47,9%“.




                                                                                         14(14)

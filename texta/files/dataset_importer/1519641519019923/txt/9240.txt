                                                                      Kriminaalasi nr 1-15-994




                                   KOHTUMÄÄRUS

17. augustil 2016 Viru Maakohtu kohtunik Tiit Kullerkupp Rakvere kohtumajas kirjalikus
menetluses läbi vaadanud Viru Vangla Kriminaalhooldusosakonna Rakvere esinduse
kriminaalhooldusametniku Merli Tammi-Jõeveer’e erakorralise ettekande Tarmo Räitsakule
määratud üldkasuliku töö tegemise tähtaja peatamiseks,

                                      t e g i k i n d l a k s:

Tartu Maakohtu 07.08.2015 otsusega nr 1-15-994 mõisteti Tarmo Räitsak süüdi KarS § 120
lg 1 järgi ning karistuseks mõisteti talle 7 kuud vangistust. KarS § 65 lg 1 ja § 64 lg 1 alusel,
üksikkaristustest raskeima suurendamise teel, mõisteti eelmise karistusega liitkaristuseks
1 aasta 9 kuud 2 päeva vangistust. KarS § 69 lg 1 ja 3 alusel asendati mõistetud vangistus
637 tunni üldkasuliku tööga, mille tegemise tähtajaks määrati 16 kuud. Üldkasuliku töö
tegemise ajaks allutati Tarmo Räitsak kriminaalhooldaja käitumiskontrollile ja teda kohustati
üldkasuliku töö tegemise ajal järgima KarS § 75 lg-s 1 sätestatud kontrollnõudeid. Lisaks
kohustati Tarmo Räitsakut KarS § 75 lg 2 p 1 ja 8 alusel hüvitama kuriteoga tekitatud kahju
ning osalema sotsiaalprogrammis. Kohtuotsus jõustus 17.08.2015.

14.07.2016 esitas kriminaalhooldusametnik Viru Maakohtule erakorralise ettekande Tarmo
Räitsakule määratud üldkasuliku töö tegemist tähtaja kulgemise peatamiseks. Viru Vangla
kriminaalhooldusosakonnal lõppes 22.06.2016 üldkasuliku töö korraldamise leping Rakvere
Linnavalitsusega. Uut lepingut ei ole 14.07.2016 seisuga sõlmitud. Hooldusalune tegi ÜKT
tunde nädalavahetusel, kuna on nädala sees tööga hõivatud. Kriminaalhooldusosakonnal on
hetkel olemas vaid üks leping (S.K. Rakvere Hooldekodu OÜ-ga), mis võimaldab töötamist
nädalavahetusel, kuid seal on töökohad piiratud. Hooldusaluse sõnade kohaselt on ta nõus
ootama kuni vabaneb nädalavahetusel töötamise koht. On nõus pikendama üldkasuliku töö
tegemise tähtaega.

Üldkasuliku töö tegemise ajaks määrati KarS § 75 lg 2 p 8 alusel lisakohustus osaleda
sotsiaalprogrammis. Hooldusalune on broneeritud osalema sotsiaalprogrammi "Viha
juhtimine", programm ei ole veel alanud. Samuti kohustati üldkasuliku töö tegemise ajal teda
täitma Tartu Maakohtu 08.10.2013 otsusega määratud lisakohustust heastada kuriteoga
tekitatud kahju summas 2400 eurot, mis on osade kaupa makstud, viimane makse teostati
27.10.2015.

Esmakohtumine toimus 06.10.2015. Hooldusalune broneeriti ÜKT tunde tegema Rakvere
Linnavalitsuse juurde. ÜKT tunde on hooldusalune seni sooritanud nõuetekohaselt.
Hooldusalune ei ole keeldunud ÜKT tundide sooritamisest. Hooldusalune kirjutas 01.02.2016
avalduses, et saab teha ÜKT tunde kahel nädalavahetusel kuus, teisel kahel nädalavahetusel on
koos tütrega, mis on kohtu poolt paika pandud.


                                                                                               1
Lähtudes eeltoodust teeb ametnik ettepaneku üldkasuliku töö tähtaja kulgemine peatada alates
01.07.2016 kuni ÜKT töökoha vabanemiseni ja pikendada ÜKT tegemise tähtaega kuni
16.08.2017. Ettepanekut tehes lähtub ametnik asjaolust, et hetkel ei ole teada, millal Rakvere
Linnavalitsusega leping jätkub, S.K Rakvere hooldekodu OÜ juures vabaneb koht hiljemalt
2017 aasta alguses. Tarmo Räitsak ei ole keeldunud ÜKT tundide sooritamisest ning on valmis
ootama kuni töökoht vabaneb.

KrMS § 432 lg 1 kohaselt lahendab kohtulahendi täitmisega seonduvad küsimused
täitmiskohtunik määrusega kirjalikus menetluses kohtumenetluse pooli kohtusse kutsumata, kui
sama paragrahvi lõikest 3 ei tulene teisiti. Lg 3 kohustab lahendama erakorralise ettekande
süüdimõistetu osavõtul, kui on tegemist süüdimõistetult vabaduse võtmise küsimusega.

KrMS § 428 lg 1 sätestab, et kui süüdimõistetu hoidub kõrvale üldkasulikust tööst, ei järgi
kontrollnõudeid või ei täida talle pandud kohustusi, teeb kriminaalhooldusametnik kohtule
erakorralise ettekande süüdimõistetule täiendavate kohustuste määramiseks vastavalt
karistusseadustiku § 75 lõikele 2 või töö tegemise tähtaja pikendamiseks või süüdimõistetule
mõistetud vangistuse täitmisele pööramiseks.

KarS § 69 lg 3 sätestab, et üldkasuliku töö mõistmisel määrab kohus selle tegemise tähtaja, mis
ei või ületada kuritegude puhul kahtekümmend nelja kuud ning väärtegude puhul kahtteist
kuud. Kohus võib kriminaalhooldusametniku ettekande alusel tähtaja kulgemise peatada
süüdimõistetu haiguse või perekondliku olukorra tõttu või ajaks, kui süüdimõistetu on aja-,
asendus- või reservteenistuses. Tähtaja kulgemise peatamisel ning uue tähtaja määramisel tuleb
kohtul arvestada vastava süüteo eest ettenähtud üldkasuliku töö tähtaja üldist piirangut.

Kohus on seisukohal, et kriminaalhooldusametniku taotlus on põhjendatud ja kuulub
rahuldamisele. Kohus leiab, et erakorralises ettekandes toodud asjaoludel saab pidada
põhjendatuks üldkasuliku töö tegemise tähtaja kulgemise peatamist kuni sobiva töökoha
vabanemiseni ning sellest tulenevalt pikendada üldkasuliku töö tegemise tähtaega kuni
16.08.2017.

Lähtudes eeltoodust ja juhindudes KarS § 69 lg 3; KrMS § 387, 428, 432 kohtunik

                                          m ä ä r a s:

Viru Vangla Kriminaalhooldusosakonna Rakvere esinduse kriminaalhooldusametniku
erakorraline ettekanne rahuldada.

Peatada TARMO RÄITSAK’ule (isikukood 37904235212, elukoht xxxx) Tartu Maakohtu
07.08.2015 otsusega määratud üldkasuliku töö tegemise tähtaja kulgemine alates
01.07.2016 kuni ÜKT töökoha vabanemiseni ning pikendada üldkasuliku töö tegemise
tähtaega kuni 16.08.2017.

Määruse peale on õigus esitada Viru Maakohtule määruskaebus 15 päeva jooksul, alates
päevast, mil isik sai vaidlustatavast kohtumäärusest teada või pidi teada saama.

Kohtumääruse ärakiri saata kriminaalhooldusametnikule ja Tarmo Räitsakule.


Kohtunik                             /digitaalselt allkirjastatud/             Tiit Kullerkupp


                                                                                             2

                            KOHTUOTSUS
                              EESTI VABARIIGI NIMEL


Kohus                              Tartu Ringkonnakohus
Kohtukoosseis                      Üllar Roostoja, Kai Kullerkupp, Andra Pärsimägi
Otsuse tegemise aeg ja koht        4. juuli 2016. Tartu
Tsiviilasja number                 2-15-7762
Tsiviilasi                         T.I. hagi AS A. Le Coqi vastu töölepingu ülesütlemise
                                   tühisuse     tuvastamiseks, hüvitise    ja    töötasu
                                   väljamõistmiseks
Tsiviilasja hind                   8468 eurot 36 senti
apellatsioonikohtus
Vaidlustatud kohtulahend           Tartu Maakohtu 21. oktoobri 2015. a otsus
Kaebuse esitaja ja kaebuse liik    AS A. Le Coqi apellatsioonkaebus
Kohtuistungi toimumise aeg         14. juuni 2016. a
Menetlusosalised ja nende          Apellant (kostja): AS A. Le Coq (registrikood: 10034247),
esindajad                          lepinguline esindaja Gaabriel Tavits

                                   Vastustaja (hageja): T.I. (isikukood XXXXX), lepinguline
                                   esindaja Nelli Loomets




RESOLUTSIOON                              1. Tühistada Tartu Maakohtu 21. oktoobri 2015. a
                                             otsuse p 1 osalise nõudest loobumise ulatuse osas
                                             ja p 2.3 hagi rahuldamise osas ja teha selles osas
                                             uus otsus.
                                          2. Muus osas jätta maakohtu otsus muutmata.


                                          1
                            3. Lugeda kohtuotsuse resolutsioon sõnastatuks
                                järgmiselt:
                                3.1.Võtta vastu hagist loobumine ja lõpetada
                                    menetlus osas, milles T.I. palus AS-lt A. Le
                                    Coq välja mõista töölepingu ülesütlemise
                                    etteteatamistähtaja järgimata jätmise tõttu
                                    saamata jäänud töötasu 3659,93 eurot
                                    ületavas osas ja       kolme kuu keskmise
                                    brutotöötasu          ulatuses        hüvitise
                                    väljamõistmiseks summas 381,54 eurot.
                                3.2.Rahuldada hagi.
                                3.3. Tuvastada, et AS-i A. Le Coq poolt T.I.
                                    sõlmitud töölepingu ülesütlemine 26.
                                    jaanuarist 2015 on tühine.
                                3.4. Lõpetada AS-i A. Le Coq ja T.I. vaheline
                                    tööleping alates 26. jaanuarist 2015.
                                3.5. Mõista AS-ilt A. Le Coq T.I. kasuks välja
                                    töölepinguseaduse § 109 lg 1 alusel välja
                                    hüvitis 2000,19 eurot.
                                3.6. Mõista AS-lt A. Le Coq T.I. kasuks välja
                                    töölepingu       ülesütlemisest      seaduses
                                    sätestatust vähem ette teatamise tõttu
                                    saamata jäänud töötasu 3659 eurot 93 senti
                                    ning puhkusehüvitis 306 eurot 70 senti.
                                3.7. Mõista AS-lt A. Le Coq T.I. kasuks välja
                                    töötasu 2120 eurot.
                                3.8. Väljamõistetud       summad        kuuluvad
                                    maksustamisele seaduses sätestatud korras.
                               3.9. Rahuldada osaliselt hageja taotlus protokolli
                                     parandamiseks. Jätta rahuldamata kostja
                                     taotlus protokolli parandamiseks.

                                4. Jaotada poolte menetluskulud ja jätta 90 %
                                    menetluskuludest kostja kanda ning 10 %
                                    hageja kanda.

                                5.   Määrata kindlaks A. Le Coq AS-i
                                      menetluskulude suurus 132 eurot.
                                5.1. Määrata kindlaks T.I. menetluskulude
                                      suurus 815 eurot.
                                5.2. Tasaarvestada A Le Coq AS-i ja T.I.
                                      menetluskulud ning mõista A Le Coq AS-lt
                                      välja 683 eurot menetluskulude katteks T.I.
                                      kasuks.

                                6.   Apellatsioonkaebus rahuldada osaliselt.


Edasikaebamise kord   Otsuse peale võib esitada kassatsioonkaebuse Riigikohtule
                      30 päeva jooksul otsuse kättetoimetamisest.



                            2
                                         Hagimenetluses      Riigikohtus  võib    menetlusosaline
                                         menetlustoiminguid teha ning avaldusi ja taotlusi esitada
                                         üksnes vandeadvokaadi vahendusel, kui seaduses ei ole
                                         sätestatud teisiti.
                                         Juhul, kui menetlusosaline taotleb menetlusabi, peab ta
                                         esitama tähtaja kestel kassatsioonkaebuse. Kaebuse
                                         põhjendamiseks või riigilõivu tasumiseks või kaebuses esineva
                                         sellise puuduse kõrvaldamiseks, mis on seotud menetlusabi
                                         taotlemisega, annab kohus mõistliku tähtaja pärast
                                         menetlusabi taotluse lahendamist, kui nimetatud taotlus ei ole
                                         esitatud põhjendamatult või tähtaja pikendamise eesmärgil.

MENETLUSOSALISTE NÕUDED, VASTUVÄITED JA PÕHJENDUSED
1. T.I. esitas töövaidluskomisjonile avalduse AS A. Le Coqi vastu töölepingu ülesütlemise
tühisuse tuvastamiseks, hüvitise ja töötasu väljamõistmiseks.
Tööinspektsiooni töövaidluskomisjoni 21. aprilli 2015. a otsusega rahuldati avaldaja nõuded.
2. AS A. Le Coq esitas Tartu Maakohtule 21. mail 2015. a avalduse T.I. avalduse
läbivaatamiseks hagimenetluses.

3. Tartu Maakohus võttis 10. juunil 2015. a menetlusse T.I. hagi AS A. Le Coqi vastu
töölepingu ülesütlemise tühisuse tuvastamiseks ja hüvitiste väljamõistmiseks.
Hageja muutis menetluse kestel hüvitiste suurust, 14.09.2015 formuleeringu kohaselt soovis
hageja
       1) hüvitist seoses töölepingu ülesütlemise tühisusega vähemalt kolme keskmise
           brutotöötasu ulatuses summas 2121,06 eurot; 14. aprillil 2015 muutis nõude suurust
           ja palus välja mõista 2381,73 eurot; 14.09.2015 muutis nõude suurust ja palus välja
           mõista 2000,195 eurot;
       2) hüvitist seoses ülesütlemisest vähem ette teatamisega saamata jäänud töötasu
           2989,36 euro; 14. aprillil 2015 muutis nõude suurust ja palus välja mõista 3866,13
           euro ja 43 tööpäeva eest; 14.09.2015 muutis nõude suurust ja palus välja mõista
           3659,93 eurot;
       3) puhkusehüvitist 233,31 euro; 14. aprillil 2015 muutis nõude suurust ja palus välja
           mõista 234,33 euro; 14.09.2015 muutis nõude suurust ja palus välja mõista 306,70
           eurot;
       4) alusetult kinni peetud töötasu 2120 euro ulatuses.
Avalduse järgi töötas hageja kostja juures komplekteerijana. Kostja ütles töölepingu üles
26. jaanuaril 2015. a töölepingu seaduse (TLS) § 88 lg 1 p 5 alusel, kuigi kostjal puudus alus
lepingu ülesütlemiseks. Kostja ei järginud töölepingu ülesütlemisel TLS § 97 lg 2 p 3 sätestatud
etteteatamise tähtaega. Hageja taotles töölepingu lõpetamist TLS § 107 lg 2 alusel ning hüvitist
TLS § 109 lg 1 alusel. Avalduse järgi vastutasid komplekteerijad tööandja kehtestatud reeglite
järgi tehtud vigade eest rahaliselt. 2012. a maksis üks viga 30 eurot, 2013. a 40 eurot ning 2014.
a 50 eurot. Kostja tasaarvestas nimetatud summad töötasuga. Kuna hageja ei andnud kostjale
TLS § 78 kohast nõusolekut tasaarvestuseks, siis see on tühine. Järelikult pidas kostja aastatel
2012 kuni 2014 hageja töötasust alusetult kinni 2120 eurot.

4. Kostja vaidles avaldusele vastu. Kostja väitel on hageja käitunud aastaid provokatiivselt ja
püüdnud töötajate ja tööandja vahel konflikti tekitada. Hageja pingestas oma käitumisega
tööõhkkonda ning see hakkas häirima kõigi töötajate tegevust. Sellises olukorras ei pidanud
kostja enam võimalikuks hagejaga töösuhet jätkata. Tekkinud oli negatiivne tööõhkkond, kus


                                                3
töötajad ei saanud keskenduda tööülesannetele ja oli oht tööõnnetuste tekkimiseks ning seetõttu
ei pidanud kostja vajalikuks järgida etteteatamise tähtaega. Veatasude tagastamine ei ole
põhjendatud. Veatasud on üks osa komplekteerijate tükitööl põhinevast palgasüsteemist.
Eesmärk oli tõsta tootlikkust ja kvaliteeti. Komplekteerijate tootlikkuse mõõdikuks on
komplekteeritud tellimusridade arv töötunni kohta ja kvaliteedimõõdikuks tehtud vigade arv
kuus.

MAAKOHTU LAHEND
5. Tartu Maakohus tegi 21.11.2015 lahendi, millega võttis vastu hagist loobumise ja lõpetas
menetluse osas, milles T.I. palus AS       A. Le Coqilt välja mõista töölepingu ülesütlemise
etteteatamise tähtaja järgimata jätmise tõttu saamata jäänud töötasu 3659,93 eurot ületavas
osas; rahuldas hagi ja 1) tuvastas, et AS A. Le Coqi T.I. sõlmitud töölepingu ülesütlemine
26. jaanuarist 2015 on tühine;
2) lõpetas AS A. Le Coqi ja T.I. töölepingu alates 26. jaanuarist 2015;
3) mõistis AS A. Le Coqilt T.I. kasuks välja töölepinguseaduse § 109 lg 1 alusel hüvitise 2381
eurot 73 senti;
4) mõistis AS A. Le Coqilt T.I. kasuks välja töölepingu ülesütlemisest seaduses sätestatust
vähem ette teatamise tõttu saamata jäänud töötasu 3659 eurot 93 senti ning puhkusehüvitise
306 eurot 70 senti;
5) mõistis AS A. Le Coqilt T.I. kasuks välja töötasu 2120 eurot;
6) jättis menetluskulud AS A. Le Coqi kanda;
7) mõistis AS A. Le Coqilt T.I. kasuks välja menetluskulud 762 eurot 60 senti.

6. Maakohus tuvastas, et kostjal puudus seadusest tulenev alus hageja töölepingu
ülesütlemiseks. TLS § 88 lg 1 kohaselt võib tööandja töölepingu erakorraliselt üles öelda
töötajast tuleneval mõjuval põhjusel, mille tõttu ei saa mõlemapoolseid huve järgides eeldada
töösuhte jätkamist.
Kostja on ülesütlemise aluseks oleva asjaoluna välja toonud hageja lojaalsuskohustuse
rikkumise, mis seisnes kostja väitel selles, et hageja lõi 2014. a detsembris töökohal vaenuliku
õhkkonna, agiteerides teisi töötajaid ühinema enda nõudmistega tööandja vastu, saates töötajate
nimel tööandjale poolanonüümse pöördumise, milles märgitud töötajatest osad ei olnud
pöördumisest teadlikud. Lisaks käitus töötaja 22. jaanuaril 2015. a toimunud koosolekul
tööandja esindajate suhtes provokatiivselt ja ebaviisakalt.
Töötaja lojaalsuskohustus tuleneb TLS § 15 lg-st 1. Lojaalsuskohustus tähendab töötaja
kohustust käituda tööandja suhtes lojaalselt, mõistlikult ja heas usus. Samas ei tähenda see seda,
et töötaja käitumine ei tohiks mingil viisil olla vastuolus tööandja huvidega.

Maakohus leidis, et töötaja lojaalsuskohustuse sisustamisel tuleb arvestada mh töötaja
(põhi)õigustega. Lojaalsuskohustuse rikkumiseks ei saa pidada töötaja tegevust, mis käib küll
vastu tööandja huvidele, kuid mida tööandja peab arvestades mõlemapoolseid huve taluma.
Maakohtu hinnangul ei saa lojaalsuskohustuse rikkumiseks pidada töötaja tegevust, mis on
suunatud sellele, et tööandja ei muudaks töölepingu tingimusi töötajatele kahjulikumaks. Kostja
planeeris tõsta 2014. a lõpus 2015. a alguses veatasusid. Maakohtu hinnangul ei tulene töötaja
lojaalsuskohustusest, et töötajad ei tohiks tegutseda vastu tööandja planeeritavatele töölepingu
muudatustele või tegutseda eesmärgiga muuta töölepingu tingimusi, mida nad peavad endale
kahjulikuks. Tööandja peab taluma töötajate tegevust endale sobivate töötingimuste
saavutamiseks seni, kuni ei rikuta mõnda seaduses sätestatud keeldu. Kuna kostja ei toonud
välja hageja poolt seaduses sätestatud keelu rikkumist, siis hageja tegevus teiste töötajate
veenmisel ei saanud olla aluseks töölepingu üles ütlemiseks.



                                                4
Maakohtu hinnangul ei ole tõendatud kostja väited, et hageja esitas kostjale nõudmisi töötajate
nimel, kes tegelikult sellega nõus ei olnud. Kostja on oma väidete tõendamiseks esitanud
M.H. ja M.M. seletuskirjad. M.M. seletusest nähtub üksnes asjaolu, et ta tutvus hageja poolt
kostjale saadetud 22. jaanuari 2015 kirjaga 26. jaanuaril 2015. Sellest ei nähtu, et M.M. ei oleks
kirja sisuga nõus või et ta poleks olnud tuttav varem hageja poolt komplekteerijate nimel
saadetud kirjadega. M.H. seletuskirjades on küll kirjas, et ta ei olnud hageja kostjale saadetud
kirjadega tuttav ega andnud nõusolekut enda nime kasutamiseks, kuid seletuskirjas toodu
lükkavad ümber tunnistaja R.M. ütlused. Kuna maakohtule ei olnud teada, mis asjaoludel M.H.
oma seletuskirjad kirjutas, pidas maakohus tunnistaja ütlusi usaldusväärsemaks.

Maakohus jõudis järelduseni, et hageja lojaalsuskohustuse rikkumiseks võib pidada hageja
ebaviisakat käitumist kostja esindajate suhtes 22. jaanuaril 2015 toimunud koosolekul.
Tunnistajate ütlustega on tõendatud, et hageja naeruvääristas koosolekul esinenud kostja
esindajaid. Samas leidis maakohus, et seda rikkumist ei saa pidada piisavaks, mis annaks aluse
töötajaga tööleping üles öelda. TLS § 88 lg 3 järgi peab töötaja isikust tingitud tööandjapoolsele
ülesütlemisele eelnema tööandja hoiatus. Antud juhul ei ole kostja tõendanud, et hagejat oleks
sarnase käitumise eest varem selgelt hoiatatud. TLS § 88 lg 3 teine lause lubab töölepingu üles
öelda ka ilma eelneva hoiatuseta, aga seda tingimusel, kui töötaja kohustuse rikkumine on nii
raske, et seda ei saa hea usu põhimõtte järgi tööandjalt oodata. Maakohus ei tuvastanud hageja
käitumises sellise raskusastmega rikkumist.
Maakohus leidis veel, et töölepingu ülesütlemise aluseks ei saa olla ka kostja viited hageja
varasemale probleemsele käitumisele. Selleks ei piisa ebamäärastest etteheidetest kunagi
minevikus toimunud rikkumistele. Lisaks võib TLS § 88 lg 4 kohaselt tööandja töölepingu üles
öelda üksnes mõistliku aja jooksul pärast seda, kui ta ülesütlemise aluseks olnud asjaolust teada
sai või pidi teada saama.

Kuna maakohus leidis, et kostjal ei olnud alust töölepingut üles öelda, tuvastas maakohus TLS
§ 104 lg 1 alusel töölepingu ülesütlemise tühisuse. Seega lõpetas maakohus töölepingu TLS
§ 107 lg 2 alusel ning mõistis kostjalt hageja kasuks välja TLS § 109 lg 1 alusel hüvitise. Kuna
hageja ei vaidlustanud töövaidluskomisjoni otsust, siis maakohtul ei olnud võimalik mõista
hüvitist rohkem välja, kui on välja mõistetud töövaidluskomisjoni otsuses. Seega mõistis
maakohus kostjalt hageja kasuks TLS § 109 lg 1 alusel välja 2381,73 eurot.

7. Kuna hageja asus kostja juurde tööle 6. oktoobril 2005, siis TLS § 97 lg 2 p 3 tulnuks hagejale
töölepingu ülesütlemisest ette teatada vähemalt 60 kalendripäeva. Maakohus tuvastas, et antud
asjas ei esinenud TLS § 88 lg-s 1 sätestatud alust töölepingu ülesütlemiseks. Järelikult
käesolevas asjas ei kohaldu TLS § 97 lg 3, mis võimaldab töölepingu erandlikel asjaoludel üles
öelda etteteatamistähtaega järgimata. TLS § 100 lg 5 kohaselt, kui tööandja teatab
ülesütlemisest ette vähem, kui on seaduses sätestatud, on töötajal õigus saada hüvitist ulatuses,
mida tal oleks olnud õigus saada etteteatamise tähtaja järgimisel. Etteteatamise tähtaja
järgimisel, oleks hagejal olnud õigus saada töötasu ja puhkusehüvitist. Seega mõistis maakohus
hageja kasuks välja töötasu 3659,93 eurot ning puhkusehüvitise 306,7 eurot.

8. Maakohus leidis, et kostja käskkirjadest, millega veatasu on kehtestatud, ei saa mõistlikult
järeldada, et veatasud oleksid tulemustasu osa. Käskkirjas ei ole veatasusid kusagil seostatud
tulemustasuga. Hageja esitatud palgalehtedest nähtub, et ka praktikas ei ole veatasu seotud
tulemustasuga. Seda kinnitab asjaolu, et osadel kuudel ületab kinnipeetud veatasu summa
palgalehel märgitud tulemustasu, nt 2012 juuni kuni august. Kostja töövaidluskomisjonile
esitatud veatasu arvutamise põhimõtetest nähtub, et veatasu suurus 50 eurot kattus sisuliselt
kostjale komplekteerimisel tekkinud sordiveast põhjustatud kahjuga. See kinnitab hageja


                                                5
väidet, et tegelikult on veatasude puhul tegemist kostja kahju hüvitise nõuetega töötajate vastu.
Maakohtu hinnangul on kostja kehtestatud veatasude süsteem töötajatele TLS § 74 lg-s 2
sätestatud kahju hüvitamise korrast kahjulikum, kuivõrd tüüptingimustes fikseeritud
kahjuhüvitise suurused ei võimalda arvestada TLS § 74 lg-s 2 sätestatud asjaolusid, mis
määravad kindlaks töötaja vastutuse tööandjale tekitatud kahju eest, ning TLS § 74 lg 2 mõtteks
ei ole, et töötaja peaks tööandjale tekkinud kahju 100%-liselt hüvitama. Seda eriti olukorras,
kus vigade tegemise tõenäosus on töö iseloomust tulenevalt suur. Samuti on kord, kus kostja
pidas veatasud otse töötajate palgast kinni, töötajate jaoks kahjulikum TLS §-s 78 sätestatud
töötasu tasaarvestamise korrast. Järelikult on kostja kehtestatud veatasude arvestamise kord
TLS § 2 alusel tühine. Maakohus leidis, et kostjalt tuleb hageja kasuks välja mõista veatasudena
kinni peetud 2120 eurot.

9. Maakohus rahuldas hageja taotluse protokolli parandamiseks osaliselt ning kostja taotluse
protokolli parandamiseks jättis rahuldamata, kuna protokollis sisalduv kostja esindaja lause
kattus sisult protokolli parandamise taotluses sisalduva lausega. Maakohus leidis, et protokoll
ei pea kajastama kostja esindaja ütlusi sõna-sõnalt.

10. Maakohus jättis menetluskulud TsMS § 162 lg 1 alusel kostja kanda. Maakohus leidis, et
hageja kulu 742,5 eurot 8,25 tunni eest tunnihinnaga 90 eurot ning hageja esindaja
transpordikulu Tallinnast Tartusse ja tagasi 20,1 eurot on põhjendatud ja vajalik kulu ning see
tuleb kostjalt välja mõista. Maakohus ei pidanud põhjendatuks kostja vastuväidet, et hageja
esindajal menetlusdokumentidega tutvumiseks kulunud aeg ei olnud põhjendatud, kuna hagejal
oli sama esindaja juba töövaidluskomisjoni menetluses. Maakohtu hinnangul oli ajakulu 1,5
tundi põhjendatud, arvestades, et see hõlmas lisaks töövaidluskomisjoni materjalidele ka kostja
21. mai 2015 avalduse ja ka 6. juuli 2015 täiendavate seisukohtadega tutvumist.

MENETLUSOSALISTE TAOTLUSED JA PÕHJENDUSED
11. AS A. Le Coq esitas 23. novembril 2015. a apellatsioonkaebuse Tartu Maakohtu
21. oktoobri 2015. a otsusele. Apellant palub tühistada maakohtu otsuse täies ulatuses ning teha
uue otsuse, millega jäetakse vastustaja hagi täies ulatuses rahuldamata. Menetluskulud palub
apellant jätta vastustaja kanda.

Apellatsioonkaebuses esitatud väidete kohaselt:
   1) on maakohus rikkunud põhimõtet, mille järgi tuleb kõiki tõendeid istungil uurida
       vahetult ja igakülgsel. Apellant taotles maakohtus tunnistaja S.R. ülekuulamist,
       maakohus jättis taotluse rahuldamata. Maakohus leidis, et kuna tunnistaja kuulati üle
       töövaidluskomisjoni istungil, siis neid ütlusi on võimalik kasutada vastavasisulise
       protokolli alusel. Oma otsuses maakohus aga ei arvestanud tunnistaja S.R. selgitustega.
       Kuna maakohtus ei kuulatud üle tunnistaja S.R. , siis taotleb apellant tunnistaja
       ülekuulamist ringkonnakohtus;
   2) ei ole maakohus olnud järjepidev menetluses esitatud tõendite hindamisel. Maakohus
       andis ilma selgitusteta olulisema tähenduse tunnistajate suulistele ütlustele kui
       kirjalikele selgitustele. Maakohus ei ole arvestanud M.H. kirjalikku seisukohta ning ei
       ole põhjendanud, mis ta seda seisukohta ei arvesta;
   3) jättis maakohus ebaõigesti rahuldamata apellandi taotluse protokolli parandamiseks;
   4) on maakohus ebaõige otsuse teinud kohtukulude suuruse osas. Hageja esindajal pidi
       kohtumaterjalide läbitöötamisele kuluma vähem aega;
   5) on maakohus ebaõigesti leidnud, et lojaalsuskohustuse rikkumiseks ei saa pidada
       negatiivse õhkkonna tekitamist töötajate keskel oma kujuteldavate õiguste eest


                                               6
      seismisega. Vastustaja tekitas pingelise õhkkonna ning seega rikkus muuhulgas ka
      töötervishoiu- ja tööohutuse nõudeid. Samamoodi rikkus töötaja töölepingu seaduses
      ettenähtud üldisi kohustusi, mille kohaselt ei tohi töötaja oma tegevusega takistada teiste
      isikute ja töötajate tegemisi ning takistada nende poolsete kohustuste täitmist. Töötaja
      käitus tööandjaga ebaviisakalt ka varem kui 22. jaanuaril 2015. a toimunud koosolekul
      ja tööandja hoiatas teda, et peab oma käitumist muutma. Töötaja käitumine ei olnud
      selline, mis vastaks töölepingu seaduses ettenähtud lojaalsuskohustusega kooskõlas
      käitumisele. Sellest tulenevalt oli tööandjal õigus tööleping erakorraliselt üles öelda;
   6) on maakohus ületanud omapoolset pädevust asja lahendamisel. Maakohus mõistis
      töötajale välja hüvitise summas 2381,73 eurot. Olukorras, kus pooled nõustusid
      summaga 2001,19 eurot, ei saanud kohus välja mõista suuremat summat ilma, et oleks
      omapoolset otsust põhjendanud;
   7) on maakohus jõudnud ebaõigele järeldusele, et veatasude süsteemi puhul oli tegemist
      ebaseadusliku töötasudest kinnipidamise olukorraga. Töötajad teadsid, et võimalike
      vigade tegemine võib vähendada nendele makstavat tulemustasu. Järelikult kui töötaja
      teeb vigu, siis selle võrra väheneb tulemustasu ja kui ei tee vigu, saab oma tulemustasu
      kätte täies ulatuses.

12. T.I. vaidleb AS A. Le Coqi apellatsioonkaebusele täies ulatuses vastu. Vastustaja palub jätta
apellatsioonkaebuse rahuldamata, maakohtu otsuse muutmata ning kõik menetluskulud
apellandi kanda.

Vastuväidete kohaselt:
   1) ei ole tunnistaja S.R. ülekuulamiseks ringkonnakohtus vajadust, kuna
      töövaidluskomisjoni istungil said mõlemad osapooled küsitleda tunnistajat. Apellandi
      taotlused tunnistaja ärakuulamiseks on üldsõnalised ja on arusaamatu, milliseid
      konkreetseid sündmusi saaks tunnistaja tõendada;
   2) hindas maakohus tõendeid korrektselt. Apellandi poolt maakohtule esitatud teiste
      töötajate kirjalikud seletused ei saa olla tõenditeks, mis tõendaksid hageja süütegusid
      enne töölepingu ülesütlemist;
   3) on maakohus õigesti jätnud rahuldamata apellandi taotluse kohtuistungi protokolli
      parandamiseks;
   4) on maakohus õigesti hinnanud menetluskulusid;
   5) ei ole vastustaja põhjustanud oma käitumisega negatiivset õhkkonda, mis takistas teistel
      töötajatel nende tööülesannete täitmist. Vastustaja on käitunud oma endise tööandja
      suhtes viisakalt ja lugupidavalt. Alusetu on apellandi väide, et vastustaja on rikkunud
      töötervishoiu- ja tööohutuse nõudeid ning töölepingu seaduses ettenähtud üldisi
      kohustusi;
   6) vastustaja arvates maakohus ei ole väitnud, et mõlemad pooled on nõustunud hüvitisega
      summas 2000,19 eurot. Maakohus on kohtuotsuse punktis 17 selgitanud, miks ta
      mõistab hüvitisena välja 2381,73 eurot. TLS § 109 lg 1 järgi on kohtul õigus määrata
      hüvitise suurus;
   7) vastustaja nõustub maakohtu järeldusega, mille kohaselt veatasude süsteemi puhul on
      tegemist ebaseadusliku töötasudest kinnipidamise korraga.



RINGKONNAKOHTU PÕHJENDUSED



                                               7
13. Ringkonnakohus leiab, et apellatsioonkaebus on osaliselt põhjendatud. Ringkonnakohus
tühistab TsMS § 657 lg 1 p 2 alusel maakohtu otsuse hüvitise suuruse ning osalise haginõuetest
loobumise osas ja teeb selles osas uue otsuse.

14. Ringkonnakohus nõustub töölepingu ülesütlemise veatasu tühisuse tuvastamise osas
maakohtu põhjendustega ning ei pea vajalikuks neid käesolevas otsuses korrata kooskõlas
TsMS § 654 lg-ga 6.

15. Ringkonnakohus leiab, et maakohus on õigesti materiaalõiguse normi kohaldanud ning ei
ole oluliselt menetlusnorme rikkunud.
Asjas ei ole vaidlust hagejaga töölepingu lõpetamise faktiliste asjaolude üle TLS § 88 lg 1
p 5 alusel. Apellatsiooniastmes on vaidlustatud maakohtu otsus eelkõige põhjusel, et kostja
arvates hindas maakohus tõendeid ebaõigesti, kui kontrollis TLS § 88 lg 1 p 5 eelduste
olemasolu.

16. Apellandi väited, milles heideti maakohtule ette tõendite vahetu hindamise põhimõtte
rikkumist seoses tunnistaja S.R. üle kuulamata jätmisega, on põhjendatud. Asja materjalidest
nähtub, et kostja (AS A. Le Coq) esitas 9.03.2015 töövaidluskomisjonile vahetusjuhi S.R.
seletuskirja ning ta kuulati ära töövaidluskomisjoni 14.04.2015 toimunud istungil.
Kostja taotles S.R. ülekuulamist maakohtus, kuid maakohus jättis taotluse rahuldamata, väites,
et maakohus saab hinnata töövaidluskomisjoni toimikus olevaid seletusi. Apellant taotles S.R.
ülekuulamist ringkonnakohtus, kuid ringkonnakohus jättis kirjaliku määrusega taotluse
rahuldamata. Ringkonnakohtu istungil apellant vastuväidet ringkonnakohtu tegevusele ei
esitanud.
Ringkonnakohus nõustub apellandiga, et maakohus ei ole hinnanud S.R. seletusi, kuigi
kirjalikku seletust saab käsitleda dokumentaalse tõendina ning maakohus oleks saanud hinnata
ka töövaidluskomisjoni istungil antud seletust. Ringkonnakohtu arvates saab TsMS § 251 lg-t
2 tõlgendada laiendavalt ning tunnistaja ülekuulamise maakohtus saab asendada ka
töövaidluskomisjonis tunnistajana ärakuulatud isiku ütlustega, kuna töövaidluskomisjoni
istungil tunnistajate ärakuulamise kord on seadusega reguleeritud. ITVS § 4 kohaselt toimub
istungil tunnistajate ärakuulamine, dokumentide ja muude tõenditega tutvumine ning nende
hindamine. ITVS § 41 kohaselt kuulatakse tunnistajad ära üksteisest eraldi. Ärakuulamata
tunnistajad ei või asja arutamise ajal viibida istungiruumis.
Ringkonnakohus leiab, et maakohus jättis S.R. seletused põhjendamatult tähelepanuta, kuid
ringkonnakohus saab selle rikkumise TsMS § 652 lg 3 p 1 alusel kõrvaldada.

 17. Ringkonnakohtu arvates tuleb S.R. kirjalikku ja istungil antud seletust hinnata koosmõjus.
S.R. seletuskirja kohaselt avaldas T.I. häälekalt oma seisukohti, kui ta ei olnud rahul
töökorraldusega ning käitus konfliktselt ja protestis. Näitena märkis S.R. , et kui mõni
müügiühik hetkel puudus, siis lubas T.I. selle komplekteerimislehelt maha arvata, nii et klient
jääb oma kaubast ilma. T.I. puudus kannatus oodata lühikest aega olukorra lahendamist. T.R.
sõnul tekitasid sellised olukorrad pingeid. Koosolekutel oli temaga dialoogi pidamine
välistatud, kuna ta esitas oma seisukohti toonil ja viisil, mis ei olnud lugupidav. T.I. tõstatas
pidevalt teema komplekteerimisvigade tegemise eest karistamise küsimuses. S.R. kirjaliku
seisukoha järgi on pärast R.MH töölepingu lõpetamist üldine olukord rahulikum ja pingevabam
(TVK toimik lk 58).
S.R. kuulati ära töövaidluskomisjoni 14.04.2015 istungil. Istungil väljendas           S.R. sama
seisukohta – T.I. vaidlustas tihti töökohustusi ja töökorraldust. T.I. nõudis, et pakkijad peavad
õigeaegselt komplekteerijatele kauba üleandma, ta vaidlustas pidevalt töökorralduslikke



                                               8
küsimusi. S.R. sõnul „T.I. nägemus oli, et kõik peab olema ideaalne, kuid oli päevi kus töö ei
jooksnud, ka väljastustes oli probleeme“(TVK toimik lk 105).
Ringkonnakohtu hinnangul saab S.R. seletustest järeldada, et hageja oli kompromissitu ja
nõudlik töötaja, kes sekkus alati, kui tema arvates midagi õigesti ei olnud, ta avaldas
rahulolematust, kui ta ei saanud oma tööülesandeid täita kellegi teise (pakkija, laadija) tõttu.
Seletuse alusel saab tuvastada, et T.I. käitumine ja suhtumine ei olnud kõigile vastuvõetav ning
tekitas kollektiivis pingeid.
Ringkonnakohus aga leiab, et seletuses ei ole esile toonud esile asjaolusid, mis oleks kinnitanud
nii äärmusliku käitumist või tegevusetust, mis oleks andnud aluse töösuhte lõpetamiseks
usalduse kaotuse tõttu.

18. Ringkonnakohus ei nõustu apellandiga, et maakohus ei hinnanud kõigi maakohtus
ülekuulatud tunnistajate ütlusi. Maakohus hindas tunnistajate ütlusi ning märkis põhjendatult,
et need ei kinnita hageja poolset lojaalsuskohustuse rikkumist sellises määras, et see oleks
aluseks töölepingu lõpetamisele TLS § 88 lg 1 p 5 alusel.

19. Apellandi väide, et maakohus tuvastas ebaõigesti töösuhte lõpetamise aluse puudumise, ei
ole õige. Töötaja vabastamise õiguspärasuse hindamisel TLS § 88 lg 1 p 5 alusel on otsustav,
et töötaja töö jätkamine viiks töörahu ohustamise ja kahjustamiseni. Püsiva töörahu
rikkumisega tuleb nõustuda, kui töötaja käitumine annab alust tuvastada, et tema käitumine
kahjustas ja kahjustaks ka tulevikus töökollektiivis kooseksisteerimise reeglite tuumikut.
Käesolevas asjas selliseid asjaolusid ei tuvastatud.

20. Apellandi väide, et maakohus tuvastas ebaõigesti veatasude süsteemi ebaseaduslikkuse, ei
ole õige. Maakohus tuvastas, et ühe kuu lõikes võis veatasu suurus ületada tulemuspalga ja
leidis, et seetõttu ei ole usutav tööandja seisukoht, et veatasu arvestatakse maha üksnes
tulemustasust. Asja materjalidest nähtub, et ka tööandja möönis, et kehtiv veatasude süsteem
võib olla seadusega vastuolus. Asjas ei ole vaidlust selle üle, et tööandja muutis nn veapunkti
väärtust ühepoolselt. Ringkonnakohtu istungil kinnitas apellant, et kui ühe kuu lõikes on
veatasu suurem kui tulemustasu, siis kandub see nn võlana järgmisesse kuusse.
Ringkonnakohus nõustub veatasudele hinnangu andmisel maakohtu põhjendustega.

21. Apellandi väide, et maakohus on hagi rahuldanud suuremas ulatuses kui hageja nõudis on
õige. Asja materjalidest nähtub, et kostja esitas 6.07.2015 hageja töötasu arvestuse kohta tabeli,
milles tõi esile töötaja töötatud päevade arvestuse ning võrreldavalt summad, mida kostja
õigeks pidas (2000,19 eurot), mida hageja (2121 eurot) ja mida töövaidluskomisjon (2381,73
eurot) aluseks võttis.
Hageja märkis, et ta nõustub kostja arvestustega ja vähendas 14.09.2015 menetlusdokumendis
nõuet kolme kuu keskmise kuupalga hüvituse osas summani 2000,19 eurot.
Sellega hageja vähendas oma nõuet ning maakohtul puudus alus jätta töövaidluskomisjoni
jõustumata otsuses märgitud summa hageja nõude aluseks, märkides samas, et asjas ei ole
vaidlust selle üle, et 2000,19 eurot on hüvitise õige suurus.
Ringkonnakohus leiab, et töölepingu ülesütlemise eest hüvitise suurust tuleb muuta ning välja
tuleb mõista 2000,19 eurot.

22. Ringkonnakohus muudab maakohtu poolt määratud menetluskulude jaotust ja rahalise
suuruse kindlaksmääramist.
Ringkonnakohus rahuldas apellatsioonkaebuse osaliselt ning jaotab menetluskulud TsMS § 163
lg 1 alusel arvestades hagi rahuldamise suurusjärku ning jätab hageja kanda 10 % ja kostja
kanda 90 % menetluskuludest.


                                                9
TsMS § 175 lg 1 järgi hindab ringkonnakohus menetlusosaliste kantud menetluskulude
põhjendatust ja vajalikkust.
Ringkonnakohus peab põhjendatuks ja vajalikuks hageja õigusabikulude suurust maakohtu
poolt määratud suuruses 762 eurot.
Kostja esitas maakohtule menetluskulude nimekirja, mille kohaselt kulus tunnihinnaga 120
eurot kostjal kokku 15,10 tundi.
Ringkonnakohus leiab, et nimetatud summa ei ole osaliselt põhjendatud. Kostja sai oma
seisukohad esitada ühes dokumendis vastusena hagile, seetõttu täiendavate
menetlusdokumentide koostamise kulu ei ole täies ulatuses põhjendatud. Samuti ei ole
põhjendatud hüvitada kulutusi täies mahus seoses kliendiga nõupidamisega, kuna need peaksid
olema hõlmatud menetlustoimingu tegemise või menetlusdokumendi esitamisega. Arvestades
vaidluse aluseks olevaid piiritletud ja konkreetseid asjaolusid ning seda, et õigusvaidlus toimus
konkreetse normi kohaldamise eelduste üle, siis loeb ringkonnakohus põhjendatuks
õigusabikulu 10 tunni ulatuses, summas 1200 eurot.
Ringkonnakohtus kandis kostja menetluskulusid kokku summas 120 eurot. Menetluskulude
nimekirja järgi kandis kostja kulusid seoses apellatsioonkaebuse koostamisega ning Tartu
Ringkonnakohtu 16. juunil 2016 toimunud istungil kostja esindamisega. Ringkonnakohus leiab,
et tegemist on põhjendatud ja vajaliku kuluga.

Hageja kandis ringkonnakohtus menetluskulusid summas 143 eurot, mida ringkonnakohus
peab põhjendatud ja vajalikuks kuluks.
Maa- ja ringkonnakohtus kokku on hageja põhjendatud ja vajalikud menetluskulud summas
905,6 eurot ja kostjal summas 1320 eurot.
Hageja kulud tuleb hüvitada summas 815 eurot ja kostjal on õigus saada hüvitist 132 eurot.
Menetluskulud on ilma käibemaksuta.
Ringkonnakohus teeb tasaarvestuse (815-132) ning mõistab kostjalt hageja kasuks välja
menetluskulud summas 683 eurot.




/digitaalselt allkirjastatud/      /digitaalselt allkirjastatud/      /digitaalselt allkirjastatud/
     Üllar Roostoja                      Kai Kullerkupp                    Andra Pärsimägi




                                                10

                              KOHTUOTSUS
  Kohus                                  Tallinna Halduskohus

  Kohtunik                               Kadriann Ikkonen

  Otsuse tegemise aeg ja koht            20. aprill 2016, Tallinn

  Haldusasja number                      3-16-43

  Haldusasi                              R.H.i kaebus Tallinna Vangla toimingute (keeld hoida
                                         kartserikambris     õppematerjale   ja    kartserisse
                                         raamatukogust õppekirjanduse laenutamise keeld)
                                         õigusvastasuse tuvastamise nõudes.

  Asja läbivaatamise viis                Kirjalikus menetluses

  Menetlusosalised                       Kaebaja – R.H.
                                         Vastustaja – Tallinna Vangla, volitatud esindaja Kerli
                                         Lubja
  RESOLUTSIOON
      1. Jätta R.H.i kaebus rahuldamata.
      2. Jätta menetluskulud menetlusosaliste endi kanda.

  Edasikaebamise kord                    Kohtuotsuse peale on õigus esitada apellatsioonkaebus
                                         Tallinna Ringkonnakohtule 30 päeva jooksul kohtuotsuse
                                         avalikult teatavaks tegemisest arvates. Kohtuotsuse
                                         resolutsiooni punkti 1 on võimalik vaidlustada koos
                                         apellatsioonkaebuse esitamisega.

ASJAOLUD

1. R.H. esitas 12.11.2015 vaide Tallinna Vangla 12.11.2015 toimingule. Vaidlustatud toimingu
kohaselt kartserihoone valvurid ei lubanud R.H.il võtta laost kartserikambrisse õppematerjale, väites,
et õppematerjalid on lubatud üksnes õppetöös osalevatele kinnipeetavatele.
2. Tallinna Vangla 7.12.2015 vaideotsusega nr 5-15/15/32488-2 jäeti R.H.i vaie rahuldamata.
3. Tallinna Halduskohtule saabus 7.01.2016 R.H.i kaebus Tallinna Vangla kohustamiseks
võimaldada kaebajal osaleda õppetöös ja omandada põhiharidus ning lubada hoida kartserikambris
õppematerjale ja võimaldada kartserisse raamatukogust õppekirjandust laenutada.
4. R.H. täiendas 15.01.2016 kaebust ning jäi kohustamisnõude juurde lubada hoida kartserikambris
õppematerjale ja võimaldada kartserisse raamatukogust õppekirjandust laenutada.



                                                                                        1(4)
5. R.H. esitas 11.03.2016 taotluse kaebuse muutmiseks. Kaebaja taotles Tallinna Vangla toimingute
(keeld hoida kartserikambris õppematerjale ja kartserisse raamatukogust õppekirjanduse laenutamise
keeld) õigusvastasuse tuvastamist.
KAEBAJA PÕHJENDUSED
6. Kaebaja kandis karistust erinevate distsiplinaarrikkumiste eest alates 19.05.2015. Vaidlustatav
toiming seisneb selles, et Tallinna Vangla valvurid keelasid kaebajal võtta kartserikambrisse
õppematerjale (matemaatika õpik, inglise keele õpik, hispaania keele õpik). Kinnipeetavale tuleneb
õigus laenutada õppematerjale Justiitsministri 30.11.2000 määruse nr 72 „Vangla sisekorraeeskiri“
(VsKE) § 60 lg-st 1.
VASTUSTAJA SEISUKOHT
7. Tallinna Vangla on seisukohal, et R.H.i kaebuse rahuldamiseks puudub alus, kuna vangla
toimingud ei ole olnud õigusvastased.
8. Tulenevalt kohtupraktikast on vangla sisekorraeeskirja vastavat regulatsiooni kehtestava sätte
eesmärgiks lubada õppekirjandust vaid õppivatele kinnipeetavatele, tagamaks, et isikud ei jää
koolikohustusi täites õpingutes maha. Kui seadusandja eesmärgiks ei oleks olnud õppekirjanduse
lubamine üksnes õppivatele kinnipeetavatele, ei oleks piirangut kirjanduse omamisele kartseris
kehtestatud. Kartserikaristuse näol on tegemist kõige karmima distsiplinaarkaristusega, millise
eesmärgiks on distsiplineerida kinnipeetavat, kes ei järgi sisekorraeeskirju või on muul moel
vanglateenistuse suhtes allumatust üles näidanud, suunamaks isik õiguskuulekale teele. Tagamaks
karistuse eesmärgi saavutamine, on põhjendatud piirata kartseris lubatavate esemete omamise õigust,
kehtestades konkreetne loetelu esemetest, milliste omamine on lubatav, mida seadusandja on teinud
VSkE § 60 lõikes 1. Lubatavate asjade loetelust võib järeldada, et seadusandja eesmärgiks on
kinnipeetavatele, kelle suhtes kartserikaristust kohaldatakse, keelustada meelelahutusliku
iseloomuga esemed. Selleks, et kartserikaristus teeniks oma eesmärki ja heidutaks kinnipeetavaid
edasisi distsipliinirikkumisi toimepanemast, on vajalik, et kartserikambri ja –režiimi tingimused
oleksid askeetlikumad kui tavapärased kinnipidamise tingimused ning ajaveetmise asemel oleks
isikul võimalik mõelda toimepandud tegude ja nende tagajärgede üle järele. Selliselt täidab
kartserirežiimi kohaldamine ühtlasi karistuse täideviimise eesmärki ning suunab isikut edasiste
rikkumiste toimepanemist vältima. Vastustaja hinnangul on vangla kodukorra punktis 1.12.14
kehtestatud regulatsioon kooskõlas kehtiva õiguse tõlgendamise ja kohtupraktikaga ning
kinnipeetaval puudub subjektiivne õigus nõuda õppekirjanduse lubamist kartseris, kui tegemist ei ole
õppiva kinnipeetavaga. Konkreetse sätte lisamine vangla kodukorda on vajalik selge ning ühetaolise
praktika tagamiseks ning edaspidiste vaidluste ennetamiseks õppekirjanduse lubatavuse üle. Sellest
tulenevalt on olnud siseriikliku õigusega kooskõlas ühtlasi vangla toimingud, millisega on keeldutud
lubamast õppekirjandust kartserikambrisse isikule, kes õppetöös ei osale. Vastustaja hinnangul ei ole
vangla toiming olnud õigusvastane.
9. Raamatukogu kasutamise teenuse korra Tallinna Vanglas sätestab kodukorra punkt 18.2,
muuhulgas on alapunktis 18.2.7 sätestatud erandid õppetöös osalevale kinnipeetavale. Raamatukogu
teenust on Tallinna Vangla kinnipeetavatel võimalik kasutada eluosakonnas viibides või kodukorra
punktidest 1.12.14 ja 18.2.7 tulenevalt kartserikambris viibides, kui isik osaleb õppetöös. Kuna
õppekirjandus on kartseris lubatav vaid kinnipeetavale, kes osaleb õppetöös, ei ole põhjendatud
lubada mitteõppival isikul kasutada kartseris viibides vangla raamatukoguteenust, kuna
kinnipeetavale ei ole võimalik teatmikke väljastada tulenevalt VSkE § 60 lg-st 1. Isikul on võimalik
õppekirjandust kodukorra alusel laenutada, kui isik on kartserikambrist vabanenud, millise tulemuse
saavutab kinnipeetav distsipliinirikkumiste lõpetamisega. Samuti tagab isikule võimaluse
õppekirjanduse kartseris omamiseks osalemine õppetöös. Lähtudes eeltoodust on Tallinna Vangla
seisukohal, et õppekirjanduse laenutamisvõimaluse tagamisest keeldumine mitteõppivale
kinnipeetavale, kes viibib kartserikambris, ei ole olnud õigusvastane, kuna vangla tegevus on
kooskõlas kehtiva õigusega.
                                                                                       2(4)
KOHTU PÕHJENDUSED
10. Kohus on seisukohal, et kaebus on alusetu ja tuleb jätta rahuldamata. Kohtu põhjendused on
alljärgnevad.
11. Kaebaja on seisukohal, et toiming, mis seisnes selles, et Tallinna Vangla valvurid keelasid
kaebajal distsiplinaarrikkumiste eest karistuse kandmise perioodil võtta kartserikambrisse
õppematerjale (matemaatika õpik, inglise keele õpik, hispaania keele õpik), on õigusvastane. Kohus
kaebaja seisukohaga ei nõustu.
12. Vangistusseaduse (VangS) § 35-36 näevad ette vangla kohustuse võimaldada kinnipeetavale
hariduse omandamine.Tulenevalt õppetöös osalemise vabatahtlikkuse põhimõttest tekib vanglal
nimetatud kohustus hetkest, kui kinnipeetav on avaldanud soovi asuda omandama haridust, mis
vastab tema põhjendatud huvidele. Menetlusosaliste vahel ei ole vaidlust selles, et Riikliku
kinnipeetavate, karistusjärgselt kinnnipeetavate, arestialuste ja vahistatute regisrti andmetel
omandab R.H. alates 21.02.2016 Tallinna Vanglas kaugõppe vormis põhiharidust (7. klassi
õppeprogrammis). Vaidlust ei ole ka selles, et kaebaja ei ole enne nimetatud tähtaega
põhiharidusõppes osalenud.
13. Tulenevalt VsKE § 60 lg-st 1 võivad kinnipeetaval kartseris olla kaasas pühakiri, tema õiguste
kaitseks vajalikud õigusaktid (eelkõige „Eesti Vabariigi põhiseadus”, „Vangistusseadus”, „Vangla
sisekorraeeskiri” ja „Vangla kodukord”), abielusõrmus, ususümbolid, mõistlikus koguses õppe- või
usukirjandust, kirjapaberit, kirjutusvahendeid, kirjamarke, ümbrikke, tema kohta tehtud
kohtuotsuseid ja -määrusi, süüdistuskokkuvõtteid, tema kirjadele saabunud vastuseid, üks
telefonikaart, seep, kamm, hambapasta, hambahari, käterätt, tualettpaber ning naiskinnipeetaval
hügieenisidemed. Seega toodud loetelu sisaldab ka õppekirjandust. Raamatuid (matemaatika õpik,
inglise keele õpik, hispaania keele õpik), mida kaebaja soovis Tallinna Vanglast laenutada võib
liigitada õppekirjanduse alla.
14. Tallinna Vangla direktori 31.01.2013 käskkirjaga nr 20 kinnitatud Tallinna Vangla kodukorra
(edaspidi kodukord) punkt 1.12.14 täpsustab VsKE § 60 lg-t 1. Nimetatud sätte kohaselt on
kinnipeetaval vanglas keelatud võtta kartserikambrisse kaasa õppekirjandust, v.a. kooli nimekirjas
olev kinnipeetav õppetööks vajalikku õppekirjandust (lisatud 28.12.2015 nr 135, jõustus
11.01.2016). Vaide esitamise hetkel ning vaide lahendamise ajal (12.11.2015-7.12.2015) käsitletud
säte ei kehtinud, mistõttu punkt 1.12.14 ei ole kohaldatav (halduskohtumenetluse seadustiku § 158
lg 2). Kodukorra punktist 18.2.7 tulenevalt laenutatakse õppekirjandust eelisjärjekorras kooli
nimekirjas olevatele kinnipeetavatele. Õpikuid ja teatmeteoseid, mida on raamatukogus rohkem või
millel ei ole suurt nõudlust, laenutatakse ka iseseisvalt õppijatele. Laenutamistähtaeg
õppekirjandusel on üks semester või kursuse lõppemiseni. Kinnipeetaval on võimalik laenutada
korraga kuni viis õpikut ning nende laenutamise üle peetakse eraldi arvestust. Kohtupraktikas on
leitud, et kartseris erandina õppekirjanduse lubamise eesmärk on see, et õppiv kinnipeetav ei jääks
õpingutes maha ning et kartserikaristus ei takistaks kinnipeetaval hariduse omandamist.
Kinnipeetava puhul, kes ei õpi, sellist ohtu ei teki ning kirjanduse omamine kartseris ei ole talle
hädavajalik (Tartu Ringkonnakohtu 7.06.2013 kohtuotsus nr 3-11-1570, p 8). Kohtul puudub alus
asuda antud juhul teistsugusele järeldusele. Vastav kohtupraktika on võetud aluseks ka kodukorra
punkti 1.12.14 sätestamisel. Arvestades toodut, puudus vanglal õigusaktidest tulenev kohustus
kaebajale õppekirjanduse laenutamiseks.
15. Vangistuse täideviimise eesmärgi arvestamisel hinnatakse karistuse mõju kinnipeetava
õiguskuulekale käitumisele suunamisele ja õiguskorra kaitsmisele.Vangistuse täideviimise eesmärgi
arvestamine on kinnipeetavale distsiplinaarkaristuse määramisel kohustuslik spetsiifiline kaalutlus,
mille kõrval hinnatakse ka muid olulise asjaolusid (nt karistuse vastavus süüteo raskusele ja
toimepanemise asjaoludele, vastutust raskendavad või kergendavad asjaolud- kinnipeetava eelnev
käitumine, temal kehtivate distsiplinaarkaristuse olemasolu jms) (Vangistusseadus. Kommenteeritud
väljaanne: L. Madise jt, Juura 2009, lk 124, p 6). Seega on distsiplinaarkaristus eelkõige karistusliku
                                                                                         3(4)
iseloomuga ning peab suunama isikut edaspidiselt õiguskuulekale käitumisele. Nimetatud
eesmärkide saavutamiseks ongi seadusandja ette näinud erinevad piirangud lähtudes VsKE § 60 lg-
st 1.
16. Kokkuvõtvalt on kohus seisukohal, et Tallinna Vangla toimingud ei ole olnud õigusvastased.
Seisuga 21.02.2016 asus kaebaja omandama kaugeõppe vormis põhiharidust. Kaebaja ei ole
kaebuses ega täienduses välja toonud, et peale toodud tähtpäeva õppekirjandust talle ei võimaldatud.
Tulenevalt eeltoodust ei ole kaebus põhjendatud ja see tuleb jätta rahuldamata.
17. Kaebaja menetluskulud jäävad HKMS § 108 lg 1 alusel tema enda kanda. Vastustaja ei ole
kohtule esitanud taotlust menetluskulude väljamõistmiseks vastaspoolelt, mistõttu jäävad ka
vastustaja menetluskulud tema enda kanda.

(allkirjastatud digitaalselt)

Kadriann Ikkonen
kohtunik




                                                                                      4(4)

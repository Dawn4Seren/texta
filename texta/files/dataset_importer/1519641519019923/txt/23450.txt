                           KOHTUOTSUS
                                Eesti Vabariigi nimel

 Kohus                              Harju Maakohus

 Otsuse tegemise aeg ja koht        16. veebruaril 2016.a Tallinn (Liivalaia kohtumaja)

 Väärteoasja number                 4-16-671

 Kohtukoosseis                      Kohtunik Leili Raedla

 Kohtuistungi sekretär              Jane Põldoja

 Kohtuasi                           Marie Raisman isikukood 49303060251 elukoht xxx
                                    väärteoasi liiklusseaduse § 224 lg 2 järgi.

                                    PPA Põhja Prefektuuri korrakaitsebüroo liiklusjäre-
 Vaidlustatud lahend                levalvekeskuse liiklusmenetlustalituse 05.01.2016.a. üld-
                                    menetluse otsus väärteoasjas nr. 2317, 15,012737.

 Kohtuväline menetleja              PPA Põhja prefektuuri korrakaitsebüroo liiklusjärele-
                                    valvekeskuse menetlustalitus, Rahumäe tee 6/1, Tallinn

 Menetluse liik                     Kirjalik menetlus




RESOLUTSIOON

Juhindudes KarS § 47, § 57 lg 1 p 3, VTMS § 120 lg 1; § 132 p 2; § 133; § 134; § 135, kohus

otsustas:

Rahuldada Marie Raismani kaebus osaliselt.

PPA Põhja Prefektuuri korrakaitsebüroo liiklusjärelevalvekeskuse menetlustalituse
05.01.2016.a. üldmenetluse otsus väärteoasjas nr. 2317, 15,012737 tühistada ning teha uus
otsus.

Mõista Marie Raisman süüdi liiklusseaduse § 224 lg 2 järgi ja karistada rahatrahviga 225
trahviühikut s.o 900 (üheksasada) eurot e. jätta põhikaristus muutmata.

                                                                                          1
Määratud rahatrahv 900 eurot tuleb tasuda KarS § 66 alusel ositi 12 (kaheteistkümne) kuu
jooksul võrdsetes osades, igas kuus mitte vähem kui 75 eurot kohtuotsuse jõustumisest arvates
Rahandusministeeriumi arvele nr EE 89 1010 2200 3479 6011 SEB pangas, nr EE93 2200 2210
2377 8606 Swedbankis, nr EE 40 3300 3334 1611 0002 Danske Bankis või nr EE 701 7000
1700 1577 198 Nordea pangas. Kohustuslik on märkida viitenumber 10220165001303.

Jätta lisakaristus kohaldamata.

Kohtuotsus pööratakse täitmisele, kui päevast, mil kohtuotsus on kohtumenetluse pooltele
kohtus tutvumiseks kättesaadav, on möödunud edasikaebamise tähtaeg ja menetlusalune isik ei
ole rahatrahvi tasunud või kui menetlusalune isik või tema kaitsja ei ole otsuse peale kaebust
esitanud.

Asitõend: CD plaat jätta väärteoasja materjalide juurde.

Edasikaebamise kord.
Kohtuotsuse peale võib menetlusalune isik edasi kaevata Riigikohtule advokaadist kaitsja
vahendusel, kohtuväline menetleja ise või tema advokaadist esindaja, teatades kirjalikult
kassatsiooni esitamisest Harju Maakohtu Liivalaia kohtumajale 7 päeva jooksul kohtuotsuse
kättesaamisele järgnevast päevast arvates ja esitama kassatsiooni 30 päeva jooksul, alates
päevast, mil kohtuotsus on kohtumenetluse pooltele kohtus tutvumiseks kättesaadav.


Asjaolud
Politsei- ja Piirivalveameti Põhja prefektuuri Lääne-Harju politseijaoskonna patrullpolitseinik
Karl-Ragnar Salu koostas 14.12.2015.a väärteoprotokolli selle kohta, et 14.12.2015.a. kella
06:30 ajal Harjumaal, Tallinna linnas Mooni tn 64 juures, Kuldnoka ja Räägu tänavate vahel,
liikudes Räägu tänava suunas juhtis Marie Raisman mootorsõidukit BMW 320,
registreerimismärgiga XXX isikuna, kelle ühes liitris väljahingatavas õhus oli alkoholisisaldus
mitte väiksem kui 0,63mg. Tõendusliku alkomeetri mõõtetulemus 0,68 mg/l +/-0,05mg/l.
Kirjeldatud tegevusega rikkus Marie Raisman liiklusseadust § 69 lg 3 nõudeid, pannes sellega
toime väärteo, mis on kvalifitseeritud liiklusseaduse § 224 lg 2 järgi.

Politsei- ja Piirivalveameti Põhja prefektuuri korrakaitsebüroo liiklusjärelevalvekeskuse
liiklusmenetlustalituse 05.01.2016.a otsuse alusel väärteoasjas 2317,15,012737 määrati Marie
Raismanile karistuseks liiklusseaduse § 224 lg 2 järgi rahatrahv 225 trahviühiku ulatuses, s.o
900 eurot ja liiklusseaduse § 224 lg 3 p 1 alusel kohaldati Marie Raismani suhtes lisakaristust
ja isikult võeti ära mootorsõiduki juhtimisõigus 6(kuueks) kuuks.

Kaebuse sisu

Menetlusalune isik tunnistab temale omistatud rikkumist, ei vaidlusta seda. Kaebuse nõudeks
märgib kaebaja, et soovib otsuse osalist või täielikku tühistamist. Menetlusalune isik selgitab,
et rahatrahvi osas oskab öelda ainult seda, et hetkel töötuna arvel olles ja ükski last kasvatades
ei ole rahalisi vahendeid, et ennast ja lastki korralikult ära elatada, trahvi maksmisest rääkimata,
kuid kui peab maksma siis peab maksma, kuidagi tuleb siis vahendid leida. Mis aga tõeliselt
murelikuks teeb on lisakaristusena määratud juhtimisõiguse ära võtmine kuueks kuuks. Tema
jaoks tähendab see eeskätt seda, et tööotsingud muutuvad oluliselt keerulisemaks, ehk siis
rahaliste vahendite leidmine nii äraelamiseks kui ka sealhulgas trahvi maksmiseks muutub veel

                                                                                                  2
raskemaks. Niisamuti ei ole siis võimalik teha enam neid väheseidki juhutöid, millega hetkel
mingigi raha koju toob. Teine ja mitte vähem olulisem põhjus, miks tema jaoks on autoga
liiklemine äärmiselt oluline, on see, et 3aastane poeg, mõõtudelt 1,5a lapsele vastav, ei jaluta
veel pikka maad ja teda lasteaeda viia süles on tervise seisukohalt äärmiselt piinarikas ja
vaevaline. Nimelt vaevleb lapsest saati seljaprobleemide käes ning selg valutab pidevalt, lapse
igapäevaselt süles lasteaeda ja tagasi tassimine teeks seljale veel rohkem liiga. Selles osas lisab
juurde paberi perearstilt, kes nõustus, et seljale selline koormus head ei tee.
Miks tookord üldse purjus peaga rooli istus, sellele vabandusi ei leia. Kokkuvõtvalt võiks öelda,
et põhjuseks, nagu naistel enamasti ikka, oli mehed ja armuprobleemid. Samas tuleb seda elus
ikka ette ning see ei õigusta nii valede valikute tegemist nagu tema kahjuks tegi. Kahetseb kogu
juhtunut väga ning on tänaseks teinud palju valikuid, et tulevikus midagi sarnast enam kunagi
ei korduks. Alustades sellest, et on enda suhtlusringkonnast jäädavalt eemaldanud kõik tol õhtul
temaga olnud ja teda mõjutanud isikud, vähendanud peaaegu olematuks oma alkoholi tarbimise
ja võtnud üleüldiselt elus uue suuna, sihid, põhimõtted ja väärtushinnangud.

Menetlusalune isik soovib selgitada, et kõik algas sellest, et oli pühapäeva hommikul jätnud
maha mingisuguse kahenädalase meeltesegaduse ja istus õhtul kodus, tee ja popkorn kõrval ja
plaanis esimest korda Viimse reliikvia algusest lõpuni ära vaadata. Ehk siis klassikaline
marurahulik õhtu kodus. Ja siis hakkas kõik valesti minema.
Miks purjus peaga rooli istus? Sest inimene, kelle maja juures auto seisis, on nii ettearvamatu,
et ei julgenud autot sinna jätta. Esiteks ei ole see tema nimel olev auto ja teiseks on seda
igapäevaselt vaja. Mõtles lolli peaga, et palju sealt ikka mööda vaiksemaid teid koju on sõita.
No ja siis oligi kohe patrull kohal, tuttav veel ütles, et vahetame kohad, sellises paanikas nagu
oli ei saanud midagi enam aru ja tegi nagu öeldi. Ülejäänu on kõik üsna segane, väga maavälise
kogemusena tundus. Ei ole kunagi suuremaid jamasid olnud ja see kõik lõi ikka korralikult
rivist välja. Ikka täielikus šokis oli. Käitumine oli ebaviisakas ja kohatu, sellest on väga kahju
ja siiamaani piinlik. Lihtsalt tundis sellist viha ja pettumust enda osas, et üldse rooli istus ja nii
valesti otsustas, et elas selle tahtmatult välja teiste juures viibinud inimeste peal.
Oli täna kaks tundi kirikus ja mõtles kõik selle enda jaoks väga läbi. Käib seal võrdlemisi tihti.
Mingi koht, mis annab rahu ja selguse. Kogu see otsus rooli istuda ja tegelikult kogu see õhtu
oli nii vale ja üldse mitte tema moodi. Jälle lasi end liigselt mõjutada ja nüüd maksis see eriti
kurjalt kätte. Eesmärk on öelda, et tõesti siiralt kahetseb. Tahtis rääkida nii trahvist kui
juhilubadest. Lahutas oma abielu oktoobris, ehk siis elab ja kasvatab oma last üksi. Auto (mille
üks hea inimene tasuta kasutada andis) on igapäevaselt oluline. Viib sellega oma last lasteaeda
ja seda läheb vaja hetkel juhutööde jaoks. On töötuna arvel, lapse isa alimente maksab nii kuidas
juhtub, kuid mitte kunagi isegi miinimummääras vaid oluliselt vähem. Ehk siis hetkel tööd
otsides ja kandideerides on juhilubade olemasolu eluliselt oluline. Kui trahvi saaks veel
maksegraafikuna kuidagi ette võtta, siis lubadest ilma jäämine oleks tema ja ta lapse jaoks väga
ränk. Ei kujuta isegi ette, kuidas seda üritada selgitada., või milline inimene seda kirja loeb, aga
igaüks kellel on laps(ed) või töö(otsingud) kus lubade olemasolu vajalik peaks seda ilmselt
mõistma, mida öelda soovib. Väga loodab mõistvale suhtumisele ja sellele, et vähemalt load
alles jääksid, millest ilma jäämine raskendaks oluliselt töö otsinguid ja seeläbi töötuna jätkates
ei kujuta ettegi, mismoodi trahvigi maksta, kui hetkel on seis selline, et elavad igakuiselt
lapsega ära ainult tänu väga heade inimeste juhuslikule abile. Elus on kõik hetkel nii raske ja
valesti ja teab, et see rooli istumine oli enda otsus ja ise vastutab ka selle eest, aga lihtsalt tõesti
südamest palub siin praegu nuttes, et vähemalt load jääksid alles.



Kohtuvälise menetleja seisukoht

                                                                                                      3
Kohtuväline menetleja nõustus asja lahendamisega kirjalikus menetluses. Menetleja esitas
kohtule väärteoasja originaalmaterjalid ning omapoolse kirjaliku seisukoha.

Kohtuväline menetleja on seisukohal, et alused karistuse kergendamiseks kaebuses toodud
põhjendustel puuduvad. 14.12.2015.a koostati M. Raismanile väärteoprotokoll nr AB1392802
selle kohta, et ta samal kuupäeval kella 06:30 ajal Harjumaal, Tallinnas, XXXjuures juhtis
mootorsõidukit BMW 320 registreerimismärgiga XXX, seisundis, kui ühes liitris juhi
väljahingatavas õhus oli alkoholi sisaldus mitte väiksem, kui 0,63 mg/1. Pannes sellega toime
LS § 69 lg 3 nõuete rikkumise, milline on kvalifitseeritav LS § 224 lg 2 järgi.
Kohtuvälise menetleja poolt 05.01.2016.a koostatud otsusega määrati M. Raismanile LS § 224
lg 2 alusel karistuseks rahatrahv 225 trahviühiku ulatuses s.o 900 eurot ning LS § 224 lg 3 p 1
alusel võttis lisakaristusena menetlusaluselt isikult ära mootorsõiduki juhtimisõiguse 6 kuuks,
Asjaolusid, mis välistavad mootorsõiduki juhtimisõiguse ära võtmise kohtuväline menetleja ei
tuvastanud.
LS § 224 lg 2 kohaselt karistatakse mootorsõiduki, maastikusõiduki või trammi juhtimise eest
isiku poolt, kelle ühes grammis veres on alkoholisisaldus 0,50-1,49 milligrammi või kelle ühes
liitris väljahingatavas õhus on alkoholisisaldus 0,25-0,74 milligrammi -rahatrahviga kuni 300
trahviühikut, arestiga või sõiduki juhtimisõiguse äravõtmisega kuni kaheteistkümne kuuni. LS
§ 224 lg 3 p 1 kohaselt võib kohus või kohtuväline menetleja kohaldada käesolevas paragrahvis
sätestatud süüteo eest lisakaristusena sõiduki juhtimisõiguse äravõtmist kolmest kuust kuni
üheksa kuuni, kui isikut ei ole varem käesolevas paragrahvis sätestatud süüteo eest karistatud.
Karistuse määramisel on kohtuväline menetleja järginud karistuse kohaldamise aluseid KarS §
56 lg 1 järgi ning diskretsiooni põhimõtteid. Määratud karistus on kooskõlas seaduse nõuetega
ning väärteo asjaolusid arvestades õige ja õiglane. Kohtuväline menetleja on seisukohal, et
menetlusaluse isiku karistamine üksnes põhikaristusega rahatrahvi näol ei ole proportsionaalne,
menetleja on karistuse määramisel võtnud arvesse isiku poolt toime pandud väärteo raskusastet,
väärteo asjaolusid ning menetlusaluse isiku isikut (algaja juht) ning arvestanud õiguskorra
kaitsmise huvidega.
Kohtuväline menetleja peab oluliseks juhtida kohtu tähelepanu asjaolule, et M. Raisman on
esmast mootorsõiduki juhtimisõigust omav juht, kes võttis keelatud seisundis mootorsõidukit
juhtides teadlikult riski. On üldteada, et sellises seisundis mootorsõiduki juhtimisel tehtavatel
vigadel võivad olla rasked tagajärjed. Seetõttu ei antagi mootorsõiduki juhtimise õigust
niisama, vaid tegemist on meetmega kontrollimaks, et isik on oma teadmistelt, oskustelt ja
suhtumiselt sobiv mootorsõidukit juhtima. Isiku puhul kes vahetult pärast alkoholi tarvitamist
asub mootorsõidukit juhtima, selline kindlus ilmselgelt puudub.
RK lahendis nr 3-1-1-122-13 p 11 on asunud seisukohale, et iseenesest ei ole ka esmakordse
rikkumise toime pannud isiku puhul välistatud temalt sõiduki juhtimisõiguse äravõtmine.
Esmakordse rikkumise puhul peaksid esinema kas isiku süüd (nt piirmäära oluline ületamine,
täiendavate liiklusnõuete rikkumine) või tema isikut (hoolimatu suhtumine oma teosse)
iseloomustavad asjaolud, mis muudavad selle võimaluse tavapärasest suuremaks. Käesolevas
väärteoasjas on tuvastamist leidnud, et menetlusaluse isiku lubatud alkoholi piirmäär Ületas
olulisel määral lubatut ning isiku käitumine näitab ilmselgelt tema ükskõikset ja üleolevat
suhtumist liiklusohutusse, teistesse liiklejatesse ning võimalikku saabuvase tagajärge.
Rikkudes liiklusreegleid ning suhtudes liikluskorda hoolimatult ja vastutustundetult, seab
menetlusalune isik ohtu nii enda, kui kaasliiklejate elu, tervise ja vara. Õiguskaitseorgani (sh
politsei) kohus on hoida elukeskkonda turvalisena. Igapäeva elu mõjutab suuresti teedelt,
tänavatelt, maanteedelt tabatud liiklusrikkujate suur arv, kes on otsustanud eirata liiklusreegleid
ja kaasliiklejate eluõigust. Liikluskasvatuse eesmärk on kujundada üksteisega arvestavaid
liiklejaid, kellel on ohutu liiklemise harjumused ja kes tajuvad liikluskeskkonda ning hoiduvad
käitumast teisi liiklejaid ohustavalt. Iga õigusvastase teo toimepanemine ohustab üldist

                                                                                                 4
turvalisust. Üldohtlike süütegude kaitsvaks õigushüveks on eelkõige inimese elu.
Mootorsõiduki juhtimisõigus on eriõigus, mille kasutamisel tuleb järgida liiklusreegleid.
Liikluskultuuri tõstmise ja turvalisuse tagamise eesmärgil on seadusandja pidanud vajalikuks
ohtliku rikkumise toime pannud juhtide võimalikult pikaks ajaks liiklusest kõrvaldamise.
Kohtuväline menetleja on seisukohal, et käesoleval juhul saab üksnes LS § 224 lg 3 p 1
sätestatuga tagada PS §-des 16 ja 28 sisalduvate õiguse elule ning tervise kaitsele
realiseerumise. M. Raisman'il oli võimalik ette näha, millised tagajärjed tema õigusvastase
käitumisega kaasnevad ning end nende tagajärgede eest kaitsta.
Kohtuväline menetleja on seisukohal, et seadusandja on liiklusseaduse § 224 Ig-tes 1-3
mootorsõiduki juhtimisõiguse äravõtmist puudutavate nii põhi- kui lisakaristuste alam ja
ülemmäärade kehtestamisel lähtunud asjaolust, et põhi- ja lisakaristus koostoimes peavad
olema proportsionaalsed isiku süü suurusega. Juhtimisõiguse äravõtmise puhul on tegemist nn
manitsuskaristusega, mille puhul on rõhk eripreventsioonil. Karistus tuletab ennast pidevalt
süüdlasele meelde ning juhtimiskeelu kestvuse ajal on isik sunnitud mõtlema ebameeldiva
situatsiooni kordumisele uute sarnaste süütegude toimepanemisel. Samas täidab lisakaristus
õiguskorrakaitsmise huve, mille alla kahtlemata kuulub ka liikluskord sh teistele isikutele
(avalikkusele) normikehtivuse kinnitamine ja nende usalduse loomine õiguskorra vastu.
Menetlusalusele isikule mõistetud karistus saavutab oma preventiivse eesmärgi üksnes 6 (kuue)
kuulise lisakaristuse kohaldamisega.
Lähtudes eelpool toodust palub kohtuväline menetleja jätta kaebus rahuldamata,


Kohtuotsuse põhjendused
Väärteomenetluse seadustiku (VTMS) § 120 lg 1 kohaselt võib maakohtunik kohtuistungit
korraldamata lahendada kaebuse kirjalikus menetluses ja teha lahendi käesoleva seadustiku
§132 sätteid järgides, kui kohus on saatnud kaebuse koopia kohtumenetluse teisele poolele ning
selgitanud tema seisukoha kaebuse suhtes ning kohtumenetluse pooled on kaebuses või selle
vastuses teatanud, et nad ei soovi kohtuistungist osa võtta.

Käesoleval juhul on menetlusalune isik taotlenud asja lahendamist kirjalikus menetluses ning
sellega on nõustunud ka kohtuväline menetleja.

VTMS § 123 lg 2 kohaselt arutab maakohus väärteoasja täies ulatuses, sõltumata esitatud
kaebuse piiridest, kontrollides kohtuvälise menetleja otsuse tegemise aluseks olnud faktilisi ja
õiguslikke asjaolusid.

Kohus, tutvunud esitatud kaebusega, kohtuvälise menetleja poolt esitatud seisukohtadega ja
väärteoasja materjalidega, asub seisukohale, et Marie Rasmani kaebus tuleb rahuldada osaliselt.

Liiklusseaduse § 69 lõige 3 sätete kohaselt ei tohi mootorsõidukijuhi, trammijuhi ja
maastikusõidukijuhi ühes grammis veres alkoholi 0,20 milligrammi või rohkem või ühes liitris
väljahingatavas õhus 0,10 milligrammi või rohkem.

Vastavalt liiklusseaduse § 224 lg 2 sätetele karistatakse mootorsõiduki, maastikusõiduki või
trammi juhtimise eest isikut, kelle ühes grammis veres on alkoholisisaldus 0,50-1,49
milligrammi või kelle ühes liitris väljahingatavas õhus on alkoholisisaldus 0,25-0,74
milligrammi rahatrahviga kuni 300 trahviühikut, s.o kuni 1200 eurot või arestiga kuni 30 päeva
või sõiduki juhtimisõiguse äravõtmisega kuni kaheteistkümne kuuni. Sama paragrahvi lõike 3
punkt 1 kohaselt võib kohus või kohtuväline menetleja kohaldada LS § 224 sätestatud süüteo


                                                                                              5
eest lisakaristusena sõiduki juhtimise õiguse äravõtmist kolmest kuust kuni üheksa kuuni, kui
isikut ei ole varem LS § 224 sätestatud süüteo eest karistatud.


Vaidlust ei ole selles, et Marie Rasman juhtis 14.12.2015.a. kella 06:30 ajal Harjumaal, Tallinna
linnas Mooni tn 64 juures, Kuldnoka ja Räägu tänavate vahel, liikudes Räägu tänava suunas
mootorsõidukit BMW 320, registreerimismärgiga XXX isikuna, kelle ühes liitris
väljahingatavas õhus oli alkoholisisaldus mitte väiksem kui 0,63mg. Tõendusliku alkomeetri
mõõtetulemus 0,68 mg/l +/-0,05mg/l.

Marie Rasmani poolt toime pandud väärtegu on mh tõendatud: 14.12.2015.a koostatud sõiduki
juhtimiselt kõrvaldamise otsusega, millest nähtub, et PPA Põhja prefektuuri Lääne-Harju
politseijaoskonna patrullpolitseinik Karl Ragnar Salu otsustas 14.12.2015.a kõrvaldada Marie
Raisman (ik 49303060251) sõiduki BMW registreerimismärgiga XXXjuhtimiselt
liiklusseaduse § 91 lg 2 punkti 2 alusel, kuna oli alust arvata, et ta veres või väljahingatavas
õhus on alkoholi üle lubatud piirmäära või et ta on joobeseisundis. Marie Raisman on sõiduki
juhtimiselt kõrvaldamise otsuse kätte saanud samal päeval ning kinnitanud seda enda allkirjaga;
14.12.2015.a. tõendusliku alkomeetri kasutamise protokolliga koos väljatrükiga, millest
nähtuvalt mõõdeti 14.12.2015.a kell 06:48-06:54 Marie Raismanil alkoholisisaldust
väljahingatavas õhus tõendusliku alkomeetriga taatlustunnistus nr TTRC-15-00187, mille
lõplik lugem oli 0,63 mg/l, laiendmääramatus 0,05 mg/l, mõõtetulemus 0,68 mg/l;
14.12.2015.a. tunnistaja ülekuulamise protokolliga, mille kohaselt tunnistaja Margus Soome
olles 14.12.2015.a graafikujärgses patrullis nägi kella 06:30 ajal liikumas sõiduautot BMW
registreerimismärgiga XXXTallinnas Mooni tänaval, Kuldnoka ja Räägu tn vahel, Räägu tn
poole, mille kohta oli saanud eelnevalt infot, et antud sõidukijuht võib olla joobes. Antud sõiduk
peatatud Mooni 64 juures kella 06:30 ajal. Märkas läbi BMW registreerimismärgiga
XXXtagumise klaasi, kuidas antud sõiduki eesmiselt paremalt istmelt liigub üks inimene juhi
istmele. Koheselt reageerides jooksis antud sõiduki parempoolse esiistme juurde ning nägi, et
kõrvalistuja kohal istus roosasse riietatud tütarlaps, kes oli ilmselgete alkoholijoobe tunnustega.
Juhi kohal istus üks meesterahvas ning tagumisel istmel vasakul pool istus veel üks
meesterahvas. Isikuid kontrollides läbi politsei andmebaasi selgus, et juhi kohal istus Kristjan
Prants (ik 39609195213), juhi kõrvalistmel Marie Raisman (ik 49303060251) ja tagumisel
istmel XXX(ik XXX). Kuna antud sõidukit juhtis Marie Raisman, siis kontrolliti teda
indikaatorvahendiga, mille näit oli 0,73mg/l kohta. Juht toimetati rahumäe tee 6/1 edasisteks
menetlustoiminguteks.

KarS § 15 lg 3 kohaselt on väärteona karistatav nii tahtlik kui ettevaatamatu tegu. Oma
tegevusega on Marie Raisman täitnud LS § 224 lg 2 tuleneva väärteo subjektiivse koosseisu,
sest kõnealust väärtegu saab toime panna vaid tahtlikult, tarvitades alkoholi, viis kaebaja end
teadlikult sellisesse terviseseisundisse, mis on mootorsõidukijuhile keelatud. Sellise seisundi
möödumise kindlakstegemine eeldab isiku aktiivset tegevust oma terviseseisundi
kontrollimisena alkomeetri abil. Juhul, kui isik endal keelatud seisundi möödumist ei kontrolli
ja asub mootorsõidukit juhtima, tegutseb ta vähemalt kaudse tahtlusega. Käesoleval juhul oli
kaebuse esitaja organismist leitud alkoholikogus niivõrd suur, et oma sellisest terviseseisundist
pidi täiskasvanud isik teadlik olema. Samuti nähtub tunnistaja ütlustest, et politsei märguande
peale asusid sõidukis olnud isikud oma kohti vahetama. Seega oli Marie Raisman teadlik enda
seisundist. Tulenevalt LS § 14 lg 2 peab iga liikleja järgima kõrvalekaldumatult liiklusalaste
õigusaktide nõudeid.




                                                                                                 6
Kohus on uuritud tõendite kogumis hindamise tulemusena jõudnud järeldusele, et Marie
Raismani poolt toime pandud väärtegu on tõendatud ning õigesti kvalifitseeritud. Kohus ei
tuvastanud õigusvastasust, süüvõimet ega süüd välistavaid asjaolusid.

Vaidlustatud otsusest nähtuvalt karistati menetlusalust isikut LS 224 lg 2 ettenähtud väärteo
toimepanemise eest rahatrahviga 225 trahviühiku ulatuses, s.o 900 eurot ja LS § 224 lg 3 p 1
alusel juhtimisõiguse äravõtmisega 6 kuuks. Seega on põhikaristus määratud LS § 224 lg 2
ettenähtud sanktsiooni 2/3 määras ja lisakaristus ettenähtud sanktsiooni keskmisest määrast
tunduvalt kõrgemana. Väärteoasja materjalidest nähtuvalt tuvastati menetlusaluse isiku
väljahingatava õhu liitri kohta alkoholisisaldus 0,68 +/- 0,05 mg, laiendmääramatus 0,05 mg
arvestatakse isiku kasuks, vähendades mõõtetulemust laiendmääramatuse võrra. Seega on
lõplikuks näiduks, millest lähtutakse süüteo kvalifitseerimisel, loetud alkoholisisaldus 0,63 mg
väljahingatava õhu liitri kohta.

Vastavalt KarS § 56 lg 1 sätetele on karistamise aluseks isiku süü. Karistuse mõistmisel kohtu
poolt või määramisel kohtuvälise menetleja poolt arvestatakse kergendavaid ja raskendavaid
asjaolusid, võimalust mõjutada süüdlast edaspidi hoiduma süütegude toimepanemisest ja
õiguskorra kaitsmise huvisid. Käesoleval juhul võib alkoholipiirmäära ületamise määra
arvestades öelda, et menetlusaluse isiku süü LS § 224 lg 2 mõttes on keskmisest määrast
suurem. See aga omakorda tingiks karistuse määramise samuti ettenähtud sanktsiooni
keskmises määras või selle lähedasena.

Kohus arvestab kergendava asjaoluna menetlusaluse isiku poolt väljendatud kahetsust,
raskendavad asjaolud puuduvad. Karistusregistrist nähtuvalt puuduvad menetlusalusel isikul
varasemad karistused. Tulenevalt väljahingatavas õhus tuvastatud alkoholisisalduse määrast
loeb kohus isiku süü suureks. Menetlusaluse isiku lõplikus näiduks jäi 0,63 mg liitri kohta,
milline on väärteokorras karistatava rikkumise keskmäära ületav. Kohtuväline menetleja on
karistuse mõistmisel võtnud arvesse karistust kergendava asjaoluna kahetsust, karistust
raskendavaid asjaolusid ei esine. Karistuse määramisel tuleb lähtuda ka õiguskorra kaitsmise
huvidest, mille alla kuulub ka liikluskord. Liikluses on suurima ohu allikaks teistele liiklejatele
mootorsõidukid, millede juhtidelt eeldatakse nii liikleja kohustuste täitmist kui ka juhi
kohustuste täitmist. Alkoholi tarbides on kaebuse esitaja viinud end seisundisse, milline on
juhile keelatud. Menetlusalune isik on pidanud tähtsusetuks iseenda ja kaasliiklejate elu ja
tervist.

Eeltoodut arvestades on kohtu hinnangul kohtuvälise menetleja poolt määratud põhikaristus
225 trahviühikut, s.o 900 eurot seaduslik ja põhjendatud.

Menetlusalune isik palus kohtul rahalise karistuse tasumist võimaldada osade kaupa. Kaebuses
selgitab, et on hetkel töötuna arvel, kasvatab üksinda last ning teeb juhutöid, millega hetkel
mingigi raha teenib. Kohus arvestab nimetatud asjaoludega ja määrab, et nimetatud karistus
900 eurot tuleb tasuda ositi 12 kuu jooksul.
LS § 224 lg 3 p 1 kohaselt kohus või kohtuväline menetleja võib kohaldada käesolevas
paragrahvis sätestatud süüteo eest lisakaristusena sõiduki juhtimisõiguse äravõtmist kolmest
kuust kuni üheksa kuuni, kui isikut ei ole varem käesolevas paragrahvis sätestatud süüteo eest
karistatud. KarS § 50 lg 2 kohaselt ei või mootorsõiduki juhtimise õigust ära võtta isikult, kes
kasutab mootorsõidukit liikumispuude tõttu. Menetlusalune isik ei kasuta mootorsõidukit
liikumispuude tõttu.



                                                                                                 7
Lisakaristust nagu põhikaristustki tuleb mõista KarS § 56 alusel ja see peab vastama karistuse
eesmärkidele. Marie Raisman on oma kaebuses märkinud , et juhtimisõiguse olemasolu on
vajalik juhutööde tegemiseks ning uue töökoha leidmiseks.
Eelnimetatud asjaolu oli kaebuse esitajale teada enne väärteo toimepanemist ning ei tekkinud
ootamatult. Kohus leiab, et iga isik peab ise oma elu korraldama viisil, mis ei tingi tema suhtes
piirangute kehtestamist ja hoolitsema, et tema enda käitumise tõttu ei halveneks senini
väljakujunenud elulaad. Juhtimisõiguse saanud isik peab olema teadlik liiklusseaduse nõuetest
ja liiklusseaduses sätestatud sanktsioonidest. Samas märgib kohus, et olukorras, kus
seadusandja on kehtestanud joobes juhtimisega seotud kuritegude puhul lisakaristuse mõistmise
võimaluse alates ühest kuust ning väärtegude puhul alates kolmest kuust, tuleb lisakaristuse
määra väärtegude puhul eriti põhjalikult kaaluda. Joobes juhtimisega seotud kuriteo
toimepanemine ei tohi olla isikule karistuse mõistes soodsam alkoholi piirmäära ületamisega
seotud väärteo toimepanemisest.

Kohtuväline menetleja on toonud lisakaristuse kohaldamise (6 kuud) põhjenduseks senise
kohtupraktika. Kohus juhib jätkuvalt kohtuvälise menetleja tähelepanu Riigikohtu lahendile nr
3-1-1-122-13, mille kohaselt lisakaristust nagu põhikaristustki tuleb mõista KarS § 56 alusel ja
see peab vastama karistuse eesmärkidele. See tähendab, et karistamise aluseks on isiku süü,
arvestades karistust kergendavaid ning raskendavaid asjaolusid, võimalust mõjutada süüdlast
edaspidi süütegude toimepanemisest hoiduma ning õiguskorra kaitsmise huve. Lisakaristuse
mõistmisel tuleb arvestada selle kahetise iseloomuga: lisakaristus ei täida mitte ainult süüd
heastavat, vaid ka ühiskonna turvalisust tagavat ülesannet. Seega aktualiseerub lisakaristuse
kohaldamine juhtudel, mil põhikaristus ei ole eripreventiivse eesmärgi saavutamiseks piisav ja
süüdlane võib olla ühiskonnale jätkuvalt ohtlik. Lisakaristuse seisukohalt olulistel
eripreventiivsetel kaalutlustel tuleb arvestada, kui rängalt juhtimisõiguse äravõtmine iseenesest
ja karistuse aeg isikule mõjub (võttes seejuures arvesse, kas tegemist oli harjumus- või
juhusesüüteoga). Ehkki ka lisakaristuse kohaldamisel tuleb vaieldamatult arvestada
üldpreventiivsete kaalutlustega, ei tohi need anda põhjust kohaldada juhtimisõiguse äravõtmist
üle piiri, mis on kindlaks määratud süü suuruse ja eripreventiivsete vajadustega.
Kuivõrd sõiduki juhtimisõiguse äravõtmise esmane eesmärk on tagada, et isik ei saaks enam
samalaadseid rikkumisi toime panna, tuleb lisakaristuse määramisel näidata, millistele
asjaoludele tuginevalt ta sellise ohu olemasolu tuvastatuks loeb. Korduvalt rikkumise toime
pannud isiku puhul on ohu olemasolu tuletatav juba korduvuse faktist, siis esmakordse
rikkumise puhul peaksid esinema kas isiku süüd (nt piirmäära oluline ületamine, täiendavate
liiklusnõuete rikkumine) või tema isikut (hoolimatu suhtumine oma teosse) iseloomustavad
asjaolud, mis muudavad selle võimaluse tavapärasest suuremaks.

Kuivõrd Marie Raismani näol on tegemist varem karistamata isikuga ning menetlusalune isik
kahetseb oma tegu, siis leiab kohus, et lisakaristus tuleb jätta kohaldamata.


/allkirjastatud digitaalselt/
Leili Raedla
Kohtunik




                                                                                               8

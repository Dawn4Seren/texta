                        KOHTUMÄÄRUS

Kohus                                Tallinna Ringkonnakohus

Määruse tegemise aeg ja koht         5. oktoober 2016, Tallinn
Kriminaalasja number                 1-16-6688

Kohtukoosseis                        Andres Parmas, Pavel Gontšarov ja Sten Lind

Kriminaalasi                         Mario Veidiku süüdistus KarS § 121 lg 1; § 1572 ja § 199
                                     lg 2 p 9 järgi
Vaidlustatud kohtulahend             Harju Maakohtu 18. augusti 2016. a otsus, lühimenetluses
Apellatsiooni esitaja                Süüdistatav
Süüdistatav                          Mario Veidik (ik: 39105170289);           XXX, kannab
                                     karistust; emakeel vene keel, valdab vabalt eesti keelt; ei
                                     tööta; varem kriminaalkorras korduvalt karistatud
Prokurör                             Abiprokurör Natalia Duškina

Kaitsja                              Vandeadvokaat Jugans Grossmann



RESOLUTSIOON

Jätta Mario Veidiku apellatsioon kui ilmselt põhjendamatu läbi vaatamata.


EDASIKAEBAMISE KORD

Määruse peale võib esitada määruskaebuse Riigikohtule 15 päeva jooksul Tallinna
Ringkonnakohtu kaudu alates päevast, mil menetlusosaline sai vaidlustatavast kohtumäärusest
teada või pidi teada saama. Süüdistataval on määruskaebuse esitamise õigus advokaadist
kaitsja vahendusel.


ASJAOLUD JA MENETLUSE KÄIK

1.     Mario Veidikule esitati süüdistus KarS § 199 lg 2 p 9 järgi kvalifitseeritava kuriteo
toimepanemises selles, et varem süstemaatiliselt vargusi toime pannud isikuna varastas ta
6. märtsist kuni 19. aprillini 2015 Tallinnas erinevatest kauplustest üheksal korral alkoholi,
toiduaineid ja tarbekaupu ning ühel korral jäi vargus tema tahtest olenemata põhjustel lõpule

                                                                                             1
viimata, sest kaupluse turvatöötajad pidasid ta kinni. Veel esitati M. Veidikule süüdistus
KarS § 121 lg 1 järgi selles, et 20. aprillil 2015 Tallinnas XXX asuvas XXX kaupluses osutas
ta vastupanu kaupluse töötajatele VN-le, DB-le ja MV-le, kes üritasid teda kinni pidada seoses
tema poolt varem sellest kauplusest toime pandud vargustega. Seejuures lõi M. Veidik VN ja
DB vastu käsi ja haaras MV jõuga vasakust käest kinni, põhjustades eeltoodud tegudega
kannatanutele valu ja tervisekahjustusena igaühele neist hematoomi. M. Veidikule esitati
süüdistus ka KarS § 1572 järgi selles, et ta kasutas ilma vastava isiku nõusolekuta teist isikut
tuvastada võimaldavaid isikuandmeid, eesmärgiga luua teise isikuna esinemise teel endast
teadvalt ebaõige ettekujutuse, varjamaks kuritegu nimelt. Konkreetselt, olles teadlik, et ta on
politsei poolt tagaotsitav, esitles ta politseiasutuses 20. ja 29. aprillil 2015 ennast
kahtlustatavana kinnipidamisel oma tuttava MŠ-na ning allkirjastas MŠ nimel tema sõnade
alusel politseitöötajate poolt koostatud isikusamasuse tuvastamise protokolli. Samuti
22. aprillil 2015 kahtlustatavana ülekuulamise ajal andis ta ütlusi MŠ nimel.

2.      Harju Maakohtu 18. augusti 2016. a otsusega mõisteti M. Veidik süüdi KarS § 199 lg 2
p 9 järgi ja teda karistati 1 aasta ja 6 kuud vangistusega. Ta tunnistati süüdi ka KarS § 121 lg 1
järgi karistati 4 kuud vangistusega. Veel tunnistati M. Veidik süüdi KarS § 1572 järgi ja karistati
6 kuud vangistusega. KarS § 64 lg 1 alusel mõisteti talle liitkaristuseks 1 aasta ja 8 kuud
vangistust, mida vähendati KrMS § 238 lg 2 alusel ühe kolmandiku võrra, mõistes M. Veidikule
lõplikuks karistuseks 1 aasta 1 kuu ja 10 päeva vangistust. KarS § 68 lg 1 alusel loeti karistusaja
hulka eelvangistuses viibitud aeg 20.-22. aprillini 2015, s.o. 3 päeva, mõistes ärakandmisele
kuuluvaks karistuseks 1 aasta 1 kuu ja 7 päeva vangistust. KarS § 65 lg 2 alusel suurendati
mõistetud karistust 5. märtsi 2015. a Harju Maakohtu otsusega mõistetud karistuse ärakandmata
osa, s.o 2 päeva võrra, mõistes liitkaristuseks 1 aasta 1 kuu ja 9 päeva vangistust. Karistuse
kandmise algusajaks loeti 18. august 2016. Maakohus kohaldas kohtuotsuse täitmise
tagamiseks M. Veidikule tõkendina vahistamist, mis kuulub tühistamisele kohtuotsuse
jõustumisel. Samuti rahuldas maakohus kannatanute tsiviilhagid, mõistes M. Veidikult
kannatanute kasuks välja alljärgnevad summad: 1) AS O kasuks 322,56 eurot; 2) A OÜ kasuks
44,99 eurot; 3) M OÜ kasuks 46,98 eurot; 4) AS R kasuks 131,76 eurot. Menetluskuludena
mõistis maakohus M. Veidikult ositi 12 kuu jooksul välja sundraha 645 eurot ja kaitsjatasu 216
eurot. Maakohus lahendas ka asitõenditega seonduvad küsimused.

3.1. Maakohus leidis, et M. Veidiku süü on maakohtu uuritud tõenditele tuginedes kõigis
esitatud süüdistustes tõendamist leidnud. Kuriteod pani süüdistatav toime kavatsetusega.
Toimepandud tegude õigusvastasust või M. Veidiku süüd välistavaid asjaolusid maakohus ei
tuvastanud.

3.2. M. Veidikule karistust mõistes leidis maakohus, et toime pandud kuritegude – varguste,
kehalise väärkohtlemise ja teise isiku identiteedi ebaseaduslik kasutamise eest tuleb süüdistavat
karistada reaalse vangistusega, mis jääb sanktsiooni minimaalse ja keskmise määra vahele.
M. Veidik on varem korduvalt samalaadsete kuritegude eest karistatud, kuid ta ei ole teinud
varasematest karistustest õigeid järeldusi. Viimase karistusena asendati M. Veidikul 5. märtsi
2015. a otsusega vangistus üldkasuliku tööga, mis pöörati täitmisele. Arutatavas kriminaalasjas
sooritas süüdistatav esimese varguse aga vaid üks päev pärast viimase kohtuotsuse tegemist.
Varguste toime panemine on kujunenud süüdistatava elustiiliks, sel moel hangib endale
elatusvahendeid. Seega suhtub M. Veidik talle mõistetud karistusse kergekäeliselt ega pole
suutnud elada seadusekuulekat elu. Rahalise karistusega ei saa teda karistada, sest tal puudub
sissetulek. Arvestades asjaolu, et karistuse mõistmisel võtab kohus arvesse ka võimalust
mõjutada süüdlast edaspidi hoiduma süütegude toimepanemisest, s.o karistuse eripreventiivset
eesmärki, ja õiguskorra kaitsmise huvisid, peaks olema reaalne vangistus, mis on sanktsiooni

                                                                                                 2
minimaalse ja keskmise määra vahelises suuruses, piisav, mõjutamaks M. Veidikut edaspidi
asuma õiguskuulekale teele. Samuti on oluline, et varavastaste kuritegude puhul on tegemist
laialt levinud kuritegudega ning seega peab õiglane karistus kinnitama inimeste usku
normikehtivusse ja usaldust õiguskorra vastu. Arutataval juhul on kuriteod toime pandud
lühikese aja jooksul. Kohus ei pea võimalikuks süüdistatava suhtes karistuse asendamist
üldkasuliku tööga, kuivõrd esmalt ei ole kohtule usutav, et isik seda täidab ning see ei oleks
piisav, et mõjutada süüdistatavat asuma õiguskuulekale teele. Kohus arvestas karistuse
mõistmisel M. Veidiku süüd kergendava asjaoluna tema väljendatud puhtsüdamlikku kahetsust.

3.3. Maakohus võttis M. Veidiku kohtusaalist vahi alla. Ühtlasi mõistis maakohus temalt
12 kuu jooksul ositi välja menetluskulud.

4.      Harju Maakohtu otsusele esitas apellatsiooni süüdistatav, kes taotleb talle mõistetud
karistuse tingimisi täitmisele pööramata jätmist. Apellant märgib, et on aru saanud enda
sõltuvusprobleemidest ja soovib pöörduda rehabilitatsioonikeskusse. Ta leiab, et
keskkonnavahetus aitaks tal enda seniseid eluviise muuta. Kandes varasemat vangistuslikku
karistust on ta läbinud rehabilitatsiooni narkosõltlastele, mis on aidanud tal endas selgusele
jõuda.


RINGKONNAKOHTU PÕHJENDUS JA JÄRELDUSED

5.     Kohtukolleegium, tutvunud kriminaalasja materjalidega ning esitatud apellatsiooniga,
leiab üksmeelselt, et apellatsioon on ilmselt põhjendamatu, perspektiivitu ning tuleb sellest
tulenevalt jätta läbi vaatamata.

6.      KrMS § 326 lg 3 kohaselt võib ringkonnakohus jätta apellatsiooni määrusega läbi
vaatamata, kui kriminaalasja arutav kohtukoosseis üksmeelselt leiab, et apellatsioon on ilmselt
põhjendamatu. Riigikohus on mitmel puhul selgitanud, et ilmselt põhjendamatuks saab lugeda
apellatsiooni, mille rahuldamine pole võimalik põhjusel, et apellandi argumendid ei ole
õiguslikult asjakohased või mille väited on küll õiguslikult asjakohased, kuid konkreetse
kohtuasja eripärast tulenevad asjaolud võimaldavad kolmeliikmelise kohtukoosseisu liikmetel
juba eelmenetluses jõuda veendumusele, et tegemist on perspektiivitu kaebusega. Selline
olukord võib kõne alla tulla juhul, mil maakohtu otsus on kooskõlas kohtupraktikas selgelt ja
üheselt välja kujunenud seisukohtadega ja ringkonnakohus ei pea vajalikuks kohtupraktikat
muuta (vt nt RKKKm-d nr 3-1-1-120-09, p-d 8.2-8.5; 3-1-1-36-11, p 8; 3-1-1-43-11, p 6;
3-1-1-64-11, p 6; 3-1-1-71-11, p 6 ja 3-1-1-82-11, p 7).

7.      Kriminaalkolleegium leiab, et M. Veidiku apellatsioonil puudub ilmselgelt edulootus ja
seda alljärgnevatel põhjustel.

8.     Apellatsioonis esitatud taotlus jätta mõistetud karistus tingimisi täitmisele pööramata on
perspektiivitu. M. Veidikule kuritegude eest mõistetud karistus jääb oluliselt alla sanktsiooni
keskmise määra. Maakohus on mõistetavat karistust arusaadavalt motiveerinud. Karistus ei ole
vastuolus seaduse ega kohtupraktikaga. M. Veidik on kriminaalkorras süstemaatiliste varguste
toimepanemise eest ka varem karistatud. Karistuse raskus on proportsioonis süüdistatava süüga,
arvestatud on tema isikut ja õiguskorra kaitsmise huve, samuti seda, et tuvastamist pole leidnud
süüd raskendavaid asjaolusid ja tuvastatud on süüd kergendava asjaoluna tema puhtsüdamlik
kahetsus. Maakohus ei ole tuvastanud M. Veidiku puhul selliste erandlike asjaolude esinemist,
mis võiksid hoolimata toime pandud rohkearvulistest kuritegudest õigustada mõistetud

                                                                                               3
karistuse täitmisele pööramata jätmist. Seega on kohus arvestanud kõigi asjakohaste nõuetega
ning jõudnud mõistetava karistuse osas põhjendatud järeldusele.

9.     Eelnevast tulenevalt leiab kohtukolleegium, et maakohus on kriminaalasja lahendamisel
arvestanud täiel määral kõiki aspekte, mida kehtiva seaduse kohaselt tuleb silmas pidada ning
mis on asjakohased. Ringkonnakohus asub üksmeelselt seisukohale, et apellatsioon on ilmselt
põhjendamatu ja perspektiivitu. Eeltoodu alusel ja juhindudes KrMS § 326 lg-st 3 jätab
kohtukolleegium apellatsiooni kui ilmselt põhjendamatu läbi vaatamata.


/allkirjastatud digitaalselt/




                                                                                           4

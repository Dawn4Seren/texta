                        KOHTUMÄÄRUS
Kohus                                Tallinna Ringkonnakohus, tsiviilkolleegium

Kohtukoosseis                        Gaida Kivinurm, Mati Maksing, Ele Liiv

Määruse tegemise aeg ja koht         15.12.2016, Tallinn

Tsiviilasja number                   2-15-123882

Tsiviilasi                           Vasalemma Infra OÜ hagi GM vastu võla nõudes

Vaidlustatud kohtulahend             Harju Maakohtu 02.11.2016 otsus

Kaebuse esitaja ja kaebuse liik      GM apellatsioonkaebus

Apellatsioonkaebuse hind             866,18 eurot

Menetlusosalised, nende esindajad    Hageja: Vasalemma Infra OÜ (registrikood 11960281,
                                     asukoht Ranna tee 8, Vasalemma alevik, Vasalemma
                                     vald, 76101 Harjumaa), lepinguline esindaja Kairi
                                     Saarend
                                     Kostja: GM (isikukood XXXXXXXXXXX, elukoht
                                     XXX)

Menetluse liik                       Kirjalik menetlus


RESOLUTSIOON:
  1. Keelduda GM apellatsioonkaebuse menetlusse võtmisest ning tagastada pärast
     käesoleva kohtumääruse jõustumist apellatsioonkaebus selle esitajale
     (elektrooniliselt esitatud dokumentide puhul tagastamist ei toimu).
  2. Teatada      apellatsioonkaebuse    menetlusse    võtmata      jätmisest  kõigile
     menetlusosalistele käesoleva määruse ärakirja kättetoimetamisega.
  3. Ringkonnakohtus kantud menetluskulud jätta apellandi kanda.
  4. Määruse peale võib Riigikohtule esitada määruskaebuse 15 päeva jooksul
     määruse ärakirja kättesaamisest alates. Hagimenetluses võib Riigikohtus
     menetlusosaline menetlustoiminguid teha ning avaldusi ja taotlusi esitada üksnes
     vandeadvokaadi vahendusel. Menetlusosaline võib ise esitada menetlusabi
     taotluse ja teise menetlusosalise kaebuse või taotluse kohta seisukohti ja
     vastuväiteid. Menetlusabi taotluse esitamine ei peata seaduses sätestatud ega
     kohtu määratud menetlustähtaja kulgemist. Seaduses sätestatud tähtaja
       järgimiseks peab menetlusabi taotleja tegema tähtaja                       kestel    ka
       menetlustoimingu, mille tegemiseks ta menetlusabi taotleb.

Asjaolud
   1. Vasalemma Infra OÜ (hageja) esitas 20.01.2016 hagi GM (kostja) vastu, milles palus
       kostjalt välja mõista haldus- ja kommunaalteenuste võlgnevuse 769,51 eurot.
       28.03.2016 suurendas hageja nõuet 96,67 euro võrra, mistõttu nõuab kostjalt kokku
       866,18 euro tasumist.
   2. Hagiavalduse kohaselt kuulusid kostjale erinevatel perioodidel korterid asukohtadega
       Sireli 1-24, Sireli 3-4 ja Sireli 3-8 Rummu alevikus. Kuna Sireli 1 ja 3 elamutes ei ole
       moodustatud korteriühistuid on Vasalemma Vallavalitsuse 02.07.2010 korralduse
       alusel elamu haldamine alates 01.08.2010 üle antud vallale kuuluvale ettevõttele
       Vasalemma Infra OÜ. Hageja on kandnud Sireli 1 ja 3 kaasomandis olevate elamute
       hooldamise ja kommunaalteenuste kulusid, sh prügiveoteenus, remondifondi maksed,
       haldusteenus, üldelekter. Teenuste osutamise kohta on esitanud hageja kostjale
       igakuiselt arveid, kuid kostja ei ole nõuetekohaselt tasunud osutatud teenuste eest.
       Hageja tugines oma nõudes võlaõigusseaduse (VÕS) § 628 lg-le 2,
       korteriomandiseaduse (KOS) § 21 lg 1 p-dele 1-4 ja § 13 lg-le 1.
   3. Kostja vaidles hagile vastu. Kostjal ei ole prügiteenuse eest tasumise kohustust.
       Puuduvad prügikonteinereid ja kostja poolt tekitatud prügi. Kostja ei pea tasuma
       remondifondi eest, kuna hageja ei ole hooneid hooldanud ega parandanud katuseid,
       korstnaid, katuserenne, vihmaveetorusid. Enne kui hageja ei ole majade eest hakatud
       hoolt kandma, ei ole kostja nõus arveid maksma. Hagejal ei ole õigust nõuda
       haldustasu, kuna hageja ei ole hooneid hallanud, teostatud ei ole hooldus ega
       remonditöid. Kostja on nõus tasuma üldelektri eest, kui hageja selgitab, kuidas need
       summad on saadud. Kostja ei ole hagejalt arveid saanud.
   4. Harju Maakohtu 02.11.2016 otsusega hagi rahuldati ja mõisteti kostjalt hageja kasuks
       välja võlgnevus 866,18 eurot. Maakohus jättis menetluskulud kostja kanda ning
       mõistis kostjalt hageja kasuks välja menetluskulu 925 eurot. Kostja on kohustatud
       tasuma prügiveoteenuse eest 91,17 eurot. Prügikonteinerite olemasolust või nende
       puudumisest ei teki kostjal õigust prügiveoteenuse eest tasumata jätta. Kostja on
       jäätmeseaduse (JäätS) § 69 lg 1 alusel loetud liitunuks jäätmeveoga ja kostja ei ole
       enda suhtes erandit palunud (JäätS § 69 lg 4). Kostja on kohustatud tasuma
       remondifondi makseid 364,21 eurot. Remondifondi makse 0,16 eurot ruutmeetri kohta
       on põhjendatud ja mõistlik. Hageja saab remonttööde teostamisel tegutseda vaid talle
       võimaldatud ressursside piires. Kostja on kohustatud tasuma haldustasu 364,21 eurot.
       Tegemist on mõistliku suurusega haldustasuga. Kostja on kohustatud tasuma hagejale
       tema ülesannete ja kohustuste täitmisel tasu, mis seisneb käsundi täitmiseks vajalikes
       kulutustes. Kostja on kohustatud tasuma remondifondi makseid 46,59 eurot. Kuna
       üldelektri eest tasus teenuse pakkujale hageja, on kostja kohustatud hüvitama hagejale
       vastavad kulutused. Kohus luges tõendatuks hageja väite, et kostja on hageja poolt
       esitatud arved kätte saanud. Kostja kinnitas 28.06.2016 kohtuistungil, et kostja sai
       esimese arve kätte 04.06.2015, mis oli koondarve ja pärast seda sai ta arved kätte.
       Seega on tuvastatud, et kostja on hageja arved kätte saanud alates 04.06.2015
       varasemate võlgnevuste osas ja pärast seda igakuiselt jooksvate võlgnevuste osas.
   5. Kostja esitas maakohtu otsuse peale apellatsioonkaebuse, milles palus maakohtu
       otsuse tühistada. Kostja palus ringkonnakohtul üle vaadata poolte poolt esitatud faktid,
       dokumendid ja nende vastavus reaalsusele.

Määruse põhjendused
  6. Ringkonnakohus, tutvunud apellatsioonkaebuse ja tsiviilasja materjaliga, leiab, et
     kooskõlas tsiviilkohtumenetluse seadustiku (TsMS) § 638 lg-ga 1 tuleb
     apellatsioonkaebuse menetlusse võtmisest TsMS § 637 lg 2¹ alusel keelduda. TsMS §
     405 lg 1 esimese lause kohaselt menetleb kohus hagi oma õiglase äranägemise
     kohaselt lihtsustatud korras, järgides üksnes samas seadustikus sätestatud üldisi
     menetluspõhimõtteid, kui tegemist on varalise nõudega hagiga ja hagihind ei ületa
     summat, mis arvestatuna põhinõudelt vastab 2000 eurole ja koos kõrvalnõuetega 4000
     eurole. Hageja esitas maakohtule raha maksmisele suunatud hagi, milles nõudis
     põhivõlgnevuse 866,18 euro tasumist. Kuna hageja põhinõue ei ületa 2000 eurot, siis
     oli tegemist lihtmenetluse asjaga TsMS § 405 lg 1 tähenduses.
  7. TsMS § 637 lg 2¹ sätestab, et sama seadustiku § 405 lg-s 1 nimetatud asjas esitatud
     apellatsioonkaebus võetakse menetlusse üksnes juhul, kui maakohtu otsuses on antud
     luba edasikaebamiseks või kui maakohtu otsuse tegemisel on selgelt ebaõigesti
     kohaldatud materiaalõiguse normi või on selgelt rikutud menetlusõiguse normi või on
     selgelt ebaõigesti hinnatud tõendeid ja see võis oluliselt mõjutada lahendit. Maakohus
     on otsuses märkinud, et ei anna luba edasikaebamiseks. Asjaolu, et maakohus täitis
     seadusest tuleneva nõude ja lisas kohtuotsusele edasikaebamise korda käsitleva
     selgituse, ei ole edasikaebamise loa andmine TsMS § 637 lg 2¹ tähenduses.
     Edasikaebamise korda tuleb selgitada ka nendes maakohtu otsustes, milliste puhul
     edasikaebamise luba ei anta, sest edasikaebamine ei ole ka välistatud TsMS § 637 lg-s
     2¹ sätestatud alustel.
  8. Ringkonnakohtu hinnangul ei ole vaidlusaluses asjas maakohus otsuse tegemisel
     selgelt ebaõigesti kohaldanud materiaalõigust või selgelt rikkunud menetlusõigust või
     selgelt ebaõigesti tõendeid hinnanud, seega ei kerki küsimust taoliste rikkumiste
     mõjust lahendile. Asjaolu, et apellant maakohtu otsusega ei nõustu, ei anna vastupidise
     väitmiseks alust. Eeltoodust tulenevalt puudub ringkonnakohtul apellatsioonkaebuse
     menetlusse võtmiseks õiguslik alus.
  9. Kuivõrd ringkonnakohus ei võta apellatsioonkaebust menetlusse, ei ole alust muuta
     maakohtu poolt määratud maakohtu menetluskulude jaotust. Kaebuse menetlusse
     võtmisest keeldumise tõttu jäävad ringkonnakohtu menetluskulud kaebuse esitaja
     kanda.

/allkirjastatud digitaalselt/   /allkirjastatud digitaalselt/   /allkirjastatud digitaalselt/
      Gaida Kivinurm                   Mati Maksing                       Ele Liiv

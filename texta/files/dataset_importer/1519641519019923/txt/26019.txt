                               KOHTUMÄÄRUS

Kohus                           Tallinna Ringkonnakohus, tsiviilkolleegium

Kohtukoosseis                   Gaida Kivinurm, Margo Klaar, Tiit Kollom

Määruse tegemise aeg ja koht    18.01.2016, Tallinn

Kohtuasja number                2-15-16269

Kohtuasi                        AL kaebus kohtutäitur Hille Kudu 22.10.2015
                                otsusele täiteasjas nr 035/2014/1543

Vaidlustatud kohtulahend        Harju Maakohtu 18.11.2015 määrus

Kaebuse esitaja ja kaebuse AL määruskaebus
liik
Menetlusosalised ja nende Avaldaja          (võlgnik):      AL      (isikukood
esindajad                  XXXXXXXXXXX)
                           Puudutatud isikud:
                           Tallinna kohtutäitur Hille Kudu, seaduslik esindaja
                           kohtutäituri abi Kädi Pekkermann
                           Sissenõudja AS Nordea Finance Estonia (registrikood
                           10237140), esindaja Dagne Niit

Menetluse liik                   Kirjalik menetlus


Resolutsioon:
   1. Jätta Harju Maakohtu 18.11.2015 määrus muutmata ja määruskaebus
      rahuldamata.
   2. Menetluskulud jätta määruskaebuse esitaja kanda, kuid jätta rahaliselt
      kindlaks määramata puudutatud isikutel nende puudumise tõttu.

Edasikaebe kord
Määruse peale võib esitada määruskaebuse vahetult Riigikohtule 15 päeva jooksul määruse
määruskaebuse esitajale kättetoimetamisest.

Asjaolud ja menetluse käik
 1. Sissenõudja avalduse ja täitedokumendiks oleva Pärnu Maakohtu 07.10.2014 määruse
     tsiviilasjas nr 2-14-24312 alusel algatas kohtutäitur Hille Kudu täitemenetluse AL



                                                                                    1(4)
      (avaldaja, võlgnik) suhtes täiteasjas nr 035/2014/1543 AS Nordea Finance Estonia
      nõude (võlg 1528,77 eurot, millele lisanduvad täitekulud) sissenõudmiseks.
 2.   16.09.2015 otsusega seadis kohtutäitur keelumärke võlgniku varale, so 8 tsiviilrelvale ja
      tegi selle kohta käsutamise keelumärke registrisse.
 3.   25.09.2015 esitas võlgnik kaebuse kohtutäiturile, märkides, et relvade arestimisega
      takistab kohtutäitur võlgnikul jäägriteenuse osutamist ja sellega põhjustab kohtutäitur
      võlgniku poolt lepingu rikkumise. Arestimine on vastuolus täitemenetluse seadustiku
      (TMS) § 66 lg 1 p-ga 5.
 4.   22.10.2015 otsusega jättis kohtutäitur võlgniku kaebuse rahuldamata.
 5.   29.10.2015 esitas võlgnik Harju Maakohtule kaebuse kohtutäitur Hille Kudu 22.10.2015
      otsusele täiteasjas nr 035/2014/1543. Avaldaja osutab jäägriteenust Ansepuu Mets OÜ-
      le. Lisaks on vaja relva enesekaitseks, et mitte sattuda metslooma rünnaku ohvriks.
      Jahindus ei ole sportlik harrastus, vaid jääger on elukutse. Hetkel on relvad
      käsipandipidaja valduses, kuna ta omab ka paralleelrelvaluba. Lisaks on avaldaja
      litsentseeritud laskesportlane ja seda on vaja selleks, et tagada jäägerteenuse osutamisel
      kõrget kvaliteeti. Väide, et kõik relvad ei ole vajalikud, on alusetu ja
      ebaprofessionaalne. Iga uluki küttimiseks on vaja erinevate omadustega relva. Lisaks
      relvad amortiseeruvad ja vajavad remonti, hetkel vajavad remonti kaheksast relvast viis.
 6.   Kohtutäitur teatas, et jääb oma 22.10.2015 otsuses toodud seisukoha juurde.
 7.   Sissenõudja nõustus kohtutäituriga, et relvasid ei saa lugeda hädavajalikeks esemeteks
      ning jahidus on pigem sportlik harrastus.

Maakohtu määrus
 8. Harju Maakohtu 18.11.2015 määrusega jäeti avaldaja kaebus kohtutäituri otsusele
     rahuldamata ja menetluskulud avaldaja kanda.
 9. Võlgniku valduses olevate asjade arestimise sätestab TMS § 64. TMS § 66 lg 1 p 5
     kohaselt ei või arestida ega täitemenetluses müüa füüsilise isiku majandus- või
     kutsetegevuse või töö- või teenistussuhte jätkamiseks hädavajalikke esemeid.
 10. Maakohus leidis, et kohtutäituri tegevus avaldaja vara (8 tsiviilrelva) arestimise ja
     varale keelumärke seadmise kohta oli õiguspärane. Asjas nähtub ja ka avaldaja kinnitas
     kaebuses, et Suvemaja OÜ-le pakub jahiteenust turistidele äriühing Ansepuu Mets OÜ,
     mitte avaldaja (tl 10). MR e-kiri (tl 17) ei tõenda, et Ansepuu Mets OÜ ja avaldaja vahel
     oleks sõlmitud mingi leping, millest tuleneks avaldaja kohustus osutada jäägri teenust.
     Samuti ei ole avaldaja teinud kohtu jaoks usutavaks asjaolu, et ta peab jäägriteenust
     osutama just 8 relvaga. Kohus nõustub kohtutäituriga selles, et avaldaja majandus- või
     kutsetegevuseks ei saa olla vajalikud kõik 8 relva. Kohus kohustas avaldajat teatama
     kohtutäiturile, milline relv on temal vajalik majandustegevuses ja esitada selle kohta
     tõendid. Juhul, kui avaldaja osutab jäägriteenust majandustegevuses, siis tuleb avaldajal
     teatada kohtutäiturile igakuise sissetuleku suurus, et kohtutäituril oleks võimalik
     rahuldada täitemenetluses täidetav nõue muu vara (raha) arvelt.

Määruskaebus
 11. 30.11.2015 esitatud määruskaebuses palub võlgnik maakohtu määruse tühistada ja
     tunnistada lubamatuks kohtutäituri tegevus.
 12. Kohus tegi vale otsuse, kuna tõlgendas valesti võlaõigusseaduse (VÕS) § 11. Kaebaja
     avalduse lisas on olemas Ansepuu Mets OÜ omaniku MR kinnitus selle kohta, et
     avaldaja töökohustuste hulka käib ka jäägriteenuse osutamine. Avaldaja on Ansepuu
     Mets OÜ juhatuse liige. Võlaõigusseadus lubab ka suulist lepingut. MR kirjast on
     selgelt aru saada lepingu olemasolu. Kohus väitis, et jäägriteenust osutab Ansepuu Mets
     OÜ mitte AL. Maakohtule esitatud kaebuse materjalid tõendavad, et jäägriteenust


                                                                                           2(4)
     osutab Ansepuu Mets OÜ ja selle teenuse teostajaks ja vastutajaks teenuse eest on
     määratud AL lepingu alusel.
 13. Kohus on valesti tõlgendanud jahiseaduse (JahiS) § 26 ja § 31. Kohtu väide, et
     jäägriteenust saab osutada ühe relvaga, on alusetu ja jahiseadusest lähtudes isegi
     lubamatu. JahiS § 26 määrab ära, milliseid relvi võib kasutada erinevate ulukiliikidele
     jahipidamiseks. JahiS § 31 kohaselt peetakse jahti jahiloa alusel. Jahiload on antud
     avaldaja nimele, kuna jahiseaduse järgi ei saa väljastada uluki luba ilma loa peale
     vastutavat isikut märkimata. Sellest nähtub, et AL on see isik, kes osutab Ansepuu Mets
     OÜ tööl olles jäägriteenust ja ka vastutab jahiseaduse täitmise eest.
 14. Põhiseaduse (PS) § 29 kohaselt on Eesti kodanikul õigus vabalt valida tegevusala
     elukutset ja töökohta ning PS § 19 kohaselt on igaühel õigus vabale eneseteostusele.
     Hetkel tehakse takistusi mulle minu töökohustuste täitmisel.
 15. Lisaks ei ole kohtutäitur ja Harju Maakohus arvestanud TMS § 66 lg 1 p 5.

Vastused määruskaebusele
 16. Võlausaldaja ja kohtutäitur paluvad jätta määruskaebus rahuldamata.

Menetluse edasine käik
 17. Maakohus võttis määruskaebuse menetlusse, jättis selle rahuldamata ja edastas
     läbivaatamiseks Tallinna Ringkonnakohtule.

Ringkonnakohtu seisukoht
 18. Tallinna Ringkonnakohus, tutvunud tsiviilasja materjalidega, leiab, et maakohtu määrus
     on seaduslik ja põhjendatud määruskaebuse väited ei anna alust määruse tühistamiseks.
     Tulenevalt TsMS §-st 659 ja § 654 lg-st 6 ringkonnakohus ei korda maakohtu
     põhjendusi, nõustudes nendega. Vastuseks määruskaebusele märgib ringkonnakohus
     järgmist.
 19. Avaldaja põhjendab kaebuse esitamist sellega, et maakohus on ebaõigesti jätnud
     tuvastamata tema töösuhte ning et kohtutäitur rikkus TMS § 66 lg 1 p 5, arestides
     avaldaja vara, mis on hädavajalik tema töö- või teenistussuhte jätkamiseks. Seega pidi
     avaldaja tõendama oma majandustegevuse või töösuhte ja selle, et arestitud vara (8
     relva) on hädavajalik tema majandustegevuses või töösuhte jätkamiseks. MR kiri
     töösuhte olemasolu ei kinnita. Kolleegiumi hinnangul on maakohus õigesti kohaldanud
     materiaalõigust, tuginedes kaebuse rahuldamata jätmisel TMS §-le 64 ja § 66 lg 1 p-le
     5, ja arusaadavalt põhjendanud, miks ei ole kohus esitatud tõendite pinnalt veendunud,
     et avaldaja on lepingulises töö- või teenistussuhtes jäägriteenust osutava Ansepuu Mets
     OÜ-ga. Maakohus on õigesti kohustanud võlgnikku teatama jäägriteenuse osutamisest
     saadavast sissetulekust. Sellegipoolest ei ole avaldaja tõendanud, et ta teenib elatist
     arestitud relvadega.
 20. Ringkonnakohus ei nõustu avaldaja väitega, et kuivõrd talle on väljastatud jahiload, siis
     on see tõendiks jäägriteenuse osutamisel. Jahilubade olemasolu iseenesest ei tõenda, et
     isik, kellele need on väljastatud, tegeleb jahindusega oma majandus- või kutsetegevuses.
     Jahiluba tõendab vaid jahipidamisõigust.
 21. Isegi kui lähtuda sellest, et võlgniku sissetulek sõltub jäägriteenuse osutamisest, siis
     õige on võlausaldaja ja kohtutäituri seisukoht, et relvade arestimine ei saa takistada
     jäägriteenuse osutamist, kuivõrd TMS § 54 lg 1 kohaselt keelatakse keelumärke
     seadmisega vara käsutamine mitte kasutamine.
 22. Ringkonnakohus ei nõustu maakohtuga selles, et juhul kui avaldaja vajab oma
     majandus- või kutsetegevuses relvi, siis ei saa olla vajalikud kõik 8 relva.
     Määruskaebuses on avaldaja teinud usutavaks, et jahipidamisvahenditena on lubatud


                                                                                         3(4)
     väga erinevad relvad tulenevalt erinevatest jahitavatest ulukitest ja jahipidamisviisidest.
     Kuivõrd avaldaja ei ole suutnud tõendada, et relvad on hädavajalikud tema töö- või
     teenistussuhtes, siis ei muuda maakohtu sellekohane seisukoht praeguses asjas
     lõppjäreldust.
 23. Määruskaebuse menetlemise kulud tuleb jätta määruskaebuse rahuldamata jätmise tõttu
     TsMS § 171 lg 1 järgi võlgniku kanda. Puudutatud isiku menetluskulude hüvitamise
     nõuet pole esitanud.



/allkirjastatud digitaalselt/     /allkirjastatud digitaalselt/     /allkirjastatud digitaalselt/
          Gaida Kivinurm                      Margo Klaar                          Tiit Kollom




                                                                                             4(4)

                                            RIIGIKOHUS
                                     HALDUSKOLLEEGIUM
                                           KOHTUOTSUS
                                         Eesti Vabariigi nimel
 Kohtuasja number                      3-3-1-19-16
 Otsuse kuupäev                        1. detsember 2016
 Kohtukoosseis                         Eesistuja Ivo Pilving, liikmed Viive Ligi ja Nele Parrest
 Kohtuasi                              OÜ Ostecon kaebus Maksu- ja Tolliameti 5. augusti 2014. a
                                       maksuotsuse nr 12.2-3/21306-11 osaliseks tühistamiseks
 Menetlusosalised                      OÜ Ostecon, esindaja vandeadvokaat Marek Herm
                                       Maksu- ja Tolliamet, esindaja Kristel Uibo
 Vaidlustatud kohtulahend              Tallinna Ringkonnakohtu 10. detsembri 2015. a otsus kohtu​-
                                       asjas nr 3-14-52630
 Menetluse alus Riigikohtus            OÜ Ostecon kassatsioonkaebus
 Asja läbivaatamine                    Kirjalik menetlus

RESOLUTSIOON
1. Jätta OÜ Ostecon kassatsioonkaebus rahuldamata.
2. Jätta Tallinna Ringkonnakohtu 10. detsembri 2015. a otsus asjas nr 3-14-52630 muutmata.
3. Jätta kassatsiooniastme menetluskulud menetlusosaliste endi kanda.
4. Arvata kautsjon riigituludesse.


ASJAOLUD JA MENETLUSE KÄIK
1. Maksu- ja Tolliamet (MTA) tegi 5. augusti 2014. a maksuotsuse nr 12.2-3/21306-11, millega
suurendas OÜ Ostecon käibedeklaratsioonide täpsustuste real (lahter 10) korrigeerimisele kuuluvat
käibemaksu, maksuvaba käibe (lahter 8) väärtust ning määras tulumaksu ja sotsiaalmaksu eri​-
soodustustelt. Maksuotsus käsitles korteriomandite Juurdeveo 19-32 (koos mitteeluruumiga) ja
Juurdeveo 19-18 (koos väliparkimiskohaga V14) maksustamist.
Korteri nr 18 osas tuvastas maksuhaldur, et OÜ Ostecon soetas 2012. a aprillis põhivarana korteri​-
omandi koos väliparkimiskohaga. Korteriomandi ostuhind oli 55 000 eurot (sh käibemaks 9166,67
eurot). Korter nr 18 on alates 1. jaanuarist 2013 välja üüritud eluruumina üürisummaga 200 eurot
kuus, kuid OÜ Ostecon ei ole üürikäivet 2013. aasta jaanuari kuni detsembri käibe​deklaratsioonidel
maksuvaba käibena deklareerinud. Väliparkimiskohta kasutab OÜ Ostecon ise. Asjaoludest nähtuvalt
soetati kinnisasi maksustatava käibe tarbeks, kuid kinnisasja osaks oleva eluruumi esialgne
kasutusotstarve on muutunud ja eluruumi maksustamisel tuleb lähtuda käibemaksuseaduse (KMS)
§ 32 lg-test 4 ja 41, st kaebaja peab 10 aasta jooksul iga kalendriaasta lõpus korrigeerima korteri
soetamisel maha arvatud sisendkäibemaksu 1/10 ulatuses, lähtuvalt korteri tegelikust kasutusest.
Väliparkimiskoha soetamiseks tasutud käibemaksu mahaarvamine oli põhjendatud ja seda
korrigeerima ei pea. Maksuhaldur määras parkimiskoha maksumuseks selle soetamise ajal 5000 eurot
koos käibemaksuga, tuginedes suuremate Eestis tegutsevate kinnis​vara​büroode arvamustele.
2. MTA rahuldas 1. oktoobri 2014. a vaideotsusega nr 6-1/2359 OÜ Ostecon vaide osaliselt ning
tunnistas MTA 5. augusti 2014. a maksuotsuse kehtetuks osas, mis puudutas Juurdeveo tn 19-32
korteriomandi maksustamist. Muus osas jäeti maksuotsus muutmata.
3. OÜ Ostecon esitas 30. oktoobril 2014 Tallinna Halduskohtule kaebuse MTA 5. augusti 2014. a
maksuotsuse tühistamiseks Juurdeveo tn 19-18 korteriomandi ja selle juurde kuuluva väli​parkimis​-
koha V14 maksustamist puudutavas osas. Maksuhaldur on jaganud kinnisasja maksumuse meele​-
valdselt kaheks ja nõudnud selle alusel sisendkäibemaksu korrigeerimist. Asjakohane ei ole määrata
parkimiskoha hind kinnisvarabüroode üldise hinnangu alusel, vaid hinnata tuleks konkreetset objekti.
Tegemist on ühe kinnisasjaga, mida kasutatakse samaaegselt nii maksustatava kui maksu​vaba käibe
tarbeks. Seega ei ole õige eristada käibemaksu hinna järgi, vaid vaadelda tuleb kasutuse
maksustamist. Parkimiskohta kasutatakse üksnes ettevõtluses. Maksuotsuses ega vaide​otsuses ei ole
seda asjaolu üldse analüüsitud. Kaebaja ei kasuta KMS § 32 rakendamisel sega​meetodit, vaid
proportsionaalset meetodit KMS § 33 tähenduses. Seega ei saa vaadelda ainult üüri​tulu ja konkreetset
korterit, vaid maksukohustuslase kogukäivet. KMS § 33 sätestab sisend​käibe​maksu osalise
mahaarvamise meetodi ning kinnisvara ja muu põhivara osas erandeid ei ole sätestatud, v.a
korrigeerimise perioodi pikkuse osas.
4. Tallinna Halduskohus jättis 5. veebruari 2015. a otsusega OÜ Ostecon kaebuse rahuldamata.
Haldus​kohus nõustus maksuhalduriga, et KMS § 32 lg-d 4-42 reguleerivad lisaks sisendkäibemaksu
maha​arvamise perioodile sisuliselt ka sisendkäibemaksu osalise mahaarvamise metoodikat (sisend​-
käibe​maksu korrigeeritakse vastavalt põhivara ning põhivara tarbeks soetatud kauba ja saadud
teenuse tegelikule maksustatava käibe tarbeks kasutamise osatähtsusele sisendkäibemaksu korri​geeri​-
mise perioodi jooksul). Seega ei tule põhivara sisendkäibemaksu osalisel mahaarvamisel lähtuda
KMS §-st 33, vaid hinnata iga kalendriaasta lõpus konkreetse kinnisvaraobjekti tegelikku
kasutusotstarvet. Juurdeveo tn 19-18 kinnisasja kasutusotstarvet oli võimalik selgelt eristada ning
sellest lähtuvalt on maksuhaldur sisendkäibemaksu ka korrigeerinud. Kaebaja väide proportsio​naalse
meetodi kasuta​misest jääb arusaamatuks, sest kaebaja arvas sisendkäibemaksu maha kogu ulatuses
ega ole seda hiljem korrigeerinud. Kinnisasja omatarvet ei ole tuvastatud, mistõttu pole sellega
seonduv asjasse​puutuv. Parkimiskoha kohta konkreetse hindamisakti puudumine ei ole määrav, eriti
olukorras, kus maksuhaldur on lähtunud kaebajale soodsaimast hinnast ning puuduvad igasugused
tõendid või isegi väited, et parkimiskoha hind oli soetamise ajal tegelikult teistsugune kui
maksuotsuses märgitud 5000 eurot.
5. OÜ Ostecon esitas apellatsioonkaebuse, milles palus halduskohtu otsus tühistada ja teha asjas
uus otsus, millega tema kaebus rahuldada. KMS § 32 lg-d 4-41 ei sätesta mahaarvamise meetodit.
Kui mingis valdkonnas oleks mingi meetodi kasutamine kohustuslik, peaks see nähtuma KMS §-st
33, kuid nimetatud sättes ei ole viidet, et mingi konkreetse kaubagrupi suhtes peab tingimata
kohaldama ühte kindlat meetodit. See ei oleks ka loogiline, sest otsearvestus nõuab eraldi raamatu​-
pidamiskontode kasutamist, reeglite sätestamist kontodel kirjete tegemiseks ning iga kulutuse
hindamist ja reeglite järgimist. Kohus ei ole võrrelnud KMS § 32 lg 1, § 33 lg 1 ja § 32 lg 4 sõnastust,
vaid viitas üksnes MTA kodulehel avaldatud juhendile. KMS § 32 lg 4 teine lause ei täpsusta
mahaarvamise meetodit rohkem, kui seda teeb KMS § 32 lg 1. See tähendab, et osatähtsus
selgitatakse välja vastavalt KMS §-s 33 sätestatud meetoditele.
6. Tallinna Ringkonnakohus jättis 10. detsembri 2015. a otsusega kaebaja apellatsioon​kaebuse
rahuldamata. Ringkonnakohus nõustus maksuhalduri ja halduskohtuga selles, et põhivara soetamisel
maha arvatud sisendkäibemaksu korrigeerimise korral ei ole võimalik rakendada KMS §-s 33
sätestatud sisendkäibemaksu osalise mahaarvamise meetodeid. Iga kalendriaasta lõpus tuleb KMS
§ 32 lg 4 alusel hinnata konkreetse kinnisvaraobjekti tegelikku kasutusotstarvet ning põhivara
soetusega seotud sisendkäibemaksu osalisel mahaarvamisel ei saa lähtuda maksukohustuslase
kalendri​​aasta maksustatava käibe ja tema kogukäibe suhtest (st korrigeerimine toimub objekti​põhiselt
ja oluline on ainult konkreetse kinnisasja kasutusotstarve isegi juhul, kui maksuvaba käibe osatähtsus
maksukohustuslase kogukäibest on üksnes marginaalne).
Ringkonnakohus nõustus apellandiga, et põhivaraks oleva kinnisasja kui terviku soetamisel maha
arvatud sisendkäibemaksu korrigeerimisel ei saa üldjuhul pidada põhjendatuks kinnisasja kunstlikku
osadeks lahutamist, vaid korrektuurid peaksid samuti puudutama kinnisasja kui tervikut. Küll aga
saab ja tuleb kinnisasja osade (nt eluruum ja parkimiskoht; erinevad katastriüksused vmt) võimalikku
iseseisvat tsiviilkäibes olekut ja sellest tulenevat eristatavust arvestada põhivara kasutusotstarbe
(maksustatava või maksuvaba käibe tarbeks) osatähtsuse määramisel. Maksuhalduri rakendatud
lähenemine (parklakoha hinnangulise maksumuse määramine) ei kahjusta apellandi õigusi, sest
puuduvad andmed, mille alusel saaks konkreetse kinnisasja maksustatava ja maksuvaba käibe tarbeks
kasutamise osatähtsust muul viisil adekvaatsemalt hinnata. Maksuotsuses on ka põhjalikult selgitatud,
miks ei olnud võimalik koguda täpsemaid andmeid parkimiskoha soetus​maksumuse kohta. Kinnis​-
varabüroode hinnangud parkimiskoha eeldatava maksumuse osas ei ole oluliselt lahknevad ning
kaebaja ei ole sisuliselt vaidlustanud parkimiskoha väärtusele antud hinnangut.


MENETLUSOSALISTE PÕHJENDUSED
7. OÜ Ostecon palub kassatsioonkaebuses ringkonnakohtu otsus tühistada ning teha uus otsus,
millega kaebus rahuldada. Kassaator leiab, et kohtud on ebaõigesti sisustanud ja kohaldanud KMS
§ 32 lg-d 4 ja 41. Maksukohustuslasel on õigus valida KMS §-s 33 sätestatud osalise mahaarvamise
meetod. Kaebaja valitud proportsionaalse mahaarvamise meetodit (KMS § 33 lg 2) kasutades tal
MTA väidetud maksukohustust ei tekkinud, sest tema kogu käibe ja maksuvaba käibe suhe oli sellel
aastal ümardatult 100% maksustatava käibe kasuks (maksustatav käive 163 1977,55 eurot ja maksu​-
vaba käive 2400 eurot). Üksnes KMS § 33 kehtestab mahaarvamise meetodid, KMS § 32 lg 4 ei
sätesta eraldiseisvat mahaarvamise meetodit, vaid reguleerib sisendkäibemaksu korrigeerimis​perioodi
pikkust. Kauba maksustatava käibe tarbeks kasutamise tegeliku osatähtsuse selgitamine KMS § 32
lg-s 4 tähendab, et see osatähtsus selgitatakse välja vastavalt KMS §-s 33 sätestatud meetoditele.
Vastasel korral ei oleks põhivara korral (sh kinnisvarainvesteering) võimalik üldse kasutada
proportsionaalse mahaarvamise meetodit, vaid kõik peaksid kasutama otsearvestuse ja proportsio​-
naalse arvestuse segameetodi erijuhtu. Käibemaksudirektiivi art 173 lg 2 ei luba kohustada
konkreetse vara grupilisest liigitusest (põhivara) tuleneva kohustusliku mahaarvamise meetodi
kehtestamist. KMS § 32 ja 33 on ebaselged.


KOLLEEGIUMI SEISUKOHT
8. Maksuhaldur ja kohtud on tuvastanud, et korter aadressil Juurdeveo tn 19-18 soetati 2012. aasta
aprillis algselt maksustatava käibe tarbeks (edasimüügiks enne esmast kasutuselevõttu), kuid hiljem
kasutuseesmärk muutus ning korter võeti alates 2013. aasta jaanuarist kasutusele maksuvaba käibe
tarbeks (kinnisasja üürile andmine). Korteri juurde kuuluvat väliparkimiskohta V14 on algusest peale
kasutatud üksnes OÜ Ostecon maksustatava käibe tarbeks. Korteriomandi ostuhind oli 55 000 eurot
ning OÜ Ostecon arvas aprillis 2012 kogu ostuhinnas sisaldunud käibemaksu 9166,67 eurot
sisendkäibemaksuna maha.
9. Sisendkäibemaksu mahaarvamise üldised alused sätestab KMS § 29 lg 1, mille kohaselt arvatakse
maksukohustuslase maksustamisperioodil toimunud maksustatavatelt tehingutelt või toimingutelt
arvestatud käibemaksust maha "maksustatava käibe tarbeks, samuti ettevõtlusega seotud § 4 lõikes 2
nimetatud tehingute või toimingute või välisriigis toimuva ettevõtluse, välja arvatud maksuvaba
käibena käsitatavad tehingud (§ 16), tarbeks kasutatava kauba või teenuse sama maksustamis​perioodi
sisendkäibemaks".
Sisendkäibemaksu mahaarvamist ja korrigeerimist juhtudel, kus kaupu ja teenuseid kasutatakse lisaks
maksustatavale käibele ka maksuvaba käibe tarbeks, reguleerivad KMS §-d 32 ja 33.
KMS § 32 lg 1 sätestab: "Kui maksukohustuslane kasutab kaupu ja teenuseid nii maksustatava kui
maksuvaba käibe tarbeks, arvatakse sisendkäibemaks arvestatud käibemaksust maha osaliselt.
Osalisel mahaarvamisel lähtutakse maksukohustuslase Eestis ja välisriigis kalendriaasta jooksul
tekkinud käibe, mille sisendkäibemaks on käesoleva seaduse § 29 lõike 1 alusel mahaarvatav, ning
kogu tema Eestis ja välisriigis tekkinud käibe suhtest (edaspidi maksustatava käibe ja kogu käibe
suhe). Maksustatava käibe ja kogu käibe suhe ümardatakse ülespoole sajandikeni ehk täis​-
protsendini."
KMS § 32 lg 4 sätestab: "Põhivara ning põhivara tarbeks soetatud kauba ja saadud teenuse
sisendkäibemaksu mahaarvamisel lähtutakse põhivara maksustatava käibe tarbeks kasutamise
prognoositavast osatähtsusest. Sisendkäibemaksu korrigeeritakse vastavalt põhivara ning põhivara
tarbeks soetatud kauba ja saadud teenuse tegelikule maksustatava käibe tarbeks kasutamise osa​-
tähtsusele sisendkäibemaksu korrigeerimise perioodi jooksul. Sisendkäibemaksu korrigeeritakse
ainult nende põhivara tarbeks soetatud kaupade ja saadud teenuste puhul, mis suurendavad põhivara
raamatupidamislikku väärtust." KMS § 32 lg 41 kohaselt on kinnisasja puhul sisendkäibemaksu
korrigeerimise periood 10 aastat.
KMS § 32 lg 42 sätestab "Sisendkäibemaksu korrigeeritakse iga kalendriaasta lõpul, lähtudes
maksustatava käibe tarbeks põhivara kasutamise tegelikust osatähtsusest sellel kalendriaastal, välja
arvatud käesoleva paragrahvi lõikes 5 nimetatud juhul." KMS § 32 lõiked 5 ja 51 puudutavad
korrigeerimist põhivara müügi korral.
KMS § 33 lg 1 sätestab: "Sisendkäibemaksu osalisel mahaarvamisel käesoleva seaduse § 32 lõikes 1
nimetatud juhul on maksukohustuslasel samal kalendriaastal lubatud kasutada kas proportsionaalse
mahaarvamise meetodit või otsearvestuse ja proportsionaalse mahaarvamise segameetodit." KMS
§ 33 lõigetes 2 ja 3 on toodud nende meetodite rakendamise täpsem kord.
10. Pooled on erineval seisukohal selle osas, kas KMS § 33 lõikes 1 sätestatud maksumaksja õigus
valida sisendkäibemaksu osalise mahaarvamise erinevate meetodite vahel kehtib ka KMS § 32 lõikes
4 nimetatud juhul ehk põhivara soetamisel tasutud sisendkäibemaksu korrigeerimisel. Kassaator
leiab, et põhivara puhul on samuti tegu "KMS § 32 lõikes 1 nimetatud juhuga", mille puhul on
erinevalt reguleeritud vaid sisendkäibemaksu korrigeerimise periood, aga osalise mahaarvamise sisu
on reguleeritud samamoodi nagu KMS § 32 lõikes 1. Maksuhaldur ja kohtud leiavad, et KMS § 32
lg 4 reguleerib iseseisvalt ka põhivara sisendkäibemaksu korrigeerimise metoodikat, nõudes "puhta
otsearvestuse meetodi" kasutamist, mille puhul tuleb iga põhivara objekti puhul määratleda selle
maksustatavas käibes kasutamise osatähtsus.
11. Kolleegium ei nõustu kassaatori tõlgendusega. KMS § 33 lõikes 1 on sõnaselgelt viidatud ainult
KMS § 32 lõikele 1, mitte aga lõikele 4. Kuigi põhivara on samuti KMS mõistes kaup ning KMS
§ 32 lg 4 lähtub samast eeldusest, mis KMS § 32 lg 1 (st sisendkäibemaksu osalise mahaarvamise
põhivara soetamisel või algselt mahaarvatud käibemaksu hilisemaks tagastamiseks korrigeerimise
tulemusena tingib põhivara osaline või täielik kasutamine maksuvaba tarbeks), on kolleegiumi
hinnangul siiski tegemist erisättega KMS § 32 lg 1 suhtes.
12. Kolleegium ei nõustu ka maksuhalduri ja kohtute tõlgendusega, mille kohaselt nõuab KMS § 32
lg 4 sisendkäibemaksu osalisel mahaarvamisel eranditult kõikidel juhtudel otsearvestuse rakendamist.
Kolleegiumi hinnangul tuleb KMS § 32 lõikes 4 sisalduvat formuleeringut "tegelik maksustatava
käibe tarbeks kasutamise osatähtsus" tõlgendada selliselt, et kohase ja sobiva meetodi valik on jäetud
maksumaksja õiguseks ja kohustuseks. Osalise mahaarvamise meetodi valikul peab maksu​maksja
eelkõige arvestama KMS § 29 lõikest 1 tulenevat üldist sisendkäibemaksu mahaarvamise õiguse
regulatsiooni ning vältima sellise meetodi rakendamist, mis annaks KMS § 29 lõikes 1 sätestatule
vastupidise tulemuse.
Ka Euroopa Kohus on oma praktikas rõhutanud, et mahaarvatava osa arvutamisel tuleb lähtuda
eesmärgist saavutada täpseim tulemus (nt 9. juuni 2016. a otsus kohtuasjas nr C-332/14).
13. KMS § 32 lõikele 4 sarnane regulatsioon on KMS § 29 lõikes 4, mida kohaldatakse siis, kui
kaupa või teenust kasutatakse osaliselt ettevõtluses ja osaliselt muul eesmärgil (näiteks füüsilise isiku
isiklik tarbimine, mittetulundusühingu heategevuslik tegevus, avaliku võimu kandja haldus​tegevus
vms). Riigikohus on oma varasemas praktikas selgitanud varem kehtinud käibemaksu​seaduste
samasisuliste sätete kohta, et kui maksumaksja raamatupidamine ei võimalda eristada kaupade ja
teenuste kasutusotstarvet, siis peab maksuhaldur kasutama maksusumma määramisel kaudseid
meetodeid ning tal on lubatud lähtuda ka maksumaksja sissetulekute alusel arvutatud proportsioonist
(22. veebruari 2001. a otsus kohtuasjas nr 3-3-1-62-00). Meetodi valikul tuleb hinnata isiku
majandustegevuse laadi ja eripära ning sisendkäibemaksu osalise mahaarvamise jaoks tuleb valida
selline meetod, mis on kõige sobivam ja mis annab mõistliku tulemuse. Isiku tulude struktuurist
lähtuva suhtarvu kasutamine on lubatud üksnes erandjuhtudel, kui muude meetodite kasutamine oleks
liialt keerukas. Kui sisend​käibemaksu osalisel mahaarvamisel rakendatakse meetodit, mis on
ilmselgelt vastuolus maksu​kohustuslase soetatud kaupade ja ostetud teenuste tegeliku
kasutusotstarbega, siis tekib käibemaksu kumulatsioon (16. detsembri 2004. a otsus kohtuasjas nr 3-
3-1-74-04).
14. Eelnevast lähtuvalt on kolleegium seisukohal, et ka KMS § 32 lõike 4 kohaldamisel peab maksu​-
maksja valima sellise meetodi, mis annab kõige tõepärasema tulemuse. Kõige tõepärasem tulemus on
võimalikul sarnane tulemusele, mis tekiks siis, kui ühe juriidilise isiku asemel oleks kaks juriidilist
isikut, kellest ühel tekiks ainult maksustatav ja teisel ainult maksuvaba käibe. Kui maksu​maksja
valitud meetod annab ilmselgelt väära tulemuse, siis on maksuhalduril õigus rakendada maksu
määramisel sellist meetodit, mis vastab paremini lisandväärtuse maksu põhimõttele ja KMS § 29
lõikest 1 tulenevale sisendkäibemaksu mahaarvamise üldisele põhimõttele. Ühtviisi lubamatu on nii
kumulatsioon (kui maksustatava käibega seotud sisendkäibemaksu ei lubata maha arvata) kui ka
alusetu mahaarvamine (kui ilmselgelt maksuvaba käibega seotud sisendkäibemaksu lubatakse maha
arvata).
15. Kohtuasja materjalidest nähtuvalt kasutab kaebaja korterit aadressil Juurdeveo tn 19-18 eranditult
maksuvaba käibe tarbeks, sest korter on eluruumina üürile antud. Sellises olukorras on kolleegiumi
hinnangul ainuõige lähtuda korteri tegelikust kasutusest ning KMS § 32 lg 4 kohaselt sisendkäibe​-
maksu korrigeerimisel tuleb kõikidel aastatel, mil korter on üürile antud, korrigeerida kogu sellele
aastale vastav sisendkäibemaksu osa arvestusega, et sisendkäibemaksu mahaarvamise õigus puudub
täielikult. Kaebaja poolt rakendatud proportsionaalne arvestus, mis oleks andnud täpselt vastupidise
tulemuse ehk 100% ulatuses sisendkäibemaksu mahaarvamise, annaks ilmselgelt moonutatud
tulemuse ning oleks vastuolus KMS § 29 lõikes 1 sätestatud sisendkäibemaksu maha​arvamise
eeldusega. Kui korteri väljaüürimine ei mõjuta äriühingu maksustatava käibe suurust.
16. Kolleegium märgib, et vajadus rakendada põhivara sisendkäibemaksu korrigeerimisel KMS §-s
33 kirjeldatud proportsionaalse mahaarvamise meetodit või segameetodit võib tekkida eelkõige siis,
kui ühte põhivaraobjekti kasutatakse üheaegselt nii maksustatava kui maksuvaba käibe tarbeks –
näiteks tööruumid või seadmed, mida kasutavad töötajad osalevad mõlemat liiki käibe tekkes.
Proportsionaalse meetodi ehk ainult maksustatava ja maksuvaba käibe omavahelise suhte põhjal
arvutatud suhtarvust lähtumine on eelkõige õigustatud suurtes organisatsioonides, kus maksustatava
ja maksuvaba käibega seotud tegevusi on raske funktsionaalselt eristada (näiteks haridus- ja
meditsiiniteenuste osutajad, krediidiasutused, kindlustusseltsid) ning otsearvestus oleks liiga keerukas
ja kulukas. Üürile või rendile antud vara puhul tuleb lähtuda eeldusest, et üldjuhul on kõige lihtsamini
teostatav ja annab kõige tõepärasema tulemuse meetod, mille puhul lähtutakse sisendkäibemaksu
mahaarvatava osa määramisel sellest, kas üüri või rendi käive on maksustatav või maksuvaba.
17. Kuna Eesti ei ole kasutanud direktiivi 2006/112/EÜ art 18 punktis b sätestatud õigust maksustada
algselt maksustatava käibe tarbeks soetatud kauba (sh põhivara) kasutusotstarbe muutmist ja kauba
maksuvaba käibe tarbeks kasutusele võtmist kauba käibena sarnaselt omatarbega ehk juhtumiga, kus
ettevõtluse tarbeks soetatud kaup võetakse kasutusele ettevõtlusega mitteseotud eesmärkidel (KMS
§ 2 lg 6 ja § 4 lg 1 p 2), siis kuulub kohaldamisele KMS § 32 lõigetes 4–42 sätestatud sisend​käibe​-
maksu korrigeerimine iga kalendriaasta lõpus. Kuigi viidatud sätted on eelkõige mõeldud selliste
olukordade jaoks, kus korrigeerimisperioodi jooksul põhivara kasutus​otstarve või selle
proportsioonid pidevalt muutuvad, kohaldub säte ka sellisel juhul, kui algselt maksustatava käibe
tarbeks soetatud kauba (näiteks uus eluruum, mis kavatseti enne esmast kasutuselevõttu edasi müüa)
kasutusotsarve muutub selliselt, et eelduslikult kasutatakse kaupa edaspidi kuni korrigeerimisperioodi
lõpuni ainult maksuvaba käibe tarbeks (näiteks hakatakse eluruumina välja üürima) ning on teada, et
ka sellise kauba müügist tekkiv käive on maksuvaba, mistõttu tuleks enne korrigeerimisperioodi
lõppu toimuva võõrandamise korral sisendkäibemaksu korrigeerida. KMS § 32 lg 4 tõlgendamisel
tuleb lähtuda eesmärgist tagada tõepärane tulemus kõikidel eelpool nimetatud juhtudel.
18. KMS § 32 lg 4 tuleb kohaldamisele selliste põhivara objektide puhul, mida on korrigeerimis​-
perioodi jooksul mõnel aastal kasutatud täielikult maksustatava käibe tarbeks ja mõnel aastal
täielikult maksuvaba käibe tarbeks. Samuti kohaldatakse seda sätet juhtudel, mil kogu
korrigeerimisperioodi jooksul on põhivaraobjekt kasutuses üheaegselt nii maksustatava kui
maksuvaba käibe tarbeks või mõni põhivaraobjekt on kasutuses ainult maksustatava käibe tarbeks ja
mõni põhivaraobjekt on kasutuses ainult maksuvaba käibe tarbeks. Maksumaksja peab kõigi nende
juhtude jaoks leidma kohase ja sobiva metoodika, lähtudes eesmärgist saavutada tõepäraseim
tulemus.
Sisendkäibemaksu osalise mahaarvamise ja korrigeerimise kohustus kehtib ka siis, kui tsiviilkäibes
ühe esemena soetatud põhivaraobjekt koosneb mitmest osast ning mõni osa on kasutatav
maksustatava käibe tarbeks ja mõni osa maksuvaba käibe tarbeks. Eriti võib see kõne alla tulla
kinnisasjade puhul, näiteks võib maatükil asuda mitu erineva kasutusotstarbega hoonet, samuti võib
erinev kasutusotsarve olla ühe hoone või korteriomandi eri ruumidel, ehitise osaks olevatel seadmetel
või kinnisasja päraldistel. Sellistel juhtudel peab maksumaksja ise jagama põhivara soetusmaksumuse
ja sellele vastava sisendkäibemaksu osadeks ning vastavalt korrigeerima.
19. Kui kinnisasja soetamisel on teada, et hoonete või hooneosade üürile või rendile andmine on
käibemaksuseaduses reguleeritud erinevalt (näiteks eluruumi üürile andmine on KMS § 16 lg 2 p 2
kohaselt alati maksuvaba käive, parkimiskoha üürile või rendile andmine aga on sama sätte kohaselt
alati käibemaksuga maksustatav, äriruumide üürile ja rendile andmisel on maksustamisel KMS § 16
lg 3 p 1 kohaselt valikuõigus), on KMS mõttes tegemist mitme põhivaraobjekti soetamisega ning
maksumaksja on kohustatud tulenevalt KMS § 36 lg 1 p-st 2 ja rahandus​ministri 30. märtsi 2004. a
määruse nr 40 § 3 lõikest 2 kirjendama igale põhivaraobjektile vastava sisendkäibemaksu osa. Põhi​-
vara osade soetusmaksumuse määramisel tuleb lähtuda samaväärsest hinnast, millega oleks olnud
võimalik põhivara soetamisel hetkel vastavat hooneosa või päraldist iseseisvalt omandada. Kui
maksumaksja on seda kohustust eiranud, on maksuhalduril õigus tulenevalt maksukorralduse seaduse
§-st 94 hindamise teel ise määrata põhivara osade soetus​maksumus.
Seega käitus maksuhaldur kolleegiumi hinnangul õiguspäraselt, kui ta määras korteriomandi koos​-
seisu kuuluva väliparkimiskoha hinnangulise maksumuse kaudsete tõendite alusel.
20. Eeltoodust tulenevalt jääb OÜ Ostecon kassatsioonkaebus rahuldamata. Kassatsiooniastme
menetluskulud jäävad poolte enda kanda. Tasutud kautsjon tuleb arvata riigituludesse (HKMS § 107
lg 4).

                        KOHTUMÄÄRUS

  Kohus                               Tartu Maakohus
  Määruse tegemise aeg ja koht        22. veebruar 2016, Tartu kohtumaja
  Kohtunik                            Rutt Teeveer
  Väärteoasja number                  4-11-3984
  Taotlus                             Süüdlase Gert-Erik Rudissaare taotlus väärteoasjas nr
                                      4-11-3984 tehtud trahviotsuse suhtes aegumise
                                      kohaldamiseks ja trahvinõude tühistamiseks
  Menetlustoiming                     taotluse rahuldamine
  Süüdlane                            Gert-Erik Rudissaar         (isikukood    38103312720;
                                      elukoht XXXX

RESOLUTSIOON
1. Rahuldada Gert-Erik Rudissaare taotlus.
2. Tunnistada Tartu Maakohtu 27.01.2013 otsusega väärteoasjas nr 4-11-3984 Gert-Erik
   Rudissaarele LS § 201 lg 2 ja § 224 lg 2 järgi karistuseks mõistetud 800 euro suuruse
   rahatrahvi täitmine aegunuks.
3. Edastada käesoleva määruse koopia Gert-Erik Rudissaarele ning Riigi Tugiteenuste
   Keskusele.
Edasikaebamise kord
VTMS § 189 ja § 190 alusel on õigus esitada käesoleva määruse peale määruskaebus. VTMS
§ 192 lg 1 alusel esitatakse määruskaebus kohtumääruse teinud kohtule, s.o Tartu Maakohtule.
VTMS § 192 lg 2 ja § 193 lg 1 alusel esitatakse määruskaebus kirjalikult 15 päeva jooksul
alates päevast, mil saadi vaidlustatavast kohtumäärusest teada või pidi teada saama.

ASJAOLUD JA MENETLUSE KÄIK
Gert-Erik Rudissaart karistati Tartu Maakohtu Tartu kohtumaja 27.01.2012 otsusega
väärteoasjas nr 2602,11,0112181 LS § 201 lg 2 ja § 224 lg 2 järgi rahatrahviga 200 trahviühikut,
s.o 800 eurot. Rahatrahvi tasumist kohus KarS § 66 lg 1 alusel ei osastanud ega edasi lükanud
ning trahv tuli ära tasuda ühe kuu jooksul otsuse jõustumisest. Kohtuotsus jõustus
apellatsiooniteatise esitamata jätmisega otsuse kuulutamisest 27.01.2012 seitsme päeva
möödumisel, s.o 04.02.2012.
12.02.2015 esitas G.-E. Rudissaar Tartu Maakohtule taotluse, milles palus tunnistada talle Tartu
Maakohtu 27.01.2012 otsusega nr 4-11-3984 mõistetud karistuse täitmine aegunuks.

KOHTU SEISUKOHT

                                               1
Kohus, vaadanud läbi taotluse ja asja materjalid leiab, et taotlus on põhjendatud ja kuulub
rahuldamisele alljärgnevatel põhjustel.
G.-E. Rudissaar pani talle etteheidetavad teod toime 26.09.2011, s.t pärast 01.01.2010
jõustunud karistusseadustiku muudatusi, millega asus seadusandja selgelt eristama karistuse
täitmisele pööramise ja täitemenetluse läbiviimise tähtaegu. KarS § 82 täpsustatud redaktsiooni
kohaselt tuleb väärteo kohta tehtud otsus täitmisele pöörata ühe aasta jooksul arvates otsuse
jõustumisest ning vastavalt KarS § 82 lõikele 4 tuleb trahvinõue täita nelja aasta jooksul arvates
kohtuotsuse jõustumisest. Kuivõrd aegumine on vaadeldav instituudina, mille puhul tuleb
karistusseaduse muutumise korral juhinduda isiku suhtes leebemast regulatsioonist ning KarS
§ 82 lg 1 ja 3 näevad võrreldes varasema karistusseadusega (18 kuud nii trahvi täitmisele
pööramiseks kui täitemenetluse läbiviimiseks) ette pikema kohtuotsuse täitmise aegumise
tähtaja, ei ole G.-E. Rudissaare suhtes võimalik kohaldada leebemat ja ühtlasi varasemat
aegumise redaktsiooni, sest juba talle etteheidetavate tegude ajal kehtis rangem karistusseadus
KarS § 5 lg 3 mõttes.
Kohus leiab, et ka teo toimepanemise ajal kehtinud seaduse järgi on 27.01.2012 trahviotsuse
täitmisele pööramise aegumistähtaeg möödunud. KarS § 82 lg 1 p 3 sätestatud üheaastane
aegumistähtaeg hakkas kulgema karistamisotsuse jõustumisest. VTMS § 199 lg 2 kohaselt
jõustub väärteomenetluses rahatrahvi mõistmise kohta tehtud kohtuotsus, kui seda ei saa
vaidlustada muul viisil kui teistmismenetluses. VTMS § 136 lg 1 ja § 137 lg 1 kohaselt on
maakohtu otsuse vaidlustamise eelduseks otsuse lõpposa kuulutamisest alates seitsme päeva
jooksul apellatsiooniõiguse kasutamise soovist teatamine. Maakohtule teate esitamata jätmisel
otsus jõustub.
Kuivõrd G.-E. Rudissaar ega teised kohtumenetluse pooled apellatsiooniteatist ei esitanud,
jõustus kohtu 27.01.2012 resolutiivotsus seitsme päeva möödumisel otsuse kuulutamisest, s.o
04.02.2012 KarS § 82 lg 1 p-s 3 sätestatud üheaastase aegumistähtaja otstarbeks on, et kui
täitemenetlust mingil põhjusel aasta jooksul otsuse jõustumisest ei alustata, siis ei asuta otsust
üldse täitma. Seepärast, vältimaks võimalust, et kohtutäiturini jõuavad jõustunud otsused nii
kaua, et täitemenetlust ei ole võimalik enam alustada, kehtestati seadusemuudatusega VTMS §
204 lg-s 3 kümnepäevane tähtaeg. Vastavalt VTMS § 204 lg 2 saadab kohus jõustunud otsuse
Riigi Tugiteenuste Keskusele (endise nimega Kohtute Raamatupidamiskeskus) rahatrahvi
tasumise kontrollimiseks ja rahatrahvi tasumata jätmise korral 10-päevase tähtaja jooksul
vastavalt VTMS § 202 lg 2 ja § 204 lg 3 trahviotsuse kohtutäiturile sundtäitmiseks. Käesoleval
juhul on G.-E. Rudissaare suhtes tehtud trahviotsus jäänud riigil täitmisele pööramata, s.o otsus
täitemenetluse läbiviimiseks edastamata.
Kohus on seisukohal, et G.-E. Rudissaare suhtes omab õiguslikku tähendust siiski üksnes KarS
§ 82 lg 1 p-s 3 sisalduv otsuse täitmisele pööramise üheaastane tähtaeg, mitte VTMS § 204 lg
3 toodud organisatsiooniline 10-päevane tähtaeg. Sellest tulenevalt on kohus seisukohal, et
trahviotsuse täitmisele pööramine on tähtaegne ja süüdlase suhtes õiguspärane ka otsuste puhul,
mis on kohtutäiturile täitemenetluse läbiviimiseks edastatud pärast kümne päeva möödumist
rahatrahvi tasumata jätmisest, kuid enne KarS § 82 lg 1 p-s 3 sätestatud ühe aasta möödumist.
Käesoleval juhul tuleb 27.01.2012 trahviotsuse täitmisele pööramine tänasel päeval kõne alla
üksnes KarS § 82 lg 2 sätestatud aegumistähtaja peatumise aluste esinemisel, sest KarS § 82 lg
2 ei näe ette absoluutseid aegumise tähtaegu aegumise peatumise korral. Kohus on seisukohal,
et G.-E. Rudissaare puhul ei saa rääkida aegumise peatumise aluste esinemisest ja seda
järgnevatel põhjustel.


                                                2
G.-E. Rudissaare tegevust ei saa Riigikohtu 16.05.2008 otsuse nr 3-1-1-20-08 p 10.3 toodud
seisukohti arvesse võttes tõlgendada talle kohaldatud trahviotsuse tasumisest
kõrvalehoidumisena, sest kõrvalehoidumine saab seisneda tegevuses või tegevusetuses, mille
eesmärk on vältida rahatrahvi tasumist. Rahatrahvi tasumisest kõrvalehoidumist tegevusetuse
vormis saab G.-E. Rudissaarele omistada üksnes pärast seda, kui kohtuotsus on täitmisele
pööratud, sest just täitmisele pööramisega seondub isiku kohustus asuda karistuse kandmisele.
Trahvinõude selle vabatahtliku tasumise tähtaja jooksul tasumata jätmine ning rahasumma
tasumise jätmine sundtäitmise hooleks ei moodusta rahatrahvi kandmisest kõrvalehoidumist.
Kuigi G.-E. Rudissaar on korduvalt kriminaalkorras karistatud isik ning viibib ka käesoleva
määruse ajal eelvangistuses, ei kohaldu aegumise peatumise alusena KarS § 82 lg 2 punktis 2
sätestatu, s.o aegumise peatumine KarS §-s 73 või 74 sätestatu alusel määratud katseajaks, sest
Riigikohtu 07.06.2012 otsuse nr 3-1-1-118-09 p 15 toodud seisukoha järgi on KarS § 73 või §
74 sätteid ettenägeva otsuse täitmisest KarS § 82 mõttes põhjust rääkida vaid siis, kui isik rikub
selle otsusega määratud katseaja tingimusi. G.-E. Rudissaarele aga Tartu Maakohtu 27.01.2012
otsusega katseaega ei määratud. Samuti ei tule G.-E. Rudissaare puhul kohaldamisele KarS §
82 lg 2 p-des 3 ja 4 toodud aegumise peatumist kaasa toovad alused, s.o peatumine seoses
trahviotsusega määratud karistuse täitmisele pööramise edasilükkamisega, karistuse täitmise
tähtaja pikendamisega või seoses süüdlase välisriigis viibimisega.
Seega lõppes rahatrahvi täitmisele pööramise aegumistähtaeg 06.02.2013 ja trahvinõude
täitmisele pööramine ja täitemenetluse läbiviimine oleks aegumise tõttu põhjendamatu. VTMS
§ 203 lg 5 sätestab, et lahendit ei pöörata täitmisele, kui on möödunud karistusseadustiku § 82
lg 1 punktis 3 sätestatud tähtaeg ja kohtuvälise menetleja otsuse või kohtuotsuse täitmisele
pööramist ei ole edasi lükatud.
Kuigi G.-E. Rudissaar on reaalse vanglakaristusega korduvalt karistatud isik ning vangistus
toob vastavalt KarS § 82 lg 4 teisele lausele kaasa rahatrahvi sissenõude aegumise peatumise,
puudub trahviotsuse täitmisele pööramise aegumistähtaja möödumise tõttu tarvidus kontrollida
KarS § 82 lg 4 sätestatud rahatrahvi sissenõude aegumistähtaja möödumist.


/allkirjastatud digitaalselt/
Kohtunik




                                                3

                            KOHTUMÄÄRUS

Kohus                              Harju Maakohus

Määruse tegemise aeg ja koht       21. septembril 2016. a Tallinn, Liivalaia kohtumaja

Väärteoasja nr                     4-16-6690

Kohtunik                           Karin Olentšenko

Asja läbivaatamine                 Kirjalik menetlus

Väärteoasi                         Edi Kulderknupu kaebus Politsei- ja Piirivalveameti
                                   teabehaldus-             ja            teabehaldusbüroo
                                   liiklusmenetlusteenistuse tegevuse peale väärteoasjas nr
                                   2230,16,065574
Kohtumenetluse pooled              Kaebuse esitaja – Edi Kulderknup (isikukood
                                   35308110456; elukoht: XXX)

                                   Kohtuväline menetleja – Politsei- ja Piirivalveameti
                                   teabehaldus- ja menetlusosakonna teabehaldusbüroo
                                   liiklusmenetlusteenistus: Pärnu mnt 139, 15060, Tallinn

RESOLUTSIOON
VTMS § 73 lg 3 p 1 alusel:
  1. Jätta rahuldamata Edi Kulderknupu kaebus Politsei- ja Piirivalveameti
      teabehaldus- ja menetlusosakonna teabehaldusbüroo liiklusmenetlusteenistuse
      vanemkomissar Ilona Kivisik poolt 02.09.2016.a tehtud määrusele kohtuvälise
      menetleja tegevuse peale esitatud kaebuse läbivaatamise kohta.
  2. Jätta muutmata Politsei- ja Piirivalveameti teabehaldus- ja menetlusosakonna
      teabehaldusbüroo liiklusmenetlusteenistuse vanemkomissari 02.09.2016 määrus
      hoiatamismenetluses (trahviteade nr 223016065574).
  3. Käesolev määrus edastada kohtuvälisele menetlejale, s.o. Politsei- ja Piirivalveameti
      teabehaldus- ja menetlusosakonna teabehaldusbüroo liiklusmenetlusteenistusele ja
      kaebuse esitajale Edi Kulderknupile.

Edasikaebamise kord

Määrus on väärteomenetluse seadustiku (VTMS) § 191 p 12 kohaselt lõplik ning
määruskaebe korras vaidlustamisele ei kuulu.
                                              2

Asjaolud ja menetluse käik
05.07.2016 kell 08:03 fikseeris Politsei- ja Piirivalveameti teabehaldus- ja menetlusosakonna
teabehaldusbüroo liiklusmenetlusteenistus, et Tallinn-Pärnu-Ikla 95.2 kilomeetril ületati
sõidukiga Renault Megane registreerimismärgiga XXXX lubatud sõidukiirust vähemalt 3
km/h. Selline tegevus kvalifitseeriti LS § 227 lg 1 järgi.

06.07.2016 määras kohtuväline menetleja sõiduki Renault Megane reg.nr XXXX vastutavale
kasutajale Edi Kulderknupile VTMS § 542 lg 1 ja LS § 262 p 1 alusel hoiatustrahvi 9.00 eurot
(kirjalikus hoiatamismenetluses trahviteade nr 223016065574). Trahviteates oli märgitud, et
seda on võimalik vaidlustada järgmistel põhjustel: sõidukit juhtis teine isik; toimus
mootorsõiduki (registreerimismärgi) vargus, kadumine või hävimine; esines õigusvastasust
välistav asjaolu.

14.07.2016 edastas E.Kulderknup kohtuvälisele menetlejale kaebuse, milles ta palub tal
lubada tutvuda trahviteatega seoses olevate tõendusdokumentidega. Muuhulgas oma kaebuses
E.Kulderknup leiab, et trahviteates on väärteo väide vastuolus Eesti Vabariigi õigusaktidega.
Kiiruse mõõtmine on sooritatud EV riiklikus järelevalves lubamatu mõõtevahendiga ja ei ole
kooskõlas mõõteseadusega, mõõtjal (juriidiline isik) puudub mõõtmiseks tõendatud pädevus,
mõõtesüsteem on valideerimata/taatlemata ja mõõtetulemuse edastamine läbi IT võrkude on
EV õigusaktidega reguleerimata ja legaalmetroloogiliselt valideerimata (võimalik on algse
mõõtetulemuse muutus). Tallinn-Pärnu mnt 95,2 km asuva mõtesüsteemi (skaneeriva
laserkiirega kiirusmõõturi nn kiiruskaamera) mõõtetulemuse jälgitavus on metroloogiliselt
tõendamata, kuivõrd on tehtud kompetentsust tõendamata juriidilise isiku poolt. Skaneeriva
laserkiirega kiirusmõõtur on paigaldatud selle maaletooja poolt ja ei oma erapooletut
valideerimist/metroloogilist kontrolli paigalduskohas.

19.08.2016 määruse alusel jättis kohtuväline menetleja E.Kulderknup 14.07.2016 kaebuse
läbi vaatamata ning tagastas kaebuse esitajale. Määruse põhjendused olid alljärgnevad:
- automatiseeritud liiklusjärelevalve puhul rakendatakse kirjalik hoiatamismenetlus, mille
puhul kehtivad erisused nii toimepandud teo tõendamiseks, hoiatustrahvi määramiseks kui ka
trahviteate kättetoimetamiseks ja vaidlustamiseks.
- kiirust mõõdab teeäärde paigaldatud mõõtevahend, mis koosneb kiirusmõõtevahendist,
dokumenteerimisseadmest ja vajalikest lisaseadmetest. Kui sõiduki kiirus ületab vastavalt
jälgitud sõiduki kategooriale mõõtesüsteemi sisestatud pildikäivituse piirväärtust,
fotografeerib kiirusmõõtesüsteem lubatud sõidukiirust ületanud sõiduki ja koostab salvestise.
- mõõtesüsteemi PoliScanSpeed FI HP seerianumbriga 698722 (edaspidi Mõõtesüsteem)
puudutavad asjakohased dokumendid ja automaatset kiirusmõõtesüsteemi reguleerivad
õigusaktid on menetleja poolt kontrollitud ning mõõtmine vastas nõuetele ja oli kooskõlas
kehtivate õigusaktidega, mistõttu kaebus ei vasta VTMS § 545 lõike 4 nõuetele ja kaebus
jäetakse läbi vaatamata ja kuulub tagastamisele.

30.08.2016 esitas E.Kulderknup vastavalt VTMS §-le 76 kaebuse kohtuvälise menetleja
juhile. Kaebaja palub tühistada liikluspolitseinik Marianne Heinmäe poolt 19.08.2016
koostatud määrus ning trahviteade nr 223015075039 (number märgitud valesti).
E.Kulderknup leidis, et menetleja poolt esitatud vastuväited olid sisuliselt tema poolt esitatu
kordus, mitte tõendid õigusvastasust välistavaks asjaoluks.

02.09.2016 määruse alusel jättis kohtuvälise menetleja juht kaebuse kohtuvälise menetleja
tegevusele peale VTMS § 77 lg 2 alusel rahuldamata. Määruse põhjendused on kokkuvõtvalt
alljärgnevad:
                                              3

1) Kiirusmõõturid on kantud MõõteS § 7 lõike 3 alusel kehtestatud metroloogilise kontrolli
nimistusse ja mõõtevahendite kirjeldamises tööpõhimõtete järgi puudub vajadus.
Kiirusemõõtmiseks kasutatav käsilaserkiirusmõõtur on nõuetekohaselt taadeldud ja vastab
nõuetele, selle kinnitamiseks Tehnilise Järelevalve Amet väljastas legaalmetroloogilise
ekspertiisi akt nr 15-6/16-0062-013. Kohtuväline menetleja ei tegele hinnangute andmisega
TKA toimingutele;
2) Laseril põhinev kiirusmõõturi tööpõhimõte vastab Vabariigi Valitsuse 16.06.2011
määrusega nr 78 kehtestatud mõõtemetoodikale, Maanteeamet oma tegevuses juhindub
ülaltoodud määrusest;
3) Mõõtesüsteem on taadeldud kuni 16.03.2017;
4) Kiirusmõõturid ei kuulu mõõtevahendite direktiivi 2004/22/EC alla;
5) Mõõtesüsteem’ile on 17.03.2016 Saksamaal väljastatud taatlustunnistus nr 1-170/16, mis
on TKA poolt tunnistatud aktiga nr 15-6/16-0062-013, taatlus kehtib üks aasta.

Edi Kulderknup esitas kohtule kaebuse kohtuvälise menetleja juhi tegevusele. Kaebuses
E.Kulderknup selgitab, et menetleja poolt määruses kasutatud mõõtevahendite mõisted ei
vasta õigusaktis toodud mõistetele (MKM 12.12.2016 määruses nr 104 lisa 1 ja 2 p. 8.2
laserkiirusmõõturi asemel sõna laserkiirgusmõõtur), mõõtemetoodika sisus ei ole arvestatud
mõõteprotsessi erisusi (ei erista käsilaserkiirusmõõturi ja skaneeriva laserkiirega
kiirusmõõturi), ei ole esitatud paigaldusprotokolli, mis tõendas kiirusmõõturi olemasolu ning
mõõtmise justeerimist (puuduvad dokumendid erapooletult ametilt, mis võimaldavad
vajadusel korrata mõõtmist võrreldavatel tingimustel).

Väärteoasja nr 223016065774 toimikus asuvad järgmised dokumendid:
PoliScan Speed kiirusmõõtesüsteemi PS-698722 paigaldusprotokoll, legaalmetroloogilise
ekspertiisi akt nr 15-6/16-0062-013 ja vertification sertificate nr 1-170/16, mis tõendavad, et
mõõtesüsteem vastab EV kehtestatud õigusaktidele ja seda, et mõõtmine on sooritatud EV
riiklikus järelevalves lubatud mõõtevahendiga.
31.08.2016 salvestise taotluse vastusest nähtuvad rikkumise faktilised asjaolud ning ka see, et
taotluse esitamine foto saamiseks ei peata trahviteate tasumiseks antud 30-päevast tähtaega.
Kohustusega seotud laekumise väljavõte kohaselt trahviteade nr 223016065574 alusel
määratud rahatrahv 9.00 eurot oli tasutud 15.07.2016.

Kohtu põhjendused
VTMS § 79 lg 3 p 1 – 3 kohaselt võib maakohtunik kaebust lahendades: jätta kaebuse
rahuldamata; rahuldada kaebus täielikult või osaliselt ja kui õiguste rikkumist ei saa enam
kõrvaldada, tunnistada isiku õiguste rikkumist; tühistada vaidlustatud määrus või peatada
vaidlustatud menetlustoiming täielikult või osaliselt, kõrvaldades õiguste rikkumise.
Kohus, tutvunud esitatud kaebuse, väärteoasja materjalide ja kohtuvälise menetleja juhi
seisukohtadega ning juhindudes VTMS §-st 79, asub seisukohale, et Edi Kulderknupu poolt
esitatud kaebus tuleb jätta rahuldamata.

VTMS § 78 lg 2 p 1 kohaselt menetlusosaline võib esitada kaebuse kümne päeva jooksul,
alates vaidlustatava määruse kättesaamisest. E.Kulderknup on kohtuvälise menetleja juhi
määruse kätte saanud 03.09.2016. Seega on kaebus esitatud tähtaegselt.

VTMS § 79 lg 2 kohaselt vaadatakse kaebus läbi kirjalikus menetluses kaebuse piires ja selle
isiku suhtes, kelle suhtes see on esitatud. Seetõttu kaebuses märgitud kaebuse esitaja arvamus
selle kohta, et kaebuse esitaja ei soovi kohtuistungist osa võtta ja kaitsjat, jääb kohtule
arusaamatuks. Igal juhul kaebus vaadatakse läbi kirjalikus menetluses, milletõttu kohus ei saa
kaebuse esitaja taotlusel või omal initsiatiivil asuda kaebust läbi vaatama istungimenetluses.
                                               4

VTMS § 541 lg 1 p 2 kohaselt seaduses sätestatud juhtudel võib kohtuväline menetleja
mootorsõidukiga toime pandud liiklusväärteo puhul määrata hoiatustrahvi mootorsõiduki
registrijärgsele omanikule, või kui registrisse on kantud vastutav kasutaja, vastutavale
kasutajale (edaspidi mootorsõiduki eest vastutav isik), kui teo avastanud järelevalvet teostaval
ametnikul ei olnud võimalik kohe tuvastada mootorsõiduki juhti ning rikkumine jäädvustati
fotol, filmil või muul teabesalvestisel, millelt on visuaalselt tuvastatav mootorsõiduki
registreerimismärk ning rikkumise tuvastamise aeg ja koht. Sama paragrahvi lõige 2 sätestab,
et hoiatustrahv määratakse isikule, kes oli mootorsõiduki registrijärgne omanik või vastutav
kasutaja väärteo toimepanemise ajal.

Mootorsõidukiga toime pandud liiklusväärteo puhul mootorsõiduki eest vastutavale isikule
määratavat hoiatustrahvi ei saa samastada väärteo eest kohaldatava karistusega. Kõnealune
hoiatustrahv on käsitatav sunnimeetmena, mille kohaldamise aluseks võib olla ka asjaolu, et
isiku vastutusel oleva mootorsõidukiga pani liiklusväärteo objektiivse koosseisu tunnustele
vastava teo toime teine isik, kelle kohta mootorsõiduki eest vastutav isik ei taganud
menetlejale seaduses sätestatud korras õigeaegselt teavet (Riigikohtu otsus nr 3-1-1-43-12 p
32). Kuivõrd tegemist ei ole karistusega, siis ei ole põhjendatud lubada ka nimetatud otsustust
vaidlustada piiramatult ükskõik millistel põhjendustel. Seadusandja on lähtunud antud juhul
asjaolust, et kirjalikku hoiatusmenetlust kohaldatakse nn massväärtegude puhul, kus teo
toimepanemine tuvastatakse lihtsustatud korras ja teabe salvestamise teel ning hoiatustrahv
määratakse isikule, kes on sõiduki registrijärgne omanik, kes saab vaidlustada hoiatustrahvi
vaid VTMS § 545 märgitud alustel, kui mootorsõidukit juhtis teine isik (lg 3) või esitades
ametliku kinnituse, et enne trahviteates nimetatud teo toime panemise aega on teatatud
mootorsõiduki või selle registreerimismärgi vargusest, kadumisest või hävimisest või esitades
tõendid õigusvastasust välistava asjaolu esinemise kohta (lg 4).

Edi Kulderknup on käesoleval juhul vaidlustanud kirjalikus hoiatamismenetluses koostatud
trahviotsuse, kuna ta leiab, et tema sõiduki kiirus ei saanud olla 78 km/h, seega vaidlustab
süüteo toimepanemist sisuliselt. Samas kaebaja ei vaidle selle vastu, et tema juhtis
trahviotsuses nimetatud ajal ja kohas trahviotsuses nimetatud sõidukit. Puudub ka vaidlus
selle üle, kas mootorsõiduk Renault Megane registreerimismärgiga XXXX või selle
registreerimismärk oli varastatud, kadunud või hävitatud. Kohtusse saadetud kaebuse kohaselt
on trahviteates nr 223016065574 märgitud väärteotoimepanemise kohaks Tallinn-Pärnu-Ikla
maantee 95,2 kilomeeter ning fotolt on visuaalselt tuvastatav, et mootorsõiduk
registreerimisnumbriga XXXX sõidab 05.07.2016 kiirusega 77 km/h, ehk ületab lubatud
sõidukiirust (70 km/h). Antud juhul rikkumist kinnitav tõend on saadud Maanteeameti poolt
paigaldatud kiirusmõõtesüsteemist, mille üheks osaks on kiirusmõõtevahend PS-698722.

MõõteS § 5 lg 1 ls 2 sätestab, et kui mõõtevahend on kantud MõõteS § 7 lõike 3 alusel
kehtestatud metroloogilise kontrolli nimistusse ning nõuded mõõteprotseduurile ja
mõõtetulemuste töötlemisele tulenevad eriseadusest ja selle alusel kehtestatud õigusaktist,
piisab mõõtetulemuste jälgitavuse tõendamiseks taatluskohustuse läbinud mõõtevahendi
kasutamisest. Kiirusmõõtevahend on kantud MõõteS § 7 lõike 3 alusel kehtestatud
metroloogilise kontrolli nimistusse, kuna tegemist on riikliku järelevalve käigus kasutatava
mõõtevahendiga. Antud juhul mõõtetulemuste jälgitavuse tõendamiseks mõõtevahend peab
olema taadeldud, seega kohtule peab olema esitatud kehtiv taatlustunnistus. Nähtuvalt kohtule
esitatud kiirusmõõtesüsteemi paigaldusprotokollist oli mõõtmisel kasutatud kiirusmõõteseadet
PS-698722 (Landesamt für Mess- und Eichwesen Berlin-Brandenburg poolt väljastatud
mõõtevahendi taatlustunnistuse nr 1-170/16, mis on tunnistatud MõõteS § 10 lg 4 alusel
01.04.2016 legaalmetroloogilise ekspertiisiga nr 15-6/16-0062-013 EV kehtivaks) ja seade
oli käivitatud 08.04.2016 11:22 ning oli väärteo toimepanemise ajal töökorras. Seega on
                                                5

taadeldud mõõtevahendi mõõtetulemus jälgitavus tõendatav. Antud juhul on täidetud MõõteS
§ 5 lg 1 nõuded ja saadud mõõtetulemus on kasutatav tõendina. Kuna mistahes asjaolud, mis
annaksid kohtule aluse kahelda mõõtetulemuste jälgitavuse tõendatuses MõõteS § 5 mõistes
puuduvad, loeb kohus tõendatuks Edi Kulderknupu käitumises LS § 227 lg 1 sätestatud
väärteo objektiivsete tunnuste esinemise.

Kohus leiab, et 05.07.2016 toimepandud liiklusrikkumise puhul kohaldatud kirjaliku
hoiatamismenetluse eeldused on täidetud. Kiiruse ületamisega seotud rikkumised on
sagedased, mistõttu sõiduki omanikule määratava hoiatustrahvi eesmärk on mõjutada isikut
oma sõiduki kiirust kontrolli all hoidma ning võimaluse piires sellega toimepandavaid
rikkumisi vältima. Kuna järelevalvet teostaval ametnikul ei olnud võimalik mootorsõiduki
juhti kohe tuvastada, fikseeriti rikkumine vastavalt nõetele (rikkumine jäädvustati fotol,
millelt on visuaalselt tuvastatav mootorsõiduki registreerimismärk ning rikkumise tuvastamise
aeg ja koht). Seega rikkumine õigesti tuvastatud ning Edi Kulderknupu poolt toimepandud
väärtegu on nõuetekohaselt tõendatud.

KarS § 27 kohaselt õigusvastane on tegu, mis vastab seaduses sätestatud süüteokoosseisule ja
mille õigusvastasus ei ole välistatud käesoleva seadustiku, muu seaduse, rahvusvahelise
konventsiooni või rahvusvahelise tavaga. Edi Kulderknupu käitumises ei esinenud kiirust
ületades ühtegi õigusvastasust välistavat asjaolu, mille tõttu oli kiiruse ületamine lubatav.
Õigusvastasust välistavaks asjaoluks võivad näiteks olla KarS § 28-30 kohaselt hädakaitse,
hädaseisund ja kohustuste kollisioon. Kuna Edi Kulderknup ei ole ei kohtule ega varasemalt
kohtuvälisele menetleja esitanud mitte ühtegi põhjendust ega seda kinnitavaid tõendeid, mis
oleksid seotud asjaoluga, et tema sõidukit ei juhtinud või tema puhul esines õigusvastasust
välistav asjaolu, mis lubas tal kiirust ületada, siis on kohtuväline menetleja täiesti põhjendatult
jätnud trahviteate peale esitatud kaebuse läbi vaatamata.

PS §-de 15 ja 152 sätete ja mõtte kohaselt peab iga kohus kohtuasja lahendamisel hindama
kohaldatava õiguse põhiseadusele vastavust, kui selle kohta on tekkinud kahtlused.
(Riigikohtu põhiseaduslikkuse järelevalve kolleegiumi määrus nr 3-4-1-22-09, p 11). VTMS §
78 lg 1 kohaselt kui isik ei nõustu kohtuvälise menetleja juhi poolt kaebust lahendades tehtud
määrusega ja vaidlustatakse kohtuvälise menetleja tegevust, millega on rikutud isiku õigusi ja
vabadusi, on isikul õigus esitada kaebus maakohtule. VTMS 10. peatüki 3. jao 6. jaotises
sätestatud kaebemenetlus on käsitatav nn uurimiskaebemenetluse (KrMS 8. peatüki 5. jagu)
analoogina. Grammatilise tõlgenduse pinnalt erineb väärteomenetlusele omane
uurimiskaebemenetlus kriminaalmenetluslikust vähemalt kahe järgmise tunnuse poolest.
Esiteks saab VTMS § 76 lg 2 esimese alternatiivi kohaselt väärteomenetluses uurimiskaebe
korras vaidlustada ka väärteomenetluse lõpetamist. Seega on seadusandja
väärteomenetluslikku uurimiskaebemenetlusse lülitanud ka kriminaalmenetlusele omase nn
süüdistuskohustusmenetluse (KrMS §-d 207-208) elemente. Kriminaalmenetlusele omase
süüdistuskohustusmenetluse raames on eranditult vaid kannatanul ja tema esindajal õigus
vaidlustada nii kriminaalmenetluse alustamata jätmist kui ka selle lõpetamist. VTMS § 76 lg 2
otsesõnu märgitu kohaselt aga ühelt poolt ei võimaldata vaidlustada väärteomenetluse
alustamata jätmist, kuid teiselt poolt võimaldatakse väärteomenetluse lõpetamist vaidlustada
nii kõigil menetlusosalistel kui ka kõigil menetlusvälistel isikutel. Teine oluline erinevus
grammatilise tõlgenduse pinnalt on selles, et kriminaalmenetluslikus uurimiskabemenetluses
on võimalik uurimisasutuse menetlustoimingut või määrust vaidlustada vaid koos selle
äranäitamisega, kuidas vastav määrus või toiming on kaebaja õigusi rikkunud. Erinevalt
eelmärgitust aga võimaldatakse VTMS §-s 76 märgitu kohaselt esitada kohtuvälise menetleja
juhile kaebus ilma enda konkreetsete õiguste rikkumisele viitamata. Samas, tulenevalt VTMS
                                             6

§ 78 lg- st 1 tuleb kohtuvälise menetleja juhi otsustust maakohtus vaidlustades näidata ära
enda õiguste ja vabaduste rikkumine (Riigikohtu määrus nr 3-1-1-81-13 p 12).

Oma kaebuses ei ole Edi Kulderknup viidanud oma õiguste ja vabaduste rikkumisele, vaid
esitades kontrollimata väiteid püüab õigustada enda poolt toime pandud rikkumist. Edi
Kulderknupu kaebuses märgitu on seotud eelkõige kiirusemõõtmiseks kehtestatud
õigusaktidele hinnangu andmisega, mitte kohtuvälise menetleja poolt teostatud toimingute
ebaseaduslikkuse tuvastamisega, millega oli rikutud tema õigusi ja vabadusi. Kaebaja poolt
teostatud õigusnormide hindamine on oletuslik ja sisutühine, milletõttu kaebuse lahendamisel
ei saa kohus nendes punktides väljatoodule hinnangut anda. Seega kohtuvälise menetleja
02.09.2016 määrus on põhjalik ning õiguspärane, sellega ei ole rikutud menetlusaluse isiku
õigusi ja vabadusi.

Kohus leiab, et kaebuse esitajale hoiatusmenetluses määratud trahvi alused on õiguspärased ja
menetleja ei ole oma tegevusega menetlusnorme rikkunud. Samuti kohus ei ole tuvastanud, et
kohtuväline menetleja oleks väärteomenetluse seadust valesti kohaldanud ning seega puudub
alus VTMS § 79 lg 3 p 2 või 3 nimetatud lahendi tegemiseks. Edi Kulderknupu kaebus tuleb
jätta VTMS § 79 lg 3 p 1 alusel rahuldamata.



Kohtunik

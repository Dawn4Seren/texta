                              TARTU HALDUSKOHUS
                                 Tartu kohtumaja

                               KOHTUOTSUS
Kohtuasja number                3-15-2083
Otsuse kuupäev                  31. märts 2016. a
Kohtunik                        Roby Koik
Kohtuasi                        Igor Bondarenko kaebus Tallinna Vangla vastu kahju
                                1 050 euro hüvitamise nõudes
Asja läbivaatamine              Kirjalik menetlus
Menetlusosalised                Kaebaja Igor Bondarenko
                                Vastustaja Tallinna Vangla
Resolutsioon                        1. Jätta Igor Bondarenko kaebus rahuldamata.
                                    2. Poolte menetluskulud jätta nende endi kanda.




Edasikaebamise kord ja          Kohtuotsuse peale võib esitada apellatsioonkaebuse Tartu
tähtaeg                         Ringkonnakohtule 30 päeva jooksul kohtuotsuse avalikult
                                teatavakstegemisest arvates, s.o kuni 2. mai 2016. a. Tartu
                                Ringkonnakohus võib lahendada apellatsioonkaebuse
                                kirjalikus menetluses, kui apellatsioonkaebuses ei taotleta
                                selle lahendamist istungil.

Asjaolud ja menetluse käik

1. Igor Bondarenko esitas 20.08.2015. a Tartu Halduskohtule kaebuse (tl 1-3) ning
15.09.2015. a puuduste kõrvaldamise avalduse (tl 32), mida kohus mõistis kui taotlust
kaebetähtaja ennistamiseks. Kaebaja taotleb mittevaralise kahju hüvitamist. Kahju tekitati
kaebajale kinnipidamistingimustega Tallinna Vanglas. Kaebaja viibis Tallinna Vanglas
10.02.2012. a - 30.11.2012. a, 21.05.2013. a - 25.04.2014. a ja 17.07.2014. a - 18.03.2015. a.
Kahju suurus on 300 eurot iga kuu eest.

2. Tartu Halduskohtu 27.10.2015. a määrusega (tl 61-63) lõpetati menetlus ajavahemikel 
10.02.2012. a - 30.11.2012. a, 21.05.2013. a - 25.04.2014. a ja 17.07.2014. a - 04.12.2014. a
tekitatud kahju hüvitamise nõuetes. Sama määrusega jäeti kaebus läbi vaatamata
ajavahemikul 05.12.2014. a - 18.03.2015. a kambri väikese põrandapinnaga ja tualeti
kasutamise võimalusega tekitatud kahju hüvitamise nõuetes. Tegemist on jõustunud
kohtulahendiga, mida enam määruskaebe korras vaidlustada ei saa.

3. Pärast menetluse osalist lõpetamist ja kaebuse osalist läbi vaatamata jätmist jäi halduskohtu


                                               1
menetlusse kaebaja nõue hüvitada ajavahemikul 05.12.2014. a - 18.03.2015. a vähese
liikumisvõimalusega (jalutusväljaku suurus, selle kasutamise aeg), riiete pesemise ja
kuivatamise tingimuste ja duši kasutamise tingimustega tekitatud kahju kogusummas 1 050
eurot.

Kaebaja nõue

4. Kaebaja on kaebuses ja täiendavalt esitatud menetlusdokumentides kaebuse faktiliste
asjaolude põhjendusena vanglale esitanud järgmised etteheited:
- 6-kohalises kambris üldpind 2,5 m2 ühe kinnipeetava kohta, vaba pinda 1,5 m2. Vanas osas
alla 3 m2 ja tualetid koridoris
- vahistatud ja kinnipeetavad on kambris 23 tundi ööpäevas, tavakinnipeetavatele uksed
avatud 4-5 tundi
- jalutusboks 1,5 m2, jagatakse kõigi kambrikaaslastega
- probleemid riiete pesemisel ja niiskus ning hallitus kambrites
- ainult üks dušikord nädalas, kambrites puudub soe vesi.

5. Kaebaja peab neil asjaoludel kinnipidamist Tallinna Vanglas väärikust alandavaks, mistõttu
tuleb seeläbi tekitatud mittevaraline kahju hüvitada. Kaebaja soovi arvestades loeb
halduskohus hüvitamisele kuuluva kahju suuruseks 1 050 eurot.

Vastustaja vastuväited

6. Vastustaja ei pea kaebust põhjendatuks ja vaidleb sellele vastu.

7. Kaebajale oli vaidlusalusel perioodil tagatud põrandapind suuruses, mis vastas nii
siseriiklikele õigusaktidele kui ka EIK praktikas väljatoodule.

8. Vastustaja on seisukohal, et kaebajal oli nii kambris kui jalutusboksis tagatud piisavalt
ruumi, et ennast piisavalt liigutada.

9. Kaebaja ei ole kasutanud võimalust enda kinnipidamistingimuste vaidlustamiseks. RVastS
§ 7 lg 1 tulenevalt puudub tal õigus nõuda kahju hüvitamist esmaste õiguskaitsevahendite
kasutamata jätmise tõttu.

10. Tuvastatud ei ole vangla tegevuse õigusvastasus ja kaebajale vangla tegevuse tulemusel
kahju tekkimine, mille tõttu puuduvad alused mittevaralise kahju rahas hüvitamiseks.

Kohtu seisukoht

11. Halduskohus, hinnates asjas kogutud tõendeid vastastikuses seoses ja kogumis, on
seisukohal, et kaebus rahuldamisele ei kuulu.

12. Halduskohtumenetluses käib vaidlus selle üle, kas kaebajale on vanglas ebapiisava
põrandapinnaga kambrites kinnihoidmisega tekitatud rahaliselt hüvitamisele kuuluvat
mittevaralist kahju. Halduskohus on seisukohal, et kaebaja tõstatatud küsimusele tuleb vastata
eitavalt.

13. Poolte vahel ei ole vaidlust selles, et kaebaja viibis vaidlusalusel perioodil, mille üle
vaidlus on praeguseks veel halduskohtu menetluses, Tallinna Vangla kambrites, kus ruumi
ühe kinnipeetava kohta oli: 62 päeval 3, 34 m2 , 7 päeval 4, 18 m2 ja 35 päeval 3, 98 m 2 (tl
75p).


                                               2
14. Halduskohus osundab vastuseks pooltele, et vaidluse lahendamisel juhindub halduskohus
Riigikohtu halduskolleegiumi 9. detsembri 2015. a kohtuotsusest kohtuasjas nr 3-3-1-42-15,
milles on käsitletud analoogset kinnipeetava ja vangla vahelist vaidlust. Riigikohus on selles
hiljutises kohtulahendis põhjalikult analüüsinud asjakohast EIK kohtupraktikat ja jõudnud
järeldusele, et EIK praktikast ei tulene, et ilma tualettruumi pindala ja mööblialust põrandat
arvesse võtmata peab kinnipeetava käsutuses igal juhul olema põrandapinda vähemalt 3 m 2
või et soovitavalt võiks seda olla vähemalt 4 m2.

15. Seega on asjakohases kohtupraktikas tänaseks kummutatud varasem kaebajaga samas
situatsioonis viibinud kinnipeetavate põhiväide, et tualeti ja mööbli alla jääv pind tuleks
kambri pindalast maha arvata, kui hinnatakse kinnipeetava õiguste riivet seonduvalt kambri
suurusega.

16. Halduskohus leiab seetõttu, et tualettruumi ja mööbli alla jääv pind tuleb arvestada
kambri üldpinna sisse. EIK on kinnipeetava kasutuses oleva isikliku ruumiga seoses leidnud,
et soovitatav minimaalne põrandapind on 4 m2 isiku kohta ning juhul, kui põrandapinda isiku
kohta on vähem kui 3 m2, tuleb ülerahvastust lugeda sedavõrd tõsiseks, et selline olukord
iseenesest kujutab EIÕK art 3 rikkumist (vt Ananayev/Venemaa (2012) p 145 ja Tunis/Eesti
(2013) p-d 43-49).

17. Nagu osundatud kaebaja olukord erineb EIK lahendites käsitlemist leidnud olukordadest
olulises määras, nimelt on kaebaja 35 päeval kasutanud 3, 5 m2 , 35 päeval ca 4 m2 ja 7 päeval
üle 4 m2 suurust kambripinda kinnipeetava kohta.

18. Igasuguse kahju hüvitamise nõude eelduseks on: vastustaja peab olema käitunud
õigusvastaselt; rikutud peavad olema kaebaja subjektiivsed õigused; kaebajale peab olema
kahju tekkinud; esinema peab põhjuslik seos õigusvastase teo ja kahju tekkimise vahel;
esmased õiguskaitsevahendid peavad olema ammendatud.

19. Käesolevas asjas ei ole tõendatud kaebaja suhtes kahju hüvitamise nõude eelduste täitmine,
mistõttu puudub alus ka kaebuse rahuldamiseks.

20. Halduskohus nõustub vastustaja vastuses tooduga, et vastustaja ei ole kaebaja suhtes
käitunud õigusvastaselt. Kaebajale vanglas võimaldatud põrandapind vastas nii siseriiklikule
kui rahvusvahelisele objektiivse õiguse sätetele. Kuna vastustaja ei ole käitunud õigusvastaselt
ei saanud ta ka kaebajale väärikuse alandamise teel kahju tekitada ja kaebaja subjektiivseid
õigusi rikkuda. Kuna tõendamist ei ole leidnud kaebaja subjektiivsete õiguste rikkumine ja
kaebajale kahju tekitamine ei saa esineda ka põhjuslikku seost väidetava õigusvastase teo ja
kaebajale kahju tekkimise vahel.

21. Kaebaja heitis menetlusdokumentides vastustajale ette, et 6-kohalises kambris oli üldpind
2,5 m2 ühe kinnipeetava kohta, vaba pinda 1,5 m2. Vanas osas alla 3 m2 ja tualetid asusid
koridoris. Nagu osundatud on vangla poolt esitatud menetlusdokumentides kaebaja väited
kambrite pinna suuruste kohta kummutatud. Kohus loeb võrreldes kaebaja väidetega
usaldusväärsemateks vangla esitatud dokumentaalselt fikseeritud andmed, mis on seeläbi
kontrollitavad ja usaldusväärsed. Kehtiva õigusega on kaebaja kui vahistatu ja
vastuvõtuosakonnas viibinud kinnipeetava hoidmine kambris 23 tunni jooksul ööpäevas
erinevalt tavakinnipeetavatest, kelle kambrite uksed on avatud 4-5 tundi ööpäevas, õiguspärane.
Arvestades asjaolu, et kaebaja ei viibinud 6-kohalises kambris vaidlusalusel perioodil koos 5
kinnipeetavaga, siis ei saanud ka tema poolt kasutatud jalutusboks olla 1,5 m2 koos teiste
kambrikaaslastega (kolm kuni neli) koos kasutamisel. Vaidlusalune periood langes kaugkütte
hooajale, mistõttu ei saanud kambrid olla ka väärikust alandavalt niisked. Üks dušikord nädalas


                                              3
kinnipeetavale on õiguspärane, kohus nõustub vastustajaga, et kohtupraktika ei tunnusta
kinnipeetava õigust kambrites soojale veele.

22. Eeltoodust tulenevalt on kohus seisukohal, et kaebus ei kuulu rahuldamisele. Poolte
menetluskulud jäävad poolte enda kanda.


(allkirjastatud digitaalselt)

Roby Koik
Kohtunik




                                          4

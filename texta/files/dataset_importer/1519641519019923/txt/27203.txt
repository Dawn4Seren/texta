                        KOHTUMÄÄRUS


Kohus                            Tallinna Ringkonnakohus

Määruse tegemise aeg ja koht     4. jaanuar 2016, Tallinn
Kriminaalasja number             1-15-7874

Kohtukoosseis                    Pavel Gontšarov, Andres Parmas ja Urmas Reinola
Kriminaalasi                     Anton Remizov’i süüdistuses KarS § 199 lg 2 p 5, 4 - § 25
                                 lg 2 ja § 121 lg 2 p 3 järgi

Vaidlustatud kohtulahend         Harju Maakohtu 26. novembri 2015. a otsus lühimenetluse
                                 korras
Apellatsiooni esitaja            Süüdistatav Anton Remizov
Süüdistatav                      Anton Remizov
                                 Isikukood: 38507160312; kodakondsus määratlemata;
                                 emakeel: vene keel; XXXXXXXXX; töökoht: ei tööta;
                                 elukoht: XXXXXX XXX XXX-X XXXXXXX (hetkel
                                 viibib vahi all Tallinna Vanglas). Kriminaalkorras
                                 karistatud 4 korral, viimati 11.02.2015.a Harju Maakohtu
                                 poolt KarS § 199 lg 2 p 4 järgi ning kohaldades KrMS §
                                 238 lg 2 vangistusega 6 (kuus) kuud. KarS § 69 alusel
                                 asendati mõistetud karistus 180 (ühesaja kaheksakümne)
                                 tunni ÜKT’ga, tähtajaga 1 (üks) aasta. ÜKT tegemise ajal
                                 kohustati Anton Remizov’it järgima KarS § 75 lg 1
                                 sätestatud kontrollnõudeid ja – kohustusi. Väärteokorras
                                 karistatud korduvalt (kehtivaid karistusi 7).
Prokurör                         Natalia Miilvee

Kaitsja                          Vandeadvokaat Leelo Viil



RESOLUTSIOON

     1. Jätta süüdistatava Anton Remizovi apellatsioon kui ilmselt põhjendamatu läbi
        vaatamata.
     2. Jätta Anton Remizovi määruskaebus menetluskulude peale rahuldamata.




                                                                                       1
EDASIKAEBAMISE KORD

Määruse peale võib esitada määruskaebuse Riigikohtule 15 päeva jooksul Tallinna
Ringkonnakohtu kaudu alates päevast, mil menetlusosaline sai vaidlustatavast kohtumäärusest
teada või pidi teada saama. Süüdistataval on määruskaebuse esitamise õigus advokaadist
kaitsja vahendusel.

ASJAOLUD JA MENETLUSE KÄIK

1. Anton Remizovile esitati süüdistus selles, et tema varem vargusi toime pannud isikuna
01.07.2015.a kella 22.20 ajal Tallinnas, Endla 45 asuva Kristiine kaubanduskeskuse esimesel
korrusel võttis võõra vallasasja ebaseadusliku omastamise eesmärgil SK’lt ära SK’le kuuluva
mobiiltelefoni Samsung Galaxy S5 väärtusega 550 eurot ja üritas sellega kannatanu juurest
lahkuda. Kui SK asus takistama Anton Remizov’i poolt toimepandavat mobiiltelefoni vargust,
haarates kinni Anton Remizov’il seljas olevast T-särgist ja püüdis enda kätte tagasi saada oma
mobiiltelefoni, viskas Anton Remizov kannatanule kuuluva mobiiltelefoni õhku, millele
järgnevalt kukkus mobiiltelefon maha ja purunes mobiiltelefoni ekraan. Kannatanu ja
kaubanduskeskuses viibinud inimeste sekkumise tõttu jäi Anton Remizov’i poolt toimepandav
kuritegu tema tahtest olenemata põhjustel lõpule viimata, kuna ta oli sunnitud kinnipidamise
vältimiseks lahkuma vargust lõpule viimata.
Oma tegevusega Anton Remizov, varem varguse toime pannud isikuna, vahetult alustas võõra
vallasasja äravõtmist selle ebaseadusliku omastamise eesmärgil, avalikult, mis on KarS § 199
lg 2 p 5, 4 - § 25 lg 2 järgi kvalifitseeritav kuritegu.
Samuti tema isikuna, kes on varem pannud toime teise inimese tervise kahjustamise, mille eest
teda 19.02.2004.a karistati Harju Maakohtu poolt KarS § 114 p 5 - § 25 lg 2 järgi
vabadusekaotusega 8 aastat, 01.07.2015.a kella 22.22 ajal Tallinnas, Endla 45 asuvas Kristiine
kaubanduskeskuses lõi SK’t tahtlikult rusikaga näkku kättemaksuks selle eest, et kannatanu
eelnevalt takistanud oma telefoni varastamist Anton Remizov’i poolt. Löömisega põhjustas
Anton Remizov SK’le valu ja tervisekahjustusi – verevalumi alumisel huulel ja parema põse
turse. Peale kannatanu löömist põgenes Anton Remizov kaubanduskeskusest.
Oma tegevusega pani Anton Remizov toime teise inimese tervise kahjustamise korduvalt, mis
on KarS § 121 lg 2 p 3 järgi kvalifitseeritav kuritegu.

2. Harju Maakohtu 23.11.2015. a otsusega lühimenetluses tunnistati Anton Remizov süüdi
KarS § 121 lg 2 p 3 järgi kvalifitseeritud kuriteo toimepanemises ning mõisteti talle karistuseks
vangistus 1 (üks) aasta. Tunnistati Anton Remizov süüdi KarS § 199 lg 2 p 4, 5 - § 25 lg 2 järgi
kvalifitseeritud kuriteo toimepanemises ning mõisteti talle karistuseks vangistus 9 (üheksa)
kuud. KarS § 64 lg 1 alusel suurendati mõistetud üksikkaristustest raskeimat, mõistes
liitkaristuseks vangistus 1 (üks) aasta ja 6 (kuus) kuud.
Vastavalt KrMS § 238 lg 2 sätetele vähendati Anton Remizov’ile mõistetud karistust 1/3 võrra,
mõistes ärakandmisele kuuluvaks karistuseks vangistuse 1 (üks) aasta.
KarS § 65 lg 2 ja § 69 lg 7 alusel suurendati uue kuriteo eest mõistetud karistust eelmise
11.02.2015.a Harju Maakohtu kohtuotsusega nr 1-15-213 mõistetud karistuse ärakandmata osa
– s.o 5 kuu ja 22 päeva – võrra, mõistes lõplikuks liitkaristuseks vangistuse 1 (üks) aasta 5 (viis)
kuud ja 22 (kakskümmend kaks) päeva.
KarS § 68 lg 1 alusel arvati eelvangistuses viibitud aeg alates 01.07.2015.a karistuse kandmise
aja hulka ja loeti karistuse alguseks kinnipidamise aeg 01.07.2015.a.
Sama otsusega VÕS § 1043 ja KrMS § 310 lg 1 alusel mõisteti Anton Remizov’ilt SK kasuks
tsiviilhagi summas 361,00 eurot (kolmsada kuuskümmend üks eurot).


                                                                                                  2
KrMS § 180 lg 1 alusel menetluskuludena mõisteti Anton Remizov’ilt välja: KrMS § 175 lg 1
p 4 alusel kaitsjatasu summas 384,00 eurot (kolmsada kaheksakümmend neli eurot); KrMS §
179 lg 1 p 2 alusel sundraha 585 eurot (viissada kaheksakümmend viis eurot).
Määrati, et väljamõistetud menetluskulud tuleb tasuda KrMS § 180 lg 3 alusel ositi 12
(kaheteist) kuu jooksul alates kohtuotsuse jõustumisest, kusjuures igakuiselt tuleb tasuda
vähemalt 80,75 eurot. Menetluskulu tasumistähtaeg on igakuiselt 28-s kuupäev.

ESITATUD APELLATSIOON

3. Harju Maakohtu otsusele esitas apellatsiooni süüdistatav Anton Remizov, kes leiab, temale
mõistetud karistus on liialt range ning palub lõplikuks liitkaristuseks mõista temale 1 aasta
vangistust. Alternatiivselt palub süüdistatav määrata reaalseks ärakandmiseks suurema osa
vangistusest, väiksema osa (5 kuni 6 kuud) palub ta tingimisi jätta täitmisele pööramata. Samuti
palub apellant temalt väljamõistetud menetluskulud jätta riigi kanda, kuna tal puudub
sissetulek.

RINGKONNAKOHTU PÕHJENDUS JA JÄRELDUSED

4. Ringkonnakohtu kriminaalkolleegium, tutvunud kriminaalasja materjalide ning esitatud
apellatsioonidega, leiab üksmeelselt, et süüdistatava apellatsioon on ilmselt põhjendamatu,
perspektiivitu ning tuleb sellest tulenevalt jätta läbi vaatamata.
Riigikohtu kriminaalkolleegium on leidnud, et ilmselt põhjendamatuks saab lugeda
apellatsiooni, mille rahuldamine pole võimalik põhjusel, et apellandi argumendid ei ole
õiguslikult asjakohased või mille väited on küll õiguslikult asjakohased, kuid konkreetse
kohtuasja eripärast tulenevad asjaolud võimaldavad kolmeliikmelise kohtukoosseisu liikmetel
juba eelmenetluses jõuda veendumusele, et tegemist on perspektiivitu kaebusega. Selline
olukord võib kõne alla tulla juhul, mil maakohtu otsus on kooskõlas kohtupraktikas selgelt ja
üheselt välja kujunenud seisukohtadega ja ringkonnakohus ei pea vajalikuks kohtupraktikat
muuta (vt nt RKKKm 3-1-1-120-09, p-d 8.2-8.5; 3-1-1-36-11, p 8; 3-1-1-43-11, p 6;
3-1-1-64-11, p 6; 3-1-1-71-11, p 6 ja 3-1-1-82-11, p 7).

5. Süüdistatava apellatsioonis ei vaidlustata mingeid sisulisi süüteo toimepanemise asjaolusid
ega tõstatata põhimõttelisi õiguslikke probleeme, mida tuleks lahendada. Taotletakse maakohtu
otsuse muutmist vaid karistuse osas. Kohtukolleegiuim leiab, et esitatud apellatsioonil puudub
ilmselgelt edulootus.

6. Ringkonnakohus leiab, et käesoleval juhul puuduvad alused maakohtu otsuses tehtud
õiguslike järelmite muutmiseks.
KarS §-st 56 lähtudes peab kohus pärast kuriteo toimepanemise tuvastamist süü suurusest
lähtuvalt andma karistuse liiki ja määra sisaldava põhjendatud karistusõigusliku hinnangu
toimepandud kuriteole.
Riigikohtu kriminaalkolleegium on otsuses nr 3-1-1-14-07 selgitanud, et karistuse mõistmisel
tuleb süü suuruse kvantitatiivsel kindlaksmääramisel igal juhul arvestada teo toimepanemisega
seotud kergendavate ja raskendavate asjaoludega, eesmärgiga teha kindlaks karistuse
konkreetne määr vastava paragrahvi sanktsiooni piirides ja prognoosida konkreetsele isikule
mõistetava karistuse eripreventiivseid eesmärke. Täiendavalt tuleb karistuse mõistmise juures
arvestada ka veel õiguskorra kaitsmise huvisid positiivse üldpreventsiooni tähenduses.
Kohtukolleegium leiab, et maakohus on ülalnimetatut järginud. Karistust kergendavate
asjaolude osas on arvestatud süüdistatava puhtsüdamliku kahetsusega. Maakohtu poolt


                                                                                              3
tähelepanuta jäetud KarS § 57 loetellu kuuluvaid teisi karistust kergendavaid asjaolusid
ringkonnakohus ei tuvastanud ja nendele pole viidatud ka esitatud apellatsioonis.
Maakohus on põhjendanud süüdistatavale mõistetava karistuse liigi ja määra valikut ning
karistuse mõistes võttis õigesti arvesse ka asjaolu, et Anton Remizov on eelnevalt korduvalt
karistatud kriminaalkorras ning käesoleva kuriteo pani ta toime katseajal, seega ei ole ta
eelnevatest karistustest teinud endale mingeid püsivaid järeldusi ning teda saab karistada ainult
reaalse vangistusega. Õige on ka maakohtu seisukoht, et neil motiividel ei ole õigustatud isiku
ootus, et uue kuriteo toimepanemisel võiks kaasneda eelmisest varasem või leebem
karistusõiguslik kohtlemine. Kohtukolleegium nõustub täielikult maakohtu muude
põhjendustega karistuse mõistmise osas ning KrMS § 342 lg 3 p 1 alusel ei pea vajalikuks neid
korrata.

7. Eeltoodud põhistusel leiab kriminaalkolleegium üksmeelselt, et esitatud apellatsioon on
ilmselgelt põhjendamatu ning tuleb juhindudes KrMS § 326 lg 3 jätta läbi vaatamata ja
maakohtu otsuse seega muutmata.

8. Süüdistatav palus temalt väljamõistetud menetluskulud jätta täielikult riigi kanda.
Kohtukolleegium leiab, et selline taotlus ei põhine seadusel.
KrMS § 180 lg 1 sätestab, et süüdimõistva kohtuotsuse korral hüvitab menetluskulud
süüdimõistetu. KrMS § 180 lg 3 kohaselt juhul, kui menetluskulude hüvitamine käib
süüdimõistetule ilmselt üle jõu, jätab kohus osa neist riigi kanda.
Seadusest tulenevate menetluskulude suuruse vähendamise ja osaliselt riigi kanda jätmise
otsustus peab tuginema kindlatele faktilistele asjaoludele ja tõenditele, mis viitavad
süüdimõistetu maksejõuetusele. Anton Remizov selliseid asjaolusid ei maakohtu menetluses ega
apellatsioonis välja toonud ei ole. Vanglas reaalse karistuse kandmine pole selliseks asjaoluks,
mis tingiks väljamõistetud menetluskulude vähendamise.
Kohtukolleegium märgib samuti, et maakohus menetluskulude väljamõistmisel on arvestanud
Anton Remizovi varalise seisundiga ning tema resotsailiseerumise väljavaadetega ning
võimaldas talle menetluskulude tasumist ositi 12 kuu jooksul.
Eelnevat arvestades on kohtukolleegium seisukohal, et Anton Remizovilt on menetluskulud
välja mõistetud kooskõlas seaduse nõuetega.

9. Eeltoodu alusel ja juhindudes KrMS § 390 lg-st 1, 2, 3 jätab ringkonnakohus Anton Remizovi
määruskaebuse menetluskulude peale rahuldamata.




        Pavel Gontšarov                  Andres Parmas                    Urmas Reinola
  /allkirjastatud digitaalselt/   /allkirjastatud digitaalselt/     /allkirjastatud digitaalselt/




                                                                                                4

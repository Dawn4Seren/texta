                             TARTU HALDUSKOHUS
                                Tartu kohtumaja


                             KOHTUOTSUS
                          EESTI VABARIIGI NIMEL


Kohtuasja number                  3-15-367
Otsuse kuupäev                    22. jaanuar 2016. a
Kohtunik                          Roby Koik
Kohtuasi                          Guntars Kaziksi kaebus Tartu Vangla vastu kahju
                                  hüvitamise       nõudes    seoses    ebainimlike
                                  kinnipidamistingimustega
Menetlusosalised                  Kaebaja Guntars Kaziks
                                  Vastustaja Tartu Vangla
Asja läbivaatamine                Kirjalik menetlus
Resolutsioon                      1. Jätta kaebus rahuldamata.
                                  2. Poolte menetluskulud jätta nende endi kanda.
Edasikaebamise kord               Kohtuotsuse peale võib esitada apellatsioonkaebuse Tartu
                                  Ringkonnakohtule 30 päeva jooksul kohtuotsuse avalikult
                                  teatavakstegemisest arvates. Apellatsioonkaebuse esitamise
                                  viimane päev on 22. veebruar 2016. a. Tartu Ringkonnakohus
                                  võib lahendada apellatsioonkaebuse kirjalikus menetluses, kui
                                  apellatsioonkaebuses ei taotleta selle lahendamist istungil.

Kaebus ja menetlusosaliste seisukohad

1. Guntars Kaziks viibib alates 18.11.2009. a kinnipidamisasutuses ja esitas 13.11.2014. a Tartu
Vanglale kahju hüvitamise taotluse. Tartu Vangla jättis 14.01.2015. a otsusega nr 1-13/1116-2
(tl 9-14) G. Kaziksi kahju hüvitamise taotluse rahuldamata.

2. 12.02.2015. a saabus Tartu Halduskohtusse Guntars Kaziksi kaebus Tartu Vanglalt kahju
18 507 eurot hüvitamiseks seoses ebainimlike kinnipidamistingimustega. Kaebuse kohaselt
viibis kaebaja Tartu Vanglas 9. november 2011. a kuni 7. detsember 2011. a ja 21. detsember
2011. a kuni 13. november 2014. a. Kaebaja leiab, et ta viibis ebainimlikes
kinnipidamistingimustes.

3. Tartu Halduskohtu 04.03.2015. a määrusega (tl 41-42) rahuldati osaliselt G. Kaziksi taotlus
riigilõivu tasumisest vabastamiseks, vabastades ta osaliselt riigilõivu tasumisest.

4. Tartu Ringkonnakohtu 09.07.2015. a määrusega (tl 59-60) jäeti G. Kaziksi määruskaebus
halduskohtu määruse peale rahuldamata ja Tartu Halduskohtu 04.03.2015. a määrus muutmata.

                                               1
G. Kaziks tasus Tartu Halduskohtu korraldusel kaebuselt riigilõivu 20 eurot (tl 64).
Kaebaja nõue
5. Kaebuse kohaselt viibis kaebaja Tartu Vanglas 9. november 2011 kuni 7. detsember 2011 ja
21. detsember 2011 kuni 13. november 2014. Kaebaja leiab, et viibis ebainimlikes
kinnipidamistingimustes. G. Kaziks selgitab, et kambris ei olnud piisavalt isiklikku ruumi ning
viitab EIK praktikale, mille kohaselt on soovituslikuks miinimumiks 4 m2 ning maha tuleb
arvata mööblialune pind. Lisaks leiab G. Kaziks, et vangla ei väljasta nõudepesuks vajalikke
vahendeid, kambri aknast ei paista loomulikku päevavalgust lauale, kunstlik valgustus asub
kambri lae keskel, mitte laua kohal, öösel põleb kambris tuli, kinnipidamistingimused on
erinevate eluhoonete vahel erinevad, vangla ei ole taganud talle kolme aasta jooksul tööd ning
spordisaali saab kasutada üksnes üks kord nädalas.

Vastustaja vastuväited

6. Vastustaja leiab, et kaebajale on tagatud õiguspärased ja EIK seisukohtadega kooskõlas
olevad kinnipidamistingimused. Kinnipeetavale tuleb kohustus toidunõude pesemiseks Tartu
Vangla kodukorra punktist 9.13. Sisuliselt leiab kaebaja, et Tartu Vangla kodukorra punkt 9.13
rikub tema õigusi, kuid kaebaja ei ole viidatud punkti vaidemenetluse korras vaidlustanud.
Tartu Vangla kambrites on akna klaaspakett mõõtmetega 61,5 cm x 140 cm, mis teeb pindalaks
0,861 cm2. Arvestades, et kambri suurus ilma tualettruumita on 8 m2, on tegemist piisavalt suure
aknaga tagamaks loomuliku valguse kandumine kambrisse.

Tartu Vanglas on kasutusel kunstlik valgusti koosneb kolmest valgusallikast. Kõige väiksem
valgusallikas on võimsusega 5 W, mida kasutatakse kambri valgustamiseks öisel ajal.
Kinnipeetaval on võimalik valida koht laua ääres selliselt, et laest tulev valgus langeks lugedes
küljelt. Seega ei ole alust pidada valgustuse osas kinnipidamistingimusi õigusvastaseks.
Vastustaja on seisukohal, et nari alumisel magamisasemel lugemine ei ole isiku põhiõiguseks,
vaid tegemist on mugavust puudutava küsimusega. Kaebaja viitab, et ebapiisav valgus on
tervist kahjustav. Kaebaja tervisekaardi andmetel on tema nägemisteravust vanglas kontrollitud
nii 2011.a kui ka 2014. a. Kaebaja parema silmaga nägemine on normis, kuid vasema silmaga
nägemine on tugevalt häiritud lapsepõlve trauma tõttu. Kaebaja tervisekaardi andmetel ei ole
vanglas tema nägemine halvenenud, mistõttu ei ole selles osas temale ka tervisekahju tekkinud.

VangS § 66 lg 1 kohaselt korraldatakse kinnipeetavate järelevalve viisil, mis tagab käesoleva
seaduse ja vangla sisekorraeeskirjade täitmise ja üldise julgeoleku vanglas. Justiitsministri
05.09.2011 määruse nr 44 „Järelevalve korraldus vanglas“ (JVK) § 2 p 1 kohaselt on
järelevalvetoiminguks isikute ja ruumide visuaalne või elektrooniline jälgimine. Eelnimetatud
normidest tulenevalt kasutatakse öisel ajal kambris valgustust seetõttu, ei oleks võimalik
teostada järelevalvet ning visuaalseks kontrolliks peab nägema kambris toimuvat. Seetõttu on
ka pimedal ajal valgustatuse olemasolu kambris vajalik.

Eluhoonete erinevuste osas jääb Tartu Vangla kahju hüvitamise taotluses toodud seisukohtade
juurde. Kaebaja kirjeldatud erinevused ei ole käsitletavad diskrimineerimisena.

Tartu Vangla on rakendanud kaebajat vangla majandustöödel 2012. a, 2013. a ning ka 2014. a
IV kvartalis igakordselt kolme kuu vältel. VangS § 37 lg 1 kohaselt on kinnipeetav kohustatud
töötama, kui VangS ei sätesta teisiti. VangS § 38 lg 1 kohaselt kindlustab vangla võimaluse
korral kinnipeetava tööga, arvestades kinnipeetava füüsilisi ja vaimseid võimeid ning oskusi.
Kui kinnipeetavat ei ole võimalik kindlustada tööga, rakendatakse teda võimaluse korral vangla
majandustöödel. Eesti Vabariigi põhiseadus ei garanteeri õigust tööle ning töötul ei ole õigust
nõuda, et riik tagaks talle töö. Subjektiivset õigust nõuda endale tööd ei ole ka kinnipeetaval.



                                               2
VangS § 55 lg 1 sätestab, et kinnipeetavale tagatakse võimalus kehakultuuriga tegelemiseks.
Milliseid vahendeid kasutades või millises mahus tuleb kinnipeetavale kehakultuuriga
tegelemine tagada, seadus ega muud vangistust reguleerivad aktid ei täpsusta.
Kohtu seisukoht
7. Poolte vahel ei ole vaidlust selles, et kaebaja, kes viibib kinnipidamisasutuses alates 2009.
aastast,    on     käesolevas     haldusasjas      vaidlustanud      väidetavad    ebainimlikud
kinnipidamistingimused ja hageb seeläbi tekitatud mittevaralise kahju hüvitamist Tartu Vanglas
perioodidel 9. november kuni 7. detsember 2011. a ja 21. detsember 2011. a kuni 13. november
2014. a tekitatud kahju eest.

8. Kaebuse kohaselt on kaebajal vanglale järgmised õiguslikud etteheited:
-kambris ei olnud piisavalt isiklikku ruumi, EIK praktika kohaselt on soovituslikuks
miinimumiks 4 m2, maha tuleb arvata mööblialune pind;
-vangla ei väljasta nõudepesuks vajalikke vahendeid;
-kambri aknast ei paista loomulikku päevavalgust lauale kunstlik valgustus asub kambri lae
keskel, mitte laua kohal;
-öösel põleb kambris tuli;
-kinnipidamistingimused on erinevate eluhoonete vahel erinevad;
-vangla ei ole taganud kolme aasta jooksul tööd;
-spordisaali saab kasutada üksnes üks kord nädalas.

9. Halduskohus, hinnates asjas kogutud tõendeid vastastikuses seoses ja kogumis, on
seisukohal, et kaebuse rahuldamiseks puudub alus.

10. Poolte vahelise vaidluse lahendamisel juhindub halduskohus Riigikohtu halduskolleegiumi
9. detsembri 2015. a kohtuotsusest kohtuasjas nr 3-3-1-42-15, milles on käsitletud analoogset
kinnipeetava ja vangla vahelist vaidlust. Riigikohus on selles hiljutises kohtulahendis
põhjalikult analüüsinud valdavat enamikku kaebaja poolt osundatud EIK lahenditest ja jõudnud
järeldusele, et EIK praktikast ei tulene, et ilma tualettruumi pindala ja mööblialust põrandat
arvesse võtmata peab kinnipeetava käsutuses igal juhul olema põrandapinda vähemalt 3 m2 või
et soovitavalt võiks seda olla vähemalt 4 m2.

11. Seega on kaebaja põhiargument väidetavate ebainimlike kinnipidamistingimuste kohta
Tartu Vanglas kummutatud. Arvestades kaebaja isikliku ruumi suurust Tartu Vanglas ning
pidades silmas, et kaebaja ei ole kaebuses esile toonud asjaolusid, mis võiksid tingida tema
inimväärikuse alandamise õigusliku hindamise erinevalt EIK sellekohasest praktikast, ei pea
halduskohus nende asjaolude ilmnemist ka tõenäoliseks. Käesolevas kaasuses kaebaja poolt
tõstatatud asjaoludest lähtudes ei ole halduskohtul Riigikohtu põhjalikule käsitlusele
eelviidatud otsuses käesoleva kaasuse valguses õiguslikult EIK praktikast lähtudes halduskohtu
arvates tarvis midagi lisada. Kaebaja kandis karistust 10 m2 suurustes kambrites. Kui seal peeti
kinni ka kahte kinnipeetavat, olid rahvusvaheliselt aktsepteeritud inimlikud tingimused
kambripinna aspektist igati tagatud. Selles osas on kaebuses alusetu. Siseriiklikult sätestatud
põrandapind kinnipeetava kohta oli vaidlusalusel perioodil 2,5 m2, millist miinimumnõuet
ületati kaebaja puhul seega vähemalt kahekordselt.

12. Tartu Vangla on modernne 21. sajandil kasutusele võetud kinnipidamisasutus, kus
kambrites on vangistuses viibijate kasutuses soe kraanivesi. Ühestki õigusaktist ei tulene
kaebajale subjektiivset õigust lisaks soojale veele teiste kaasaegsete nõudepesuks võimalike
vahendite riigi arvel väljastamiseks. Isiku enda toidunõude pesemise kohustus ei ole meie
kultuuriruumis diskrimineeriv. Seega on kaebus ka selles osas ilmselgelt põhjendamatu.



                                               3
13. VangS § 45 lg 1 sätestab, et kinnipeetava kamber peab vastama ehitusseaduse alusel
eluruumile kehtestatud üldistele nõuetele, mis tagavad kinnipeetavale kambris elutegevuseks
vajaliku õhuhulga ja selle ringluse, valguse ja temperatuuri. Kambris peab olema aken ja
kunstlik valgustus, mis kindlustab ruumi piisava valgustatuse. Seega ei pea kambris olev aken
ja kunstlik valgustus eraldi tagama ruumi piisavat valgustust, vaid päikesevalguse ja kunstliku
valguse sümbioosis. Kohus nõustub vastustajaga, et valgusti asukohast on olulisem akna ja
valgusti asukoha suhtes õige istekoha valik tagamaks maksimaalset valguse langemist kambri
sisutusse kuuluvale lauale. Halduskohus ei pea eluliselt usutavaks, et sisearhitektid ei ole
kambri sisutuse paigutuse projekteerimisel ja planeerimisel arvestanud laua parima asukohaga
kunstliku- ja loomuliku päevavalguse langemiseks kambri laual olevale raamatule või
kirjatööle. Voodis pikali olles lugemine ei mõju nägemisteravust soodustavalt. Kaebus on ka
selles osas põhjendamatu.

14. VSkE § 10 lg 2 kohaselt on kinnipeetavale ette nähtud 8-tunnine pidev uneaeg. Vastustaja
on tunnistanud, et kambrites kasutatakse öörahu ajal valgustust, mis võib pärssida teataval
määral und. Öövalgustusena kasutatakse aga madala võimsusega luminestsents valgusteid,
mida tavaliselt kasutatakse dekoratiivvalgustusena ning mis tagab pimedal ajal ruumis
orientatsiooni. Seega ei ole öövalgustus sama, mis päevane valgustus. Öövalgustuse
eesmärgiks on tagada vanglas järelevalve teostamise ning kambris toimuva jälgimise
võimaldamine. Halduskohus nõustub vastustajaga, et tegemist on eesmärgipärase, vajaliku ning
proportsionaalse toiminguga, mis on vajalik vanglas üldise julgeoleku tagamiseks. Kui kaebajat
häiris silma paistev valgus, oleks olnud võimalus taotleda vaidlusalusel perioodil enda
ümberpaigutamist vastavalt kas alumisele või ülemisele narile, s.t sinna, kus kaebaja arvates on
öövalgustusest tulenev ebamugavus tema jaoks väiksem. Kaebaja ei ole seega kasutanud
esialgseid õiguskaitsevahendeid. Samas on kaebaja enda ja vangla üldise julgeoleku
tagamiseks vastustaja poolt kasutatav abinõu proportsionaalne ning ei ole kohtupraktika
valguses käsitatav ebainimlikuna kvalifitseeritava tingimusena, mis ei tuleneks vangistusega
kaasnevast tavapärasest ebamugavusest. Kohtu hinnangul võib analoogne olukord esineda nt
vanadekodudes ja tervishoiuasutustes, kus ühes toas või palatis viibib tavapäraselt rohkem kui
üks patsient ja muudes taolistes olukordades, mida üldtunnustatult ei peeta ebainimlikuks
olukorraks isegi kõrgeealiste või haigete isikute puhul, kellel võib unega probleeme olla
tervisliku seisudi tõttu rohkem kui keskealisel elujõulisel mehel. Üldteada olevalt tagab parema
une päevane aktiivsem füüsiline aktiivsus. Kaebus on ka selles osas alusetu.

15. Kaebaja poolt osundatud erinevusi vangla eluhoonete vahel ei saa pidada õigusvastaseks
ning need ei saanud tuua kaasa kaebaja väärikuse alandamist. Vangistust reguleerivad
õigusaktid (vangistusseadus, vangla sisekorraeeskirjad, vangla kodukord) ei määra täpselt, kui
suur peab olema jalutusväljaku või puhkeruumi suurus, milline peab olema nende sisustus,
samuti pole määratud näiteks millisest materjalist peab olema sanitaartehnika, või kus peab
asuma dušš. Vangla on kinnitanud, et vangla on taganud süüdimõistetud kinnipeetavatele
ühesugused õigused erinevates hoonetes. Riigikohtu halduskolleegiumi 26.05.2008 otsuses nr
3-3-1-20-08 on sedastatud, et seadusest ei tulene vangla kohustust tagada kõigile
kinnipeetavatele täiesti ühesugused kinnipidamistingimused. Küll aga peab vangla tagama
kõigi kinnipeetavate subjektiivsete õiguste kaitse võrdses mahus. See tähendab, et kõigile
kinnipeetavatele peab olema tagatud mõistlik võimalus kasutada õigusaktidest tulenevaid
õigusi. Iseenesest õigusvastaseks ja võrdse kohtlemise põhimõtet rikkuvaks ei saa pidada
asjaolu, et ühte osa kinnipeetavatest hoitakse vangla ühes eluhoones ja teist osa teises
eluhoones, kui neile on tagatud ühesugused õigused. Riigikohus on pidanud võimalikuks ka
selgitada, et vangla erinevates eluhoonetes ühiskasutuses olevate ruumide suuruses,
lisaruumide olemasolus või jalutusväljaku suuruses, samuti helistamise korraldamises
esinevaid erinevusi ei saa pidada võrdse kohtlemise põhimõtet rikkuvateks, kui mõlemal juhul
on kinnipeetavale vangistusseadusest ja muudest õigusaktidest tulenevate õiguste kasutamine


                                               4
tegelikult ja seaduses ettenähtud mahus tagatud (p 24). Seega ei ole hoonete erinevused ka
käesolevas kaasuses kaebaja poolt toodud asjaoludel käsitletavad mingil juhul ebainimlikena
ja kaebus on sel motiivil põhjendamatu.

16. Vastustaja on halduskohtu hinnangul kahju hüvitamise taotluse rahuldamata jätmise otsuses
põhjendatult selgitanud, mis kaalutlustest lähtudes vangla kindlustab võimaluse korral
kinnipeetavale töö, kuid absoluutset kohustust kinnipeetavale tööd anda, vanglal ei ole. Samuti
märgib vangla õigustatult, et on kaebajat rakendanud kolm korda majandustöödele, mille
ajaline kestvus on olnud kokku üheksa kuud. Seetõttu on vangla võimalusel kaebajat tööhõives
rakendanud ja kaebus ei ole ka sel motiivil rahuldamisele kuuluv.

17. Seoses ebapiisava spordisaali kasutamise võimalusega osundab halduskohus, et tulenevalt
VangS § 55 lg-st 1 on vanglal kohustus tagada kinnipeetavale võimalus kehakultuuriga
tegelemiseks. Seega ei ole seaduses üheselt sätestatud millises mahus nimetatud võimalus
tagada tuleb, mistõttu on tegemist vanglale kaalutlusruumi jätva õigusnormiga. Halduskohus
on seisukohal, et kaebajal on kehakultuuriga tegelemise võimalus lisaks spordisaali
kasutamisele ka jalutuskäikudel ning seega ei riku spordisaali kasutamise võimalus üks kord
nädalas kolme korra asemel kaebaja õigusi sedavõrd intensiivselt, et võiks tekitada kaebajale
väärikuse alandamise tunde ja sel motiivil kaebuse rahuldamise aluse.

18. Eeltoodust tulenevalt jätab kohus kaebuse tervikuna rahuldamata. VangS § 41 lg 1 sätestab,
et kinnipeetavat koheldakse viisil, mis austab tema inimväärikust ning kindlustab, et karistuse
kandmine ei põhjusta talle rohkem kannatusi kui need, mis paratamatult kaasnevad vanglas
kinnipidamisega. Halduskohus on seisukohal, et vastustaja ei ole nimetatud nõuet rikkunud.
Kuna kinnipeetavate kaebustele on kehtestatud kohustuslik kohtueelne menetlus, jätab
halduskohus tähelepanuta kaebaja väited (tl 88-91, 93), milles kaebaja ei ole läbinud
kohustuslikku kohtueelset menetlust. Samuti jäävad rahuldamata kaebaja taotlused (tl 8, 88-91,
93, 94) täiendavate tõendite kogumiseks.

19. Kaebaja ja vastustaja menetluskulud jäävad poolte endi kanda (HKMS §-de 108 lg 1, 109
lg 1).

/allkirjastatud digitaalselt/

Roby Koik
kohtunik




                                              5

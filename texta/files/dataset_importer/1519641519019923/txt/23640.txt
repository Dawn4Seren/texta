                                                                                   1-15-10684




                           KOHTUMÄÄRUS
Kohus                              Tallinna Ringkonnakohus

Määruse tegemise aeg ja koht       15. veebruar 2016. a., Tallinn

Kohtuasja number                   1-15-10684

Kohtunik                           Meelika Aava

Apelleeritud kohtuotsus            Harju Maakohtu 26. jaanuari 2016. a otsus Jevgeni Rjazantsevi
                                   süüdistuses KarS § 184 lg 1 järgi kokkuleppemenetluses


Apellatsiooni esitaja              Süüdistatav Jevgeni Rjazantsev



Asja läbivaatamise viis            Kirjalik menetlus


RESOLUTSIOON
Jätta süüdistatava Jevgeni Rjazantsevi apellatsioon Harju Maakohtu 26. jaanuari 2016. a
kohtuotsuse peale Jevgeni Rjazantsevi süüdistusasjas läbi vaatamata ja tagastada.

Edasikaebamise kord
Määruse peale võib süüdistatav advokaadist kaitsja vahendusel esitada määruskaebuse Riigikohtule
15 päeva jooksul Tallinna Ringkonnakohtu kaudu alates päevast, mil menetlusosaline sai
vaidlustatavast kohtumäärusest teada või pidi teada saama.

ASJAOLUD JA MENETLUSE KÄIK
1.    Harju Maakohtu 26. jaanuari 2016. a kohtuotsusega kokkuleppemenetluses tunnistati
Jevgeni Rjazantsev süüdi KarS § 184 lg 1 järgi ja talle mõisteti karistuseks vangistus 2 aastaks ja 6
kuuks. Kohaldades KarS § 74 sätteid kuulub koheselt ära kandmisele 6 kuud vangistust ning
ülejäänud 2 aastat vangistust ei pöörata täitmisele kui J. Rjazantsev ei pane 2 aasta ja 6 kuu pikkuse
katseaja jooksul toime uut kuritegu ning täidab talle KarS §-st 75 tulenevaid ja kohtu poolt määratud
kontrollnõudeid ja kohustusi. KarS § 68 lg 1 alusel luges kohus eelvangistuses viibitud aja alates
21.10.2015. a karistusaja hulka ning 6-kuulise vangistuse alguseks oli seega 21.10.2015. a.

2. Kohus mõistis süüdistatavalt välja menetluskulud kokku summas 1786 eurot, s.h sundraha 1075
eurot, ekspertiisi 15E-AN 1232 tegemise kulu 168 eurot ja ekspertiisi 15E-GE1473 tegemise kulu
399 eurot ja määratud kaitsja tasu 144 eurot, mis kuuluvad tasumisele 12 kuu jooksul alates
kohtuotsuse jõustumisest.
Asitõenditena ära võetud narkootilise aine kohus konfiskeeris ja jättis pärast kohtuotsuse jõustumist
ekspertiisiasutusele aine säilitamiseks, teaduslikul eesmärgil ja õppeotstarbel kasutamiseks
võihävitamiseks. Asitõendina ära võetud minigripp kilekott, fooliumitukid ja paberilehed kohus
konfiskeeris ja määras hävitamisele.

3. J. Rjazantsev mõisteti süüdi selles, et ta ebaseaduslikult omandas eeluurimisel täpselt tuvastamata
isikult, kohas ja ajal, kuid enne 21.10.2015. a ebaseaduslikult suures koguses narkootilist ainet
fentanüüli ning hoidis seda enda juures kuni 17.09.2015. a kella 12:50, mil ta Tallinnas XXXX
asuva maja ees kinni peeti.

4. Maakohtu otsuse peale esitas apellatsiooni süüdistatav J. Rjazantsev, kes vaidlustab kohtuotsust
temalt välja mõistetud menetluskulude osas. Nimelt palub J. Rjazantsev võimaldada tal
menetluskulude tasumisega alustada 1 aasta pärast kohtuotsuse jõustumist. Samuti palub ta osaliselt
jätta menetluskulud riigi kanda. Apellatsiooni põhjenduste kohaselt ei ole tal võimalik leida selliselt
tasustatavat tööd, mis võimaldaks tal tasuda menetluskulud täies ulatuses temale antud aja jooksul.
Ta omab 50% töövõimetust ning ei saa täikoormusega tervislikust seisundist tulenevalt töötada.

RINGKONNAKOHTU PÕHJENDUSED JA SEISUKOHT

5. Ringkonnakohus, tutvunud kriminaaltoimiku materjalidega ja esitatud apellatsiooni väidetega,
leiab, et maakohtu otsus on seaduslik ja põhjendatud, mistõttu esitatud apellatsioon tuleb jätta läbi
vaatamata.

Ringkonnakohus märgib, et käesolev kriminaalasi vaadati läbi kokkuleppemenetluses, mis seab
kohtuotsuse vaidlustamisele teatud piirangud.

Alates 29. märtsist 2015. a jõustunud KrMS redaktsiooni kohaselt on KrMS § 245 lg-t 1 võrreldes
varasemaga täiendatud. Riigikohus on lahendis nr 3-1-1-7-16 selgitanud, et KrMS § 245 lg 1 p 12
kohaselt kuuluvad kokkuleppe esemesse ka süüdistatava poolt hüvitatavad kriminaalmenetluse kulud
ning prokurör, süüdistatav ja kaitsja peavad jõudma läbirääkimiste käigus kokkuleppele kohtueelses
menetluses kui ka kohtumenetluses tekkivate menetluskulude hüvitamises, samuti võimalikus
menetluskulude vähendamises ja menetluskulude ositi hüvitamises.

Riigikohtu kriminaalkolleegium on 1. aprilli 2009. a otsuses nr 3-1-1-25-09 märkinud, et
kohtulahendi tegemisel kokkuleppemenetluses tuleb kohtul juhinduda KrMS § 248 lg-st 1, mille
kohaselt võib kohus põhimõtteliselt otsustada, kas tagastab kriminaalasja prokuratuurile (§ 248 lg 1
p-d 1-3), lõpetab kriminaalmenetluse (§ 248 lg 1 p 4) või mõistab süüdistatava süüdi ja kohaldab talle
kokkuleppekohast karistust (§ 248 lg 1 p 5). Nendest sätetest järeldub, et kohtu pädevuses on
kokkuleppemenetluses sõlmitud kokkuleppe n.ö kinnitamine süüdimõistva kohtuotsuse tegemisega
või selle kinnitamisest keeldumine kriminaalasja tagastamisega prokuratuurile. Seevastu puuduvad
kohtul volitused sõlmitud kokkuleppe muutmiseks.

17. detsembril 2015. a prokuröri A. Almanni, süüdistatava J. Rjazantsevi ja kaitsja K. Nersesjani
vahel sõlmitud kokkuleppes märgitakse muuhulgas, et J. Rjazantsev peab hüvitama sundraha 975
eurot, ekspertiisitasud kokku 567 eurot ja määratud kaitsja tasu kokku 120 eurot (tl 70-71).

26. jaanuaril 2016. a toimunud kohtuistungi protokollist nähtub, et J. Rjazantsev on kohtuistungil
kaitsja juuresolekul avaldanud, et kokkulepe on talle arusaadav, ta nõustub kokkuleppega täielikult


                                                                                           2(3)
ning ka menetluskuludega seonduv on talle arusaadav. Kohus on selgitanud, et kaitsjatasule lisandub
kohtuistungi osavõtu eest 24 eurot ning sundraha on kohtuistungi toimumise ajaks suurenenud.
Süüdistatav jäi kokkuleppe juurde. Samas taotles süüdistatav menetluskulude ositi tasumise
võimaldamist. Prokurör nõustus kohtukulude ajatamise taotlusega.
Apelleeritud kohtuotsusega ongi J. Rjazantsevi kokkuleppes märgitud süüdistuses süüdi tunnistatud
ja karistatud ning temalt on välja mõistetud kriminaalmenetluse kulud. Kohus on rahuldanud J.
Rjazantsevi taotluse, millega oli nõus ka prokurör, ja võimaldanud tal tasuda kriminaalmenetluse
kulud ühe aasta jooksul kohtuotsuse jõustumisest. Tegemist on kriminaalmenetluse kulude
tasumiseks ette nähtud maksimaalse tähtajaga, mida seadus võimaldab.

Apellatsioonis on J. Rjazantsev taotlenud menetluskulude osaliselt riigi kanda jätmist. Nagu juba
eelpool sedastatud Riigikohtu lahendi (3-1-1-7-16) seisukohast järeldub, on osaliselt menetluskulude
riigi kanda jätmine kokkuleppe esemesse kuuluv küsimus ning kohtul puudub pädevus selle üle
kokkuleppe sõlmimise järgselt otsustada. Süüdistatav on kokkulepet sõlmides nõustunud temalt välja
mõistetud menetluskulude tasumisega ning ei ole tõstatanud küsimust maksejõuetusest.
Seega on kohtuotsus kooskõlas eelnevalt kinnitatud kokkuleppega.

Asjaolu, et süüdistatav on kohtus kokkuleppega nõustunud, kuid soovib kohtuistungi järgselt
kokkulepet vaidlustada ning jätta osaliselt menetluskulud riigi kanda, ei ole kohtukolleegiumi
hinnangul kuidagi võimalik lugeda ka KrMS § 318 lg-s 4 loetletud rikkumiseks. Samasugust
seisukohta kokkuleppemenetluses tehtud kohtuotsuse vaidlustamise aluste suhtes on väljendanud
Riigikohtu kriminaalkolleegium oma 4. novembri 2011. a otsuses kriminaalasjas nr 3-1-1-81-11.
Riigikohus on märkinud, et tulenevalt KrMS § 247 lg-st 2 saab süüdistatav sõlmitud kokkuleppest
loobuda hiljemalt kokkuleppe kohtulikul arutamisel maakohtus. Apellatsioonis ei ole enam võimalik
kokkuleppest loobuda. See järeldub üheselt KrMS § 318 lg 3 p-st 4 ja lg-st 4, mis ei nimeta
apellatsiooni võimaliku alusena asjaolu, et süüdistatav on pärast kokkuleppe arutamist maakohtus
oma seisukohta kokkuleppe suhtes muutnud.

KrMS § 326 lg 2 p 3 kohaselt koostab kohtunik apellatsiooni läbi vaatamata jätmise määruse ja
tagastab apellatsiooni apellandile, kui apellatsiooni on esitanud isik, kellel ei ole KrMS § 318 järgi
apellatsiooniõigust.

6. Eeltoodu alusel ja juhindudes KrMS § 326 lg 2 p-st 3 ja § 318 lg-st 4 on ringkonnakohus
seisukohal, et süüdistatava J. Rjazantsevi apellatsioon tuleb jätta läbi vaatamata.




/allkirjastatud digitaalselt/




                                                                                          3(3)

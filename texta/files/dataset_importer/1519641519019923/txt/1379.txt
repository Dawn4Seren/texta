                             KOHTUMÄÄRUS
 Kohus                                Tallinna Halduskohus
 Kohtunik                             Kristina Maimann
 Määruse tegemise aeg ja koht         05.12.2016, Tallinn
 Haldusasja number                    3-16-2240
 Haldusasi                            A.L. esialgse õiguskaitse taotlus
 Menetlustoiming                      Esialgse õiguskaitse taotluse läbi vaatamata jätmine
 Resolutsioon                         Jätta A.L. esialgse õiguskaitse taotlus läbi vaatamata.

 Edasikaebamise kord                  Määruse peale võib esitada määruskaebuse otse Tallinna
                                      Ringkonnakohtule 15 päeva jooksul määruse kättetoimetamisest
                                      arvates.

ASJAOLUD
1. Tallinna Halduskohtule saabus 09.11.2016 A.L. esialgse õiguskaitse taotlus Tallinna Vangla
08.11.2016 käskkirja nr 5-1/2297 täitmise peatamiseks. Taotluse kohaselt lukustati nimetatud
käskkirja alusel Tallinna Vangla I üksuse sektsioon 1-4. Taotlusele on lisatud ka menetlusabi taotlus.
2. 09.11.2016 määrusega jättis halduskohus esialgse õiguskaitse taotluse käiguta ning andis A.L.le
puuduste kõrvaldamiseks (riigilõivu tasumiseks või menetlusabi taotluse esitamiseks) 5-päevase
tähtaja.
3. Vastusena Tallinna Halduskohtu 09.11.2016 kohtunõudele esitas Tallinna Vangla asjaga seotud
dokumendid (sh A.L. vanglasisese isikukonto väljavõtte).
4. 14.11.2016 esitas A.L. täpsustatud ja täiendatud menetlusabi taotluse.
5. Tallinna Halduskohtu 14.11.2016 määrusega jättis kohus A.L. menetlusabi taotluse rahuldamata
ja esialgse õiguskaitse taotluse käiguta ning andis A.L.le puuduste kõrvaldamiseks 7-päevase tähtaja.


KOHTU SEISUKOHT
6. Riigilõivuseaduse (RLS) § 60 lg 6 kohaselt tuleb halduskohtule esialgse õiguskaitse taotluse
esitamisel, samuti kohtu määruse peale määruskaebuse esitamisel tasuda riigilõivu 15 eurot.
7. Kuivõrd kohus jättis A.L. menetlusabi taotluse rahuldamata, pidi A.L. tasuma esialgse õiguskaitse
taotluse eest 15 euro suuruse riigilõivu. Tallinna Halduskohtu 14.11.2016 määruse sai A.L. kätte
16.11.2016. Seega tulnuks taotluse puudused kõrvaldada ja riigilõiv tasuda hiljemalt 23.11.2016.
Soovinuks A.L. menetlusabi taotluse rahuldamata jätmist vaidlustada, tulnuks seda teha 15 päeva
jooksul (ehk hiljemalt 01.12.2016).
8. HKMS § 55 lg 2 sätestab, et kui menetlusosaline ei kõrvalda taotlust sisaldavas avalduses kohtu
määratud tähtajaks puudusi, jätab kohus avalduse põhjendatud määrusega läbi vaatamata.

                                                  1
9. Praegusel juhul ei ole A.L. menetlusabi taotluse rahuldamata jätmise määrust vaidlustanud.
Samuti pole ta määrusega antud tähtaja jooksul (ega ka käesoleva määruse koostamise ajaks)
riigilõivu tasunud. Seega on esialgse õiguskaitse taotlus jätkuvalt puudustega. Kohus hoiatas juba
14.11.2016 määruses, et puuduste kõrvaldamata jätmisel võib kohus esialgse õiguskaitse taotluse läbi
vaatamata jätta.
Eeltoodud põhjustel jätab kohus A.L. esialgse õiguskaitse taotluse läbi vaatamata.
10. HKMS § 252 lg 7 ls 1 sätestab, et esialgse õiguskaitse määruse või esialgse õiguskaitse taotluse
rahuldamata jätmise määruse peale võib menetlusosaline esitada määruskaebuse otse
kõrgemalseisvale kohtule. Kohus leiab, et see on kohaldatav ka juhul, kui esialgse õiguskaitse taotlus
jäetakse läbi vaatamata. HKMS § 204 lg-st 2 tulenevalt on määruskaebuse esitamise tähtaeg 15 päeva
määruse määruskaebuse esitajale kättetoimetamisest arvates.



(allkirjastatud digitaalselt)
Kristina Maimann
kohtunik




                                                  2

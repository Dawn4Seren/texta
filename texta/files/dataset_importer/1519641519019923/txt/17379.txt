                        KOHTUMÄÄRUS

Kohus                             Tartu Ringkonnakohus

Kohtukoosseis                     Viivi Tomson, Triin Uusen-Nacke, Üllar Roostoja

Määruse tegemise aeg ja koht      26. aprill 2016, Tartu

Tsiviilasja number                2-16-2845

Tsiviilasi                        L.V. ja V.V.i hagi Narva Linnavalitsuse vastu

Vaidlustatud kohtulahend          Viru Maakohtu 29. märtsi 2016 määrus

Kaebuse esitaja ja kaebuse liik   L.V. ja V.V.i määruskaebus

Kohtuistungi toimumise aeg        Kirjalik menetlus

Menetlusosalised ja nende         Määruskaebuse esitajad (hagejad): L.V. (ik: XXXXXXXXX) ja
                                  V.V. (ik: XXXXXXXXXX)
esindajad


RESOLUTSIOON
1. Jätta määruskaebus rahuldamata.
2. Muuta osaliselt Viru Maakohtu 29. märtsi 2016 määruse põhjendusi, jättes määruse
resolutsiooni muutmata.

MENETLUSKULUDE JAOTUS
Jätta menetluskulud hagejate kanda ning hagejate menetluskulud rahaliselt kindlaks
määramata.

Edasikaebamise kord
Menetlusosalisel on õigus esitada määruskaebus Riigikohtule 15 päeva jooksul alates määruse
kättetoimetamisest.
Hagimenetluses Riigikohtus võib menetlusosaline menetlustoiminguid teha ning avaldusi ja
taotlusi esitada üksnes vandeadvokaadi vahendusel, kui seaduses ei ole sätestatud teisiti.
Juhul, kui menetlusosaline taotleb menetlusabi, peab ta esitama tähtaja kestel määruskaebuse.
Kaebuse põhjendamiseks või riigilõivu tasumiseks või kaebuses esineva sellise puuduse
kõrvaldamiseks, mis on seotud menetlusabi taotlemisega, annab kohus mõistliku tähtaja pärast
menetlusabi taotluse lahendamist, kui nimetatud taotlus ei ole esitatud põhjendamatult või
tähtaja pikendamise eesmärgil.



ASJAOLUD
1. L.V. esitas 22.02.2016 Viru Maakohtule avalduse kostja Narva Linnavalituse vastu.
Maakohus jättis 29.02.2016 määrusega avalduse käiguta ja andis hagejale tähtaja puuduste
kõrvaldamiseks – nõude täpsustamiseks ja nõuetekohase eestikeelse avalduse esitamiseks ning
riigilõivu tasumiseks.
11.03.2016 esitasid L.V. ja V.V. maakohtule Narva Linnavalitsuse vastu hagiavalduse nõudega
tunnistada kehtetuks Viru Maakohtu 29.12.2006 otsus tsiviilasjas nr 2-05-22971 ning teha uus
kohtuotsus, taastades hagejate õiguse korteri XXXX valdamisele ja kasutamisele. Hagejad
tasusid hagilt riigilõivu 75 eurot.

MAAKOHTU LAHEND
2. Viru Maakohus keeldus 29. märtsi 2016 määrusega L.V. ja V.V.i hagi Narva Linnavalitsuse
vastu menetlusse võtmast ja tagastas avalduse koos lisadega selle esitajatele ning jättis
menetluskulud TsMS § 168 lg 1 alusel hagejate kanda.
Määruse kohaselt määras kohus 29.02.2016 määruses tähtaja avalduses puuduste
kõrvaldamiseks. Hagejat hoiatati, et tähtajaks puuduste kõrvaldamata jätmise korral jäetakse
avaldus menetlusse võtmata. Hagejad tasusid riigilõivu ja esitasid täiendatud hagiavalduse,
kuid kohtu osundatud puuduseid hagis ei kõrvaldanud. Hagiavalduses puudub jätkuvalt selgelt
väljendatud nõue ja põhjendused, milliseid hagejate huve ja õigusi on rikutud. Seetõttu ei ole
võimalik täpselt aru saada, millised hagejate õigused vajavad õiguskaitset. Hagejad paluvad
tunnistada Viru Maakohtu 29.12.2006 otsus kehtetuks, kuna leiavad, et see kohtuotsus ei ole
tehtud kõiki asjaolusid arvesse võttes. Nimetatud otsus (2-05-22971) on jõustunud ning hagejad
ei ole tähtaegselt teinud ettenähtud õigustoiminguid, mistõttu selliselt esitatud nõue ei anna
hagejatele tulemust, mida nad eelduslikult soovivad. Eeltoodust tulenevalt kohus leidis, et
hagejad ei ole maakohtu 29.02.2016 määruses osundatud puudusi määratud tähtajaks
kõrvaldanud, ning keeldus TsMS § 3401 lg 2 alusel hagi menetlusse võtmast.

MÄÄRUSKAEBUSE ESITAJA TAOTLUS JA PÕHJENDUSED
3. L.V. ja V.V. esitasid määruskaebuse, milles taotlevad Viru Maakohtu 29. märtsi 2016
määruse tühistamist ning hagi menetlusse võtmist ja rahuldamist.
Määruskaebuse põhjenduste kohaselt:
1) on hagejad esitanud hagis konkreetsed nõuded: võtta asi menetlusse ja vaadata läbi avalikul
kohtuistungil ning tunnistada otsus tsiviilasjas nr 2-05-22791 kehtetuks ja teha uus kohtuotsus,
taastades hagejate õiguse korteri Kreenholmi 23-11 valdamisele ja kasutamisele;




                                               2
2) jääb arusaamatuks, miks selgitab kohus üksikasjalikult menetlusabi taotlemise korda, kuna
keegi ei taotle asjas menetlusabi;
3) on kohtumääruses märgitud edasikaebamise kord ebaõige;
4) ei tagastanud kohus hagejatele hagiavalduse lisasid, rikkudes TsMS § 372 lg-t 4.

RINGKONNAKOHTU PÕHJENDUSED
4. Ringkonnakohus leiab, et määruskaebus tuleb jätta rahuldamata. Maakohtu 29.03.2016
määruse resolutsioon tuleb jätta muutmata, kuid ringkonnakohus muudab osaliselt maakohtu
põhjendusi.
5. Maakohus keeldus vaidlustatud määrusega L.V. ja V.V.i hagi menetlusse võtmisest
TsMS § 3401 lg 2 alusel põhjendusel, et hagejad ei ole kõrvaldanud maakohtu 29.02.2016
määruses osundatud puudusi kohtu määratud tähtajaks.
Ringkonnakohus leiab, et maakohus on ebaõigesti tuginenud hagi menetlusse võtmisest
keeldumisel üksnes TsMS § 3401 lg-le 2. Hagi menetlusse võtmisest keeldumise üldised alused
on sätestatud TsMS §-s 371, millistele tuleb hagi menetlusse võtmisest keeldumisel tugineda.
6. Ringkonnakohus on seisukohal, et L.V. ja V.V.i hagi tuleb jätta menetlusse võtmata
TsMS § 3401 lg 2 ja § 371 lg 2 p 2 alusel, kuna sellega ei ole võimalik hagejate taotletavat
eesmärki saavutada.
Riigikohus on korduvalt selgitanud (nt 16.12.2015 määruses tsiviilasjas nr 3-2-1-149-15, p 10),
et TsMS § 371 lg 2 p 2 järgi võib jätta hagi menetlusse võtmata, kui sellise hagi esitamine on
õiguslikult võimatu, ning et selle sätte kohaldamisel ei saa hinnata tõendeid. Seega tuli kohtul
hinnata, kas hagis esitatud asjaolude tõesuse korral on õigusnormide alusel võimalik hagi
rahuldada.
Kuivõrd L.V. poolt 11.03.2016 esitatud esialgne avaldus oli ebaselge nii nõude kui ka
põhjenduste osas, jättis maakohus õigesti 29.02.2016 määrusega hagi käiguta ja andis tähtaja
puuduste kõrvaldamiseks, sh nõude täpsustamiseks ja arusaadavate põhjenduste esitamiseks.
Maakohus on käiguta jätmise määruses asjakohaselt selgitanud muuhulgas ka riigi õigusabi
taotlemise võimalust.
Puuduste kõrvaldamise korras esitatud hagiavalduses paluvad hagejad L.V. ja V.V. tunnistada
kehtetuks Viru Maakohtu 29.12.2006 otsus tsiviilasjas nr 2-05-22971 ning teha uus kohtuotsus,
taastades hagejate õiguse korteri XXXX valdamisele ja kasutamisele. Hagiavalduse
põhjendustest ja lisatud dokumentidest nähtuvalt ei ole hagejad nõus Viru Maakohtu
29.12.2006 tagaseljaotsusega tsiviilasjas nr 2-05-22971, millega tunnistati hagejate (tsiviilasjas
nr 2-05-22971 kostjate) kasutusõigus Narvas XXX asuvale eluruumile lõppenuks ja nõuti
eluruum nende valdusest välja Sihtasutuse Narva Linnaelamu valdusesse. Hagejate arvates on
nimetatud tsiviilasja menetlemisel rikutud menetlusnorme ja tagaseljaotsus on ebaõige.
Ringkonnakohus leiab sarnaselt maakohtuga, et kõnealune tagaseljaotsus on jõustunud ja isegi
kui hagiavalduses kirjeldatud asjaolud vastavad tõele, ei ole esitatud nõuet võimalik rahuldada,
st hagejatel ei ole võimalik saavutada hagiga taotletud eesmärki – tagaseljaotsuse kehtetuks
tunnistamist. Maakohus on õigesti märkinud, et L.V. ja V.V. ei ole teinud Viru Maakohtu
29.12.2006 tagaseljaotsusega seoses ettenähtud õigustoiminguid, s.o esitanud tähtaegselt kaja.
Seetõttu on tagaseljaotsus 10.02.2007 jõustunud ning menetlusosalistele kohustuslik. Seadus ei
näe ette võimalust tunnistada jõustunud kohtuotsus uues tsiviilasjas esitatud hagi alusel
kehtetuks.
7. Õige on määruskaebuses esitatud väide, et vaidlustatud määruses on osaliselt ebaõigesti
märgitud kohtumääruse peale edasikaebamise kord. Samas on hagejad esitanud maakohtu




                                                3
määruse peale tähtaegselt määruskaebuse ning seega mingeid kahjulikke tagajärgi maakohtu
ebaõige viide hagejatele kaasa toonud.
Samuti ei ole oluline minetus see, et maakohtu poolt jäid koos menetlusse võtmisest keeldumise
määrusega hagejatele tagastamata hagejate poolt esitatud avaldus ja selle lisad. Maakohus on
kohustatud nimetatud materjalid hagejatele tagastama ning juhul kui maakohus materjalide
tagastamisega viivitab, on hagejatel võimalik esitada maakohtule vastav taotlus.
8. Seoses määruskaebuse rahuldamata jätmisega jäävad määruskaebuse menetlemise kulud
TsMS § 171 lg 1 alusel määruskaebuse esitajate kanda.
Kuna menetlustoiminguid on teinud üksnes hagejad, puudub vajadus menetluskulude
rahaliseks kindlaksmääramiseks.




  /allkirjastatud digitaalselt/   /allkirjastatud digitaalselt/   /allkirjastatud digitaalselt/
         Viivi Tomson                 Triin Uusen-Nacke                  Üllar Roostoja




                                               4

                        KOHTUMÄÄRUS

Kohus                               Tallinna Ringkonnakohus

Määruse tegemise aeg ja koht        11. august 2016, Tallinn

Kriminaalasja number                1-16-5641

Kohtukoosseis                       Ivi Kesküla, Meelika Aava, Pavel Gontšarov

                                    Aleksandr Lisitsin’i süüdistus KarS § 199 lg 2 p 9- §
Kriminaalasi                        25 lg 2 järgi

Vaidlustatud kohtulahend            Harju Maakohtu 27. juuni 2016 otsus lühimenetluses
Apellatsiooni esitaja               Süüdistatav
Süüdistatav                         Aleksandr Lisitsin, ik: 39606290818, varem korduvalt
                                    kriminaalkorras karistatud, kinni peetud 26.06.2016
Prokurör                            Leelo Känd

Kaitsja                             Karine Nersesjan




RESOLUTSIOON


Jätta süüdistatava Aleksandr Lisitsin’i apellatsioon kui ilmselt põhjendamatu läbi vaatamata.




Edasikaebamise kord


Määruse peale võib esitada määruskaebuse Riigikohtule 15 päeva jooksul Tallinna
Ringkonnakohtu kaudu alates päevast, mil menetlusosaline sai vaidlustatavast
kohtumäärusest teada või pidi teada saama. Süüdistataval on määruskaebuse esitamise õigus
advokaadist kaitsja vahendusel.
SÜÜDISTUS:

1. Aleksandr Lisitsin´it süüdistatakse selles, et tema isikuna, kes on korduvalt karistatud
varavastaste süütegude eest, viimati 26.02.2016. Harju Maakohtu otsusega karistatud KarS §
199 lg 2 p 9 järgi, üritas uuesti, võõra vallasasja ebaseadusliku omastamise eesmärgil, 26.06.2016
kella 12.55 ajal võtta XXX, Tallinn asuvas AS’le P´ile kuuluvast kauplusest XXX, musta värvi
meeste T-särgi koodiga 888282222729, maksumusega 12,95 eurot.
Aleksandr Lisitsin läks T-särgiga proovikabiini, kus võttis ära turvaelemendi, mistõttu T-särk
rebenes ning seejärel pani T-särgi selga ja väljus sellega kassadest, jättes kauba eest tahtlikult
tasumata, kuid tegu jäi tema tahtest olenemata põhjustel lõpule viimata, kuna ta peeti kinni kaupluse
turvatöötaja poolt.

Seega Aleksandr Lisitsin isikuna, kes on varem korduvalt toime pannud varavastaseid süütegusid,
pani toime võõra vallasasja äravõtmise katse selle ebaseadusliku omastamise eesmärgil
süstemaatiliselt, see on KarS § 199 lg 2 p 9- § 25 lg 2 järgi kvalifitseeritava kuriteo


HARJU MAAKOHTU OTSUS:

2. Maakohus tunnistas Aleksandr Lisitsin’i süüdi KarS § 199 lg 2 p 9 - § 25 lg 2 järgi ja karistas
3 kuulise vangistusega.
Vähendas KrMS § 238 lg 2 kohaselt mõistetavat karistust ühe kolmandiku võrra, mõistis
ärakandmisele kuuluvaks karistuseks vangistuse 2 kuud.
KarS § 65 lg 2 alusel suurendas käesoleva kohtuotsusega mõistetud karistust Harju Maakohtu
26.02.2016.a. kohtuotsusega mõistetud ärakandmata karistuse 1 kuu ja 20 päeva võrra ja
mõistis kandmisele kuuluvaks liitkaristuseks 3 kuud ja 20 päeva vangistust.

KrMS § 130 lg 4-1 alusel valis tõkendiks vahistamise kuni kohtuotsuse jõustumiseni või
karistuse ärakandmiseni, võttis Aleksandr Lisitsini vahi alla kohtusaalis ning karistuse
kandmise alguseks luges tema kinnipidamise aja 26.06.2016.a.

Mõistis Aleksandr Lisitsin´ilt välja tsiviilhagi summas 12,95 eurot AS P kasuks.
Mõistis Aleksandr Lisitsin´ilt menetluskuludena välja sundraha 322.50 eurot ja määratud
kaitsjale makstud tasu 96 eurot riigi tuludesse.
KrMS § 180 lg 3 alusel määras, et kriminaalmenetluse kulud tuleb tasuda 12 kuu jooksul alates
kohtuotsuse jõustumisest.


APELLATSIOON:

3. Süüdistatav ei nõustu temale mõistetud karistusega. Tal on olemas nii töökoht kui ka elukoht.
2 kuud on liialt palju 12 eurot maksva eseme varguse eest. Leiab, et teda võiks karistusest
tingimisi vabastada või asendada vangistus üldkasuliku töö tundidega.
Samuti palub jätta kaitsjatasu riigi kanda kuna ta on kasvanud lastekodus.




KRIMINAALKOLLEEGIUMI SEISUKOHT:
4. Kohtukolleegium, tutvunud toimiku materjalidega ja esitatud apellatsiooniga, leiab
üksmeelselt, et apellatsioon on ilmselt põhjendamatu, perspektiivitu ning tuleb sellest tulenevalt
jätta läbi vaatamata.

Riigikohtu kriminaalkolleegium on mitmel puhul selgitanud, et ilmselt põhjendamatuks saab
lugeda apellatsiooni, mille rahuldamine pole võimalik põhjusel, et apellandi argumendid ei ole
õiguslikult asjakohased või mille väited on küll õiguslikult asjakohased, kuid konkreetse
kohtuasja eripärast tulenevad asjaolud võimaldavad kolmeliikmelise kohtukoosseisu liikmetel
juba eelmenetluses jõuda veendumusele, et tegemist on perspektiivitu kaebusega. Selline
olukord võib kõne alla tulla juhul, mil maakohtu otsus on kooskõlas kohtupraktikas selgelt ja
üheselt välja kujunenud seisukohtadega ja ringkonnakohus ei pea vajalikuks kohtupraktikat
muuta (vt nt RKKKm 3-1-1-120-09, p-d 8.2-8.5; 3-1-1-36-11, p 8; 3-1-1-43-11, p 6;
3-1-1-64-11, p 6; 3-1-1-71-11, p 6 ja 3-1-1-82-11, p 7).


Ringkonnakohus leiab, et käesoleval juhul puuduvad alused maakohtu otsuses tehtud järelduste
muutmiseks. Kolleegiumi veendumuse kohaselt on antud juhul tegemist apellatsiooniga, millel
puudub ilmselgelt edulootus.
Apellatsioonis esitatud seisukohti karistusmäära vähendamise osas ei saa küll lugeda
õiguslikult asjakohatuiks, kuid kolleegium leiab, et apellandi taotlus mõista süüdistatavale
kergem karistus on perspektiivitu. Maakohus on mõistetavat karistust põhistanud, karistus ei
ole vastuolus seaduse ega kohtupraktikaga.
Kohtupraktikas valitseva põhimõtte kohaselt on kõrgema astme kohtu poolt maakohtus
mõistetud karistuse muutmine põhjendatud üksnes juhul, kui kõrgema astme kohus muudab
süüdistatava teo kvalifikatsiooni või kui ilmnevad asjaolud viitavad selgelt sellele, et madalama
astme kohus pole arvesse võtnud karistust kergendavaid või raskendavaid asjaolusid või on
valesti tõlgendanud KarS §-s 56 täheldatud karistuse mõistmise aluseid.

Apellant ei viita ühelegi eelnimetatud asjaolule ja eelkõige karistust kergendavale asjaolule
milline jäi maakohtu poolt tähelepanuta ja arvestamata. Seega viimati nimetatud põhjusel
maakohtu otsusega mõistetud karistuse muutmiseks igasugused seaduslikud alused puuduvad.
Apellant on märkinud, et kuna varastatud vara väärtus oli väike, siis on temale mõistetud 3
kuuline vangistus, mida siis on vähendatud seoses lühimenetlusega 2 kuule, liialt range.
Kolleegium märgib, et maakohus on süü suurust ja sealhulgas ka varastada püütud eseme
väärtusest olnud teadlik ning ongi leidnud, et süü ei ole suur, mis omakorda andis maakohtule
seadusliku aluse karistada süüdistatavat seaduses ettenähtud vangistuse minimaalmäärale
ligilähedase karistusega.
Samas on maakohus juba otsuses ka esitanud oma põhistuse mida tuleb karistuse mõistmisel
veel arvestada ning karistuse mõistmisel ei saa jätta tähelepanuta ja arvestamata fakti et
tegemist on korduvalt varem kriminaalkorras karistatud isikuga, kes oli KarS § 76 alusel
vangistusest tingimisi ennetähtaegselt vabastatud, kuid pani uue kuriteo toime katseajal.
Viimasena nimetatud fakt on kaasa toonud kohustuslikult ka KarS § 65 lg 2 kohaldamise ning
välistab antud juhul süüdistatava tingimisi karistusest vabastamise ja asenduskaristusena
üldkasuliku töö kohaldamise. Nimelt kehtestab KarS § 76 lg 8 üheselt, et kui süüdlane paneb
katseajal toime uue kuriteo, mille eest teda karistatakse vangistusega, viiakse kandmata jäänud
karistuse osa täide. Seega apellandi vastavasisulised taotlused on õiguslikult asjakohatud ega
kuulu rahuldamisele.
5. Apellant on esitanud taotluse osa menetluskulude riigi kanda jätmiseks, põhistades taotlust
lastekodus kasvamisega. Kolleegium leiab, et nimetatud asjaolu ei ole osa menetluskulude riigi
kanda jätmise põhjuseks. Apellant on nii apellatsioonis kui ka maakohtus kinnitanud, et tal on
kindel töökoht ja sissetulek. Maakohus on juba kohaldanud KarS § 180 lg 3 sätteid ning on
andnud süüdistatavale võimaluse menetluskulude tasumiseks seaduses ettenähtud 1 kuu asemel
12 kuu jooksul. Apellatsioonis ei viidata asjaoludele, mis takistaksid kohtu poolt antud tähtajal
menetluskulusid hüvitada.

6. Eelnevast tulenevalt asub ringkonnakohus üksmeelselt seisukohale, et apellatsioon on ilmselt
põhjendamatu ja perspektiivitu. Juhindudes KrMS § 326 lg-st 3 jätab kohtukolleegium
apellatsiooni läbi vaatamata.


(allkirjastatud digitaalselt)

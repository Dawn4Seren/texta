                       KOHTUMÄÄRUS
  Kohus                                Tallinna Ringkonnakohus

  Kohtukoosseis                        Eesistuja Imbi Sidok-Toomsalu, liikmed Ele Liiv ja Indrek
                                       Parrest

  Määruse tegemise aeg ja koht         29.01.2016 Tallinn

  Tsiviilasja number                   2-15-12701

  Tsiviilasi                           Swedbank Liising        AS-i    avaldus    ML    pankroti
                                       väljakuulutamiseks

  Vaidlustatud kohtulahend             Harju Maakohtu 24.11.2015 määrus ajutise halduri
                                       nimetamata jätmiseks ja pankrotiavalduse rahuldamata
                                       jätmiseks

  Kaebuse esitaja ja kaebuse liik      Swedbank Liising AS-i määruskaebus

  Menetlusosalised ja nende            Avaldaja (määruskaebuse esitaja): Swedbank Liising AS
  esindajad                            (registrikood 10434248), lepinguline esindaja Olavi Järve

                                       Võlgnik: ML (isikukood XXXXXXXXXX), lepinguline
                                       esindaja v/adv Helmeri Indela

  Menetluse liik                       Kirjalik menetlus


RESOLUTSIOON:
1. Tühistada Harju Maakohtu 24.11.2015 määrus ja saata Swedbank Liising AS-i
   avaldus ML pankroti väljakuulutamiseks tagasi maakohtule edasiseks menetlemiseks.
2. Määruskaebus rahuldada osaliselt.
3. Määrus ei ole edasikaevatav (PankrS § 15 lg 5, § 5 lg 2).

Asjaolud ja võlausaldaja avaldus
   1. Harju Maakohtu menetluses oli võlausaldaja Swedbank Liising AS-i 26.08.2015
       avaldus ML pankroti väljakuulutamiseks. Võlausaldaja nõue tuleneb Harju Maakohtu
       06.05.2014 otsusest tsiviilasjas nr 2-11-12139, milles OÜ-lt Secure Invest, ML-lt ja SS-
       lt mõisteti solidaarselt välja võlgnevus 29 127.44 eurot Swedbank Liising AS-i kasuks.
       SS ei tasu kompromisslepingust tulenevaid kohustusi korrektselt. Käesolevaks hetkeks
       on võlgnike võlgnevus võlausaldaja ees 28 217.44 eurot, millest on juba maha
       arvestatud kõik nõude katteks tehtud tasumised. Võlgnevuse arvestus ei ole ebaselge.
                                                                                           2

   2. Võlausaldaja põhjendas võlgniku maksejõuetust sellega, et võlgnik ei ole täitnud
      kohustust 30 päeva jooksul pärast kohustuse sissenõutavaks muutumist ja võlausaldaja
      on saatnud võlgnikule pankrotihoiatuse, mille järgselt ei ole võlgnik täitnud kohustust
      10 päeva jooksul (PankrS § 10 lg 2 p 1). Lisaks esineb alus pankroti väljakuulutamiseks
      PankrS § 10 lg 2 p 3 alusel, kuna mõlemad võlgniku vastusele lisatud pangakontod
      kuuluvad võlgniku isale, kuhu laekub võlgniku vara, mis viitab asjaolule, et võlgnik
      hoiab võlgnevuse tasumisest kõrvale, millega peidab oma vara. Võlausaldaja andis nõue
      sundtäitmisele 17.06.2015, kuid seda ei ole suudetud täita, seega pankrot tuleb välja
      kuulutada ka PankrS § 10 lg 2 p 2 järgi. Võlgniku esitatud tõendid laekumiste kohta ei
      tõenda, et võlgnik ei ole maksejõuetu.

Võlgniku seisukoht
   3. ML vaidles avaldusele vastu. Võlgnik leidis, et tema suhtes maksejõuetusmenetluse
      alustamine ei allu Harju Maakohtule, kuna võlgniku põhihuvide kese asub Rootsi
      Kuningriigis. Lisaks on võlausaldaja nõue ebaselge. Pankrotiavalduse esitamisel ei ole
      võlausaldaja arvestanud asjaoluga, et solidaarvõlgnik SS, kes on sõlminud
      võlausaldajaga kompromisslepingu võlgnevuse tasumiseks, tasub igakuiselt
      võlausaldajale 159 eurot. Eelduslikult on SS tasunud 17.10.2015 seisuga 1440 eurot,
      mistõttu ei saa nõude suurus olla suurem kui 27 687.44 eurot.

   4. Võlgnik ei ole maksejõuetu PankrS § 31 lg 1 tähenduses. Võlgnikul on piisavalt vara,
      mille arvel kohustusi täita. Võlgnik on saanud 18.09.2015 ja 25.09.2015 Rootsis
      tegutsevalt OÜ T filiaalilt töötasuna 30 000 SEK-i. Rootsis tegutsevast T OÜ-st on
      laekunud võlgnikule viimastel kuudel 1 140 eurot ja OÜ-st R viimase poole aasta
      jooksul töötasude ja laenude tagasimaksetena 27 779 eurot. OÜ-st P on laekunud
      tagasimaksetena võlgnikule alates 2015.a algusest 24 300 eurot. Võlausaldaja ei ole
      üritanudki kohtuotsusega tunnustatud nõuet Eestis kohtutäiturile täitmisele anda,
      rääkimata kohtuotsuse võlgniku alalises elukohas Rootsis täitmisele andmisest.

Esimese astme kohtu määrus
   5. 24.11.2015 määrusega jättis Harju Maakohus võlausaldaja avalduse rahuldamata ja ML-
      le ajutise halduri nimetamata. Menetluskulud jäeti Swedbank Liising AS-i kanda ja
      võlausaldajalt mõisteti võlgniku kasuks välja menetluskulud 528 eurot.

   6. Maakohus märkis, et puudub vaidlus, et Harju Maakohus 06.05.2014 kohtuotsusega
      tsiviilasjas nr 2-11-12139 on OÜ-lt Secure Invest, ML-lt ja SS-lt solidaarselt välja
      mõistnud Swedbank Liising AS-i kasuks võlgnevus 29 127.44 eurot (t lk 6-11). Samuti
      puudub vaidlus, et võlausaldaja on teinud võlgnikule pankrotihoiatuse (t lk 17) ning et
      võlgnevuse tasumiseks on võlausaldaja sõlminud kompromisslepingu solidaarvõlgnik
      SS-iga, kes tasub võlgnevust igakuiselt (t lk 52).

   7. Ainuüksi täitmata kohustuste olemasolu võlgnikul ei näita veel võlgniku maksejõuetust
      (PankrS § 1 lg 2). Kohtule esitatud tõenditest ning võlgniku selgitustest nähtuvalt on
      võlgnikul piisavalt vahendeid võlgnevuse tasumiseks. Võlgnik on septembris 2015.a
      saanud OÜ T filiaalilt 30 000 SEK-i (t lk 53 ja selle pööre), võlgnikule on laekunud
      juulist oktoobrini 2015 T OÜ-st laenu tagasimaksetena ja töötasudena 1140 eurot (t lk
      54), perioodil veebruarist augustini 2015.a OÜ-st R laenu tagasimaksetena ja töötasuna
      27 779 eurot (t lk 54 pöördel) ja perioodil jaanuarist oktoobrini 2015.a OÜ-st P laenu
      tagasimaksetena 24 300 eurot (t lk 55). Asjakohatud ja tõendamata on võlausaldaja
      väited, et lastes rahalisi vahendeid kanda oma isa VL arvele (selle asjaolu osas puudub
                                                                                                3

      vaidlus), varjab võlgnik oma vara, mistõttu tuleks pankrot välja kuulutada PankrS § 10
      lg 2 p 3 alusel. Võlausaldaja ei ole tõendanud, et võlgniku eesmärk on selliselt vara
      varjata. Lisaks kuulub võlgnikule kinnisvara ja osalused äriühingutes. Kohtule ei ole
      esitatud tõendeid, et võlgnikul oleks veel võlgnevusi lisaks võlgnevusele võlausaldaja
      ees.

   8. Arvestades, et võlgnik kinnitab, et elab ja tegutseb Rootsi Kuningriigis, puudub ka alus
      pankrotimenetluse alustamiseks ja ajutise halduri määramiseks PankrS § 10 lg 2 p 2
      alusel. Esmalt ei ole võlausaldaja tõendanud, et võlgniku suhtes 17.06.2015
      täitmisavalduse alusel (t lk 88-96) oleks alustatud täitemenetlust või et täitemenetlus ei
      ole andnud tulemusi. Lisaks ei ole võlausaldaja esitanud tõendeid, et on esitanud
      võlgnevuse aluseks oleva jõustunud otsuse täitmisele Rootsi Kuningriigis, kuigi
      pankrotihoiatus toimetati kätte nimelt seal (t lk 15-20).

   9. Arvestades sissenõutavaks muutunud võlgnevust ja võlgniku majanduslikku seisundit,
      ning seda, et võlgnik on käesoleval ajal tegutsev ettevõtja, kes saab äritegevusest rahalisi
      vahendeid, ei ole võlgnik maksejõuetu. Võlgnikul on olemas rahalised vahendid, mille
      arvelt võlad tasuda. Seega tuleb ajutine pankrotihaldur jätta nimetamata. PankrS § 15
      lg 7 kohaselt, kui kohus ajutist haldurit ei nimeta, siis pankrotiavalduse alusel edasist
      menetlust ei toimu ja menetlus lõpeb. Kuna kohus leiab, et võlgniku maksejõuetus on
      põhistamata, siis ei hinnanud kohus, kas asi kuulub lahendamisele Eesti Vabariigis või
      Rootsi Kuningriigis.

   10. PankrS § 15 lg 6 alusel jäeti menetluskulud pankrotiavalduse esitaja kanda. Võlgnik
       palub võlausaldajalt välja mõista menetluskuluna lepingulise esindaja kulu 660 eurot
       koos käibemaksuga (sh õigusabi 5 tundi tunnihinnaga 110 eurot käibemaksuta).
       Maakohus leidis, et võlgniku lepingulise esindaja kulud ei ole põhjendatud ja vajalikud
       menetluskulude nimekirja koostamiseks kulunud aja osas (RKTKm 3-2-1-4-15, p 13).
       Kohus vähendas ajakulu 1 tunni võrra ja luges mõistlikuks ning põhjendatuks 4 tundi,
       so kokku menetluskulud summas 528 eurot (sh käibemaks 88 eurot). TsMS § 177 lg 4
       alusel kohus märkis, et hüvitamisele kuuluvatelt menetluskuludelt tuleb tasuda
       menetluskulude suurust kindlaks tegeva lahendi jõustumisest alates kuni täitmiseni
       viivist võlaõigusseaduse § 113 lõike 1 teises lauses ettenähtud ulatuses.
Määruskaebus
  11. 03.12.2015 määruskaebuses palub avaldaja maakohtu määruse tühistada ja teha uus
      määrus, millega määrata ML-le ajutine haldur ja kuulutada välja isiku pankrot.

   12. Avaldaja põhjendas, et võlgniku esitatud laekumiste pinnalt ei saa asuda seisukohale, et
       võlgnik ei ole maksejõuetu. Võlausaldaja nõue on sissenõutavaks muutunud ja see
       ületab võlgniku aastasissetulekut enam kui poolteist korda. Samuti on võlgnikult
       maksehäireregistri raporti kohaselt nõudeid summas 63 911.71 eurot ja rohkem. Selleks,
       et teha kindlaks, kui suured on võlgniku varad ja kohustused ning kas võlgnik on
       maksejõuetu, tuleks määrata ajutine haldur. Võlausaldaja on tuginenud võlgniku
       maksejõuetuse põhistamisel PankrS § 10 lg 1 p-le 1. Võlausaldaja lisas, et maksejõuetus
       on põhistatud ka PankrS § 10 lg 1 p 2 alusel, sest nõude sundtäitmine täitemenetluses ei
       ole tulemusi andnud. Käesolevas asjas ei ole oluline, et võlausaldaja ei ole alustanud
       täitemenetlust Rootsi Kuningriigis. Samuti on maksejõuetus põhistatud
       PankrS § 10 lg 1 p 3 alusel, sest võlgnik varjab oma vara. Ei ole eluliselt usutav, et
       võlgnikul oleks oma sissetulekute võõrale arvelduskontole kandmiseks muu eesmärk
       kui oma vara varjamine.
                                                                                               4



   13. Olukorras, kus on täidetud kõik formaalsed eeldused pankroti väljakuulutamiseks, on
       äärmiselt ebaõiglane jätta menetluskulud võlausaldaja kanda.

Vastustaja seisukoht
   14. ML palus jätta pankrotiavalduse TsMS § 423 lg 1 p 13 alusel läbi vaatamata. Samuti
       palus vastustaja jätta määruskaebus rahuldamata ja maakohtu määruse muutmata ning
       menetluskulud võlausaldaja kanda. Vastustaja põhjendas, et maakohtu määrus on
       lõppjäreldustes igal juhul õiguspärane, kuna pankrotiavaldus on esitatud rahvusvahelise
       kohtualluvuse sätete järgi vale riigi kohtusse. Euroopa Nõukogu 29.05.2000 määruse
       1346/2000 art 3 lg 1 alusel tuli avaldus esitada Rootsi Kuningriigi kohtule, sest võlgniku
       põhihuvide kese asub Rootsi Kuningriigis.

Menetluse edasine käik
  15. Maakohus võttis määruskaebuse menetlusse, jättis rahuldamata ja saatis TsMS § 663
      lõike 5 alusel läbivaatamiseks Tallinna Ringkonnakohtule.

Ringkonnakohtu seisukoht
   16. Ringkonnakohus, tutvunud tsiviilasja materjaliga, leiab, et Harju Maakohtu 24.11.2015
       määrus tuleb vastavalt TsMS § 667 lg-le 2, § 657 lg 1 p-le 3 ja §-le 659 tühistada ning
       saata Swedbank Liising AS-i avaldus ML-le pankroti väljakuulutamiseks tagasi
       maakohtule edasiseks menetlemiseks, sh kohtualluvuse kontrollimiseks. Maakohtu
       määrus ei ole seaduslik ega põhjendatud. Swedbank Liising AS-i määruskaebus tuleb
       rahuldada osaliselt.

   17. Ebaõige on maakohtu põhjendus, et kuna avaldus ajutise halduri nimetamiseks ja
       pankroti väljakuulutamiseks jäetakse rahuldamata, ei tule kontrollida kohtualluvust.
       TsMS §-st 75 saab järeldada, et kohtualluvuse kontroll peab kindlasti eelnema asja
       sisulisele läbivaatamisele. Asjaolu, et Harju Maakohus sai pankrotiavalduse
       kohtualluvuse alusel Pärnu Maakohtult, ei välista kolleegiumi arvates võimalust, et asi
       ei allu rahvusvahelise kohtualluvuse sätete järgi Eesti kohtule. Kolleegium on
       seisukohal, et TsMS § 76 lõikes 4 sätestatud alluvusvaidluste keeld ei saa piirata kohtu
       võimalusi rahvusvahelise kohtualluvuse kontrollimisel.

   18. Riigikohus on selgitanud, et TsMS § 75 lõige 1 ei välista rahvusvahelise kohtualluvuse
       kontrollimist ka hiljem, kui selguvad asjaolud, mis viitavad võimalikule
       rahvusvahelisele kohtualluvusele (RKTKm 3-2-1-179-14, p 10). Antud juhul oleks
       maakohus pidanud kontrollima rahvusvahelist kohtualluvust pärast võlgniku
       15.10.2015 seisukoha saamist, milles võlgnik viitas Rootsi Kuningriigi kohtualluvusele.
       15.10.2015 on võlgnik ka taotlenud avalduse läbi vaatamata jätmist TsMS § 423 lõike
       1 punkti 13 alusel (t lk 51), kuid nimetatud taotlust ei ole maakohus lahendanud. Kuna
       maakohtu tehtud määrus oli menetlust lõpetav, oleks maakohus pidanud vastavalt
       TsMS § 442 lõikele 5 lahendama ka kõik seni lahendamata taotlused.
   19. Lisaks juhib kolleegium maakohtu tähelepanu sellele, et toimikust ei nähtu
       pankrotiavalduse menetlusse võtmist, kuigi 09.10.2015 e-kirjas on kohus märkinud, et
       pankrotiavaldus on maakohtu menetluses (t lk 46).

   20. Kolleegium on seisukohal, et maakohtu määrus ei ole ka ajutise halduri nimetamata
       jätmise osas seaduslik ega põhjendatud. PankrS § 15 lõige 3 sätestab alused ajutise
       halduri nimetamata jätmiseks. Maakohus on ajutise halduri nimetamata jätmisel
                                                                                             5

   viidanud PankrS § 15 lõike 3 punktile 7, mille kohaselt jätab kohus võlausaldaja
   pankrotiavalduse alusel ajutise halduri nimetamata, kui esinevad muud seaduses
   sätestatud alused. Samas ei ole maakohus tuginenud ühelegi konkreetsest seadusest
   tulenevale alusele, mis võimaldaks jätta ajutise halduri nimetamata PankrS § 15 lõike 3
   punkti 7 alusel põhjendusega, et võlgnik ei ole maksejõuetu.

21. Asja uuel läbivaatamisel tuleb maakohtul kontrollida, kas pankrotiavaldus on esitatud
    kohtualluvuse alusel õigele kohtule. Kui lahendades võlgniku taotlust avalduse läbi
    vaatamata jätmiseks peaks kohus asuma seisukohale, et avaldus allub ikkagi Harju
    Maakohtule, tuleb maakohtul otsustada pankrotiavalduse menetlusse võtmine ja
    kontrollida ajutise halduri nimetamise eeldusi.

22. Kolleegium lisab, et PankrS § 3 lõike 3 järgi peab pankrotiasja menetlev kohus omal
    algatusel võtma tarvitusele abinõud, et selgitada välja pankrotimenetluse jaoks olulised
    asjaolud, ja korraldama selleks vajalike tõendite kogumise. Pankroti väljakuulutamine
    on TsMS § 475 lõike 1 punkti 122 kohaselt hagita asi, mille läbivaatamisel peab kohus
    TsMS § 5 lõike 3 kohaselt selgitama ise välja asjaolud ja koguma selleks vajalikke
    tõendeid (RKTKm 3-2-1-61-13, p 16). Kolleegiumi hinnangul ei olnud maakohus
    rakendanud uurimisprintsiipi vajalikul määral ning määrust tehes ei olnud maakohtul
    täit ülevaadet võlgniku majanduslikust seisundist. Arvestades ka määruskaebusele
    lisatud tõendeid, ei saa kolleegiumi arvates kindlalt väita, et võlgnik ei ole maksejõuetu.
    Olukorras, kus võlgnikul võib lisaks avalduse esitanud võlausaldaja kohustustele olla
    veel kohustusi ning puudub ka ülevaade võlgniku varade kohta, tuleb PankrS § 15
    lõikes 3 sätestatud aluste puudumisel nimetada ajutine haldur, kes selgitab välja
    võlgniku tegeliku majandusliku seisundi (PankrS § 22 lg 2).

23. Maakohtu määruse tühistamise ja uueks läbivaatamiseks saatmise tõttu tuleb tühistada
    ka menetluskulude jaotus ja menetluskulude rahaline kindlaksmääramine.
    Menetluskulude jaotuse otsustab maakohtu asja uuel läbivaatamisel (TsMS § 173 lg 3).




       Ele Liiv                    Indrek Parrest                   Imbi Sidok-Toomsalu
   /allkirjastatud                 /allkirjastatud                    /allkirjastatud
    digitaalselt/                  digitaalselt/                       digitaalselt/

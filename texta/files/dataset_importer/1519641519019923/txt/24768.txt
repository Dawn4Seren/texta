                                                                         Tsiviilasi nr 2-15-115725




                              KOHTUOTSUS
                                   EESTI VABARIIGI NIMEL

Kohus                           Tartu Maakohus
Kohtukoosseis                   Tartu Maakohtu kohtunik Margit Jõgeva
Otsuse tegemise aeg ja koht     1. veebruar 2016. a, Tartu kohtumaja
Tsiviilasja number              2-15-115725
Tsiviilasi                      Express Credit AS hagi Vjatšeslav Levitski vastu võlgnevuse
                                väljamõistmiseks.
Tsiviilasja hind                652,85 eurot
Menetlusosalised ja nende           -   hageja Express Credit AS (registrikood: 12338141,
esindajad                               asukoht: Rävala pst 8, 10143 Tallinn);
                                    -   hageja volitatud esindaja Marie Tsine (Condor Inkasso OÜ,
                                        asukoht: Peterburi tee 53, 11415 Tallinn; postiaadress:
                                        Pallasti    28-PK1292,       11402      Tallinn;   e-post:
                                        marie@condorinkasso.ee);
                                    -   kostja Vjatšeslav Levitski (isikukood: XXXX; elukoht:
                                        XXXXX).
Kohtuistungi toimumise aeg      12. jaanuar 2016. a
Protokollija                    Istungisekretär Liisi Lokk

RESOLUTSIOON
  1. Rahuldada Express Credit AS hagi Vjatšeslav Levitski vastu võlgnevuse
     väljamõistmiseks osaliselt.
  2. Välja mõista Vjatšeslav Levitskilt Express Credit AS kasuks Express Credit AS-i ja
     Vjatšeslav Levitski vahel 30.01.2015. a sõlmitud laenulepingust nr 20150130045 tulenev
     võlgnevus summas 350,17 eurot (kolmsada viiskümmend eurot ja 17 senti), mis
     koosneb põhivõlast 350 eurot ja intressist 0,17 eurot.
  3. Väljamõistetud võlgnevus tuleb tasuda Express Credit AS arveldusarvele nr
     EE241010220227512222 (AS SEB Pank), selgitusse märkida võlgniku nimi, isikukood
     ja tsiviilasja number.
  4. Jätta menetluskulud 54 % ulatuses Vjatšeslav Levitski kanda ja 46 % ulatuses Express
     Credit AS kanda.
  5. Välja mõista Vjatšeslav Levitskilt Express Credit AS kasuks menetluskulud summas
     218,70 (kakssada kaheksateist eurot ja 70 senti).
  6. Menetluskuludelt tuleb tasuda viivist alates otsuse jõustumisest kuni kohustuse
     täitmiseni võlaõigusseaduse § 113 lõike 1 teises lauses sätestatud määras.

Otsus toimetada kätte menetlusosalistele.
Edasikaebamise kord
Kohtuotsuse peale võib esitada Tartu Ringkonnakohtule apellatsioonkaebuse 30 päeva jooksul
alates otsuse kättetoimetamisest, kuid mitte hiljem kui viie kuu möödumisel otsuse avalikult
teatavakstegemisest (TsMS § 630 lg 1, § 632 lg 1, § 633 lg 1). Kui apellant soovib asja arutamist
kohtuistungil, peab ta seda apellatsioonkaebuses märkima; vastasel juhul loetakse, et ta on nõus asja
lahendamisega kirjalikus menetluses (TsMS § 442 lg 6, § 633 lg 7).
Seaduses sätestatud tähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb, eelkõige esitama kaebuse. Kaebuse
põhjendamiseks või riigilõivu tasumiseks või kaebuses esineva sellise puuduse kõrvaldamiseks, mis
on seotud menetlusabi taotlemisega, annab kohus mõistliku tähtaja pärast menetlusabi andmise
taotluse lahendamist, kui nimetatud taotlus ei olnud esitatud põhjendamatult või tähtaja pikendamise
eesmärgil. See ei välista menetlustähtaja ennistamist (TsMS § 187 lg 6).


HAGEJA NÕUE JA PÕHJENDUSED (tl. 15-20; 47-49).
Hagiavalduse kohaselt sõlmisid Express Credit AS (hageja) ja Vjatšeslav Levitski (kostja)
30.01.2015. a laenulepingu nr 20150130045, mille alusel kostja sai laenu 350 eurot ning kohustus
laenu kokku summas 601,35 eurot (põhiosa 350 eurot ja intressid 251,35 eurot) tagastama 12
osamaksena hiljemalt 26.01.2016. a.
Kostja laenulepingust tulenevat kohustust ei täitnud ning hageja meeldetuletuskirjadele ja
hoiatusele ei reageerinud. Hageja edastas 06.06.2015. a kostjale teate laenulepingu ülesütlemise
kohta ning andis võla tasumiseks täiendava tähtaja kuni 20.06.2015. a. Kostja võlgnevust ei
tasunud. Hageja luges laenulepingu üles öelduks seisuga 06.06.2015. a.
Hageja nõuab kostjalt lisaks võlgnevusele võla sissenõudekulusid summas kokku 45 eurot ja viivist
perioodi 7.06.2015. a - 1.10.2015. a eest lepingujärgse määraga 0,32 % päevas summas 129,92
eurot.
Hageja palub kostjalt välja mõista põhivõlgnevus 350 eurot, intressid 127,93 eurot, võla
sissenõudmisega seotud kulud 45 eurot ja viivised 129,92 eurot, kokku 652,85 eurot.
Menetluskulud palub hageja jätta kostja kanda.

KOSTJA, VJATŠESLAV LEVITSKI, VASTUS (tl. 67)
Kostja teatas 12.01.2016. a kohtule, et ei saa kohtuistungile tulla ning palus asja arutada ilma tema
osavõtuta.

KOHTU SEISUKOHT
Tulenevalt tsiviilkohtumenetluse seadustiku (TsMS) § 436 lg-st 7 ei ole kohus seotud hageja
õigussuhtele antud õigusliku kvalifikatsiooniga, vaid kohaldab seadust ise, olles enne tuvastanud
hagi aluseks olevad asjaolud.
Võlaõigusseaduse (VÕS) § 402 kohaselt tarbijakrediidileping on krediidileping, millega oma
majandus- ja kutsetegevuses tegutsev krediidiandja annab või kohustub andma tarbijale krediiti või
laenu. Kostja on tarbija VÕS § 1 lg 5 tähenduses. Poolte vaheline võlasuhe on
tarbijakrediidilepingul põhinev võlasuhe.

Kohtule esitatud Express Credit AS-i ja kostja vahel 30.01.2015. a sõlmitud laenulepingust nr
20150130045 (tl. 23-24) ja SEB Pank AS-i maksekorraldusest nr 6546 (tl. 34) nähtub, et Express
Credit AS on kostjale andnud laenu summas 350 eurot, mis on kostja pangakontole üle kantud
31.01.2015. a. Lepingust nähtuvalt pidi kostja tagastama laenu 12 kuu jooksul maksegraafiku
alusel, kokku summas 601,35 eurot (põhiosa 350 eurot ja intress 251,35 eurot) hiljemalt
26.01.2016. a. Seega on eelnimetatud laenulepingu ja maksekorraldusega tõendatud, et kostja on
hagejalt laenu saanud.



                                                 2
Riigikohus on leidnud, et kui pooled ise ei ole tehingu tühisuse alustele tuginenud, peab kohus omal
algatusel kontrollima tehingu tühisuse aluseid (vt Riigikohtu 30. oktoobri 2013. a otsus tsiviilasjas
nr 3-2-1-106-13).
Tsiviilseadustiku üldosa seaduse (TsÜS) § 86 lõike 1 kohaselt on heade kommete või avaliku
korraga vastuolus olev tehing on tühine.
30.01.2015. a laenulepingust nr 20150130045 nähtuvalt on laenu kulukusemäär 197,2 % aastas, mis
ületas 2015. a jaanuaris (25,02 %) Eesti Panga avaldatud keskmist kulukuse määra enam kui 7
korda (197,2 % / 25,02 %).
Riigikohus on leidnud, et kui krediidilepingust tuleneva krediidi ja selle eest makstava tasu
vahekord on tasakaalust väljas erakordselt suures ulatuses, õigustab see tehingu heade kommete
vastaseks lugemist ka krediidisaaja sundolukorda (TsÜS § 86 lg-d 2 ja 3) hindamata. Sel juhul on
võimalik laenulepingu tühisus tuvastada TsÜS § 86 lg 1 järgi. Vähemalt eelduslikult on sellise
olukorraga tegemist siis, kui krediidi kulukuse määr ületab krediidi andmise ajal Eesti Panga
viimati avaldatud keskmist krediidiasutuste poolt eraisikutele antud tarbimislaenude kulukuse
määra enam kui kuus korda (vt Riigikohtu 12. novembri 2014. a määrus tsiviilasjas nr 3-2-1-108-
14).
Kohus on seisukohal, et kuna laenulepingu krediidikulukuse määr ületas Eesti Panga jaanuaris
2015. a avaldatud keskmist krediidiasutuste poolt eraisikutele antud tarbimislaenude kulukuse
määra enam kui kuus korda, on kostja kohustuste väärtus heade kommete vastaselt tasakaalust
väljas ja laenuleping on TsÜS § 86 lg 1 alusel tühine.
Riigikohus on märkinud, et kuna lepingu tühisust peab kohus arvestama omal algatusel, ei ole
kohtul ka takistust lahendada samas menetluses võimalik lepingu järgi üleantu alusetu rikastumise
sätete alusel väljaandmise nõue, kui hagi ese ja esitatud asjaolud seda võimaldavad (vt Riigikohtu 5.
jaanuari 2011. a otsus tsiviilasjas nr 3-2-1-116-10).
Arvestades hagi eset ja kohtule esitatud tõendeid kogumis, leiab kohus, kuna kostja sai hagejalt
laenu 350 eurot, tuleb kostjal saadud laen hagejale tagastada.
Lepingu sõlmimise ajal kehtinud TsÜS § 86 lg 4 nägi ette, et kui tehing on heade kommete vastase
intressi tasumise kohustuse tõttu tühine, siis on intressi või muud sellesarnast laenu kasutamise ajast
sõltuvat tasu maksma kohustatud poolel õigus tühise tehingu järgi saadu tagastada selleks
tähtpäevaks, milleks ta pidi laenu tervikuna tagasi maksma tühise tehingu järgi. Sellisel juhul tuleb
laenu kasutamise aja eest maksta intressi võlaõigusseaduse § 94 lõikes 1 sätestatud suuruses.
Esitatud tõenditest nähtuvalt ei ole kostja hagejale laenu tagasi maksmiseks ühtegi osamakset
teinud. Arvestades TsÜS § 86 lõikes 4 sätestatut, tuleb kostjal tasuda kogu laenu summas 350 eurot
kasutamise eest intressi kuni laenu tagastamiseni s.o 26.01.2016. a.
VÕS § 94 lg-s 1 nimetatud Euroopa Keskpanga põhirefinantseerimisoperatsioonidele kohaldatav
viimane intressimäär oli enne 1.01.2015. a 0,05 %, enne 01.07.2015. a 0,05 % ja enne 01.01.2016. a
0,05 %. Seega on VÕS § 94 lg-s 1 sätestatud määras intress perioodil 31.01.2015. a – 26.01.2016. a
(361 päeva) eest summas 0,17 eurot.
Hageja palub kostjalt välja mõista võla sissenõudmisega seotud kulud summas 45 eurot, mis
koosnevad üldtingimuste p 9.7 (tl. 25-30) kohaselt meeldetuletusest 20 eurot (2x10 eurot),
hoiatusest 10 eurot ja ülesütlemise teatise eest 15 eurot.
Kuna kohus on tuvastanud laenulepingu tühisuse, ei ole hageja võla sissenõudmise kulude
hüvitamine üldtingimuste p 9.7 alusel põhjendatud.
Hagejal on tühise laenulepingu alusel õigus nõuda viivist seaduses sätestatud määras alates ajast,
mil kostja pidi laenu tervikuna tagastama s.o alates 26.01.2016. a. Kuivõrd hageja on viivisenõude
esitanud perioodi 7.06.2015. a kuni 1.10.2015. a eest, s.t enne 26.01.2016. a kui kostja pidi laenu
tagastama, tuleb hageja viivise nõue eelnimetatud perioodi eest jätta rahuldamata.




                                                  3
Arvestades eeltoodut rahuldab kohus hagi osaliselt ning kostjalt kuulub hageja kasuks
väljamõistmisele põhivõlgnevus summas 350 eurot ja intress summas 0,17 eurot, kokku 350,17
eurot.

MENETLUSKULUD
TsMS § 173 lõike 1 kohaselt asja menetlenud kohus märgib menetluskulude jaotuse
menetlusosaliste vahel kohtuotsuses või menetlust lõpetavas määruses. TsMS § 163 lõike 1 järgi
kannavad pooled hagi osalise rahuldamise korral menetluskulud võrdsetes osades, kui kohus ei
jaota menetluskulusid võrdeliselt hagi rahuldamise ulatusega või ei jäta menetluskulusid täielikult
või osaliselt poolte endi kanda. Kuivõrd kohus rahuldas hagi osaliselt, tuleb menetluskulud jätta
54 % ulatuses kostja kanda ning 46 % ulatuses hageja kanda.

TsMS § 174 lg 1 kohaselt menetluskulude rahalise suuruse määrab menetluskulude jaotuse alusel
vajalikus ja põhjendatud ulatuses kindlaks asja menetlev kohus samas tsiviilasjas, millega seoses
kulud tekkisid. Kohus määrab menetluskulude rahalise suuruse kindlaks ka siis, kui
menetlusosalised ei esita menetluskulude kindlaksmääramise taotlust, võttes aluseks
menetluskulude nimekirja või tsiviilasja materjalid.

Menetluskulude nimekirja kohaselt on hageja kantud menetluskuludeks maksekäsu kiirmenetluses
tasutud riigilõiv 45 eurot, hagiavalduse esitamisel tasutud riigilõiv 80 eurot ja õigusabikulud 360
eurot + käibemaks, mis koosnevad tõlkekuludest 180 eurot ja esindajakuludest 180 eurot.

TsMS § 138 lg 1 kohaselt on menetluskulud menetlusosaliste kohtukulud ja kohtuvälised kulud.
TsMS § 138 lg 2 kohaselt on riigilõiv kohtukulu. Kohtuinfosüsteemist nähtuvalt on hageja eest
Condor Inkasso OÜ tasunud maksekäsu kiirmenetluse avalduse esitamisel 27.07.2015. a riigilõivu
45 eurot ja hagiavalduse esitamisel 1.10.2015. a riigilõivu 80 eurot, kokku 125 eurot. Kuna kohus
jättis menetluskulud 54 % ulatuses kostja kanda, tuleb vastavalt menetluskulude proportsioonile
mõista kostjalt hageja kasuks välja hageja kantud riigilõiv summas 67,50 eurot (54 % 125 eurost).

TsMS § 143 p 1 järgi on asja läbivaatamise kulud tunnistaja-, eksperdi- ja tõlgikulud ning
kohtuekspertiisiseaduse alusel hüvitatavad menetlusvälisel isikul seoses ekspertiisi tegemisega
tekkinud kulud.
Kuna toimikust nähtuvalt on hageja esitanud hagiavalduse venekeelse tõlke (tl. 64-71), leiab kohus,
et hageja tõlkekulud summas 180 eurot, ilma käibemaksuta on põhjendatud. Vastavalt
menetluskulude jaotusele tuleb kostjalt hageja kasuks välja mõista tõlkekulud summas 97,20 eurot
(54 % 180 eurost).

TsMS § 144 p 1 kohaselt on kohtuvälisteks kuludeks menetlusosaliste esindajakulud.
TsMS § 175 lg 1 kohaselt kui menetlusosaline peab menetluskulude jaotust kindlaksmäärava
kohtulahendi kohaselt kandma teist menetlusosalist esindanud lepingulise esindaja kulud, mõistab
kohus kulud välja põhjendatud ja vajalikus ulatuses. Lepinguline esindaja on menetlusosalist
menetluses esindav advokaat või muu esindaja käesoleva seadustiku §-s 218 sätestatu kohaselt.

Hageja esindaja vastab TsMS § 218 nõuetele. Tulenevalt TsMS § 175 lõikest 1 leiab kohus, et
käesoleva tsiviilasja keerukusaste ja maht ei ole sellised, mis õigustaksid hageja lepingulise esindaja
kulude taotletud suuruses kostjalt väljamõistmist. Arvestades nõude suurust ning asjaolu, et
tsiviilasi ei olnud keerukas ega mahukas, peab kohus põhjendatud õigusabikuluks 100 eurot ilma
käibemaksuta. Seega kuulub vastavalt menetluskulude jaotuse proportsioonile kostjalt hageja
kasuks välja mõistmisele esindajakulud summas 54 eurot (54 % 100 eurost).




                                                  4
TsMS § 174 lg 10 järgi peab menetluskuludelt arvestatava käibemaksu hüvitamiseks
menetlusosaline kinnitama, et ta ei ole käibemaksukohustuslane või ei saa muul põhjusel tekkinud
kuludelt käibemaksu tagasi arvestada.
Kuna hageja on kohtule kinnitanud, et on käibemaksukohuslane ning saab tekkinud kuludelt
käibemaksu tagasi, ei kuulu hageja menetluskulud hüvitamisele käibemaksuga.

Tulenevalt eeltoodust kuulub kostjalt hageja kasuks välja mõistmisele menetluskulud kokku
summas 218,70 eurot (67,50+97,20+54).
Kuna hageja palub menetluskuludelt viivise väljamõistmist tuleb TsMS § 177 lg 4 alusel
hüvitamisele kuuluvatelt menetluskuludelt tasuda viivist otsuse jõustumisest kuni täitmiseni VÕS §
113 lõikes 1 teises lauses sätestatud määras.

/allkirjastatud digitaalselt/
Kohtunik




                                                5

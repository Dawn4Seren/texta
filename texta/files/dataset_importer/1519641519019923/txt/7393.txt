                      KOHTUMÄÄRUS

Kohus                             Tartu Ringkonnakohus

Kohtukoosseis                     Andra Pärsimägi, Kai Kullerkupp, Kersti Kerstna-Vaks

Määruse tegemise aeg ja koht      12. september 2016 Tartu

Tsiviilasja number                2-16-8865

Tsiviilasi                        Viru Management OÜ hagi OÜ PRESTONE vastu
                                  võlgnevuse 298 000 euro, viivise 61 984 euro, intressi 8531
                                  euro 78 sendi ning lisanduva viivise ja intressi
                                  väljamõistmiseks
Vaidlustatud kohtulahend          Viru Maakohtu 10. juuni 2016 määrus

Kaebuse esitaja ja kaebuse liik   Viru Management OÜ määruskaebus

Kohtuistungi toimumise aeg        Kirjalik menetlus

Menetlusosalised ja nende         Määruskaebuse esitaja (hageja): Viru Management OÜ
                                  (registrikood: 12633182); juhatuse liige Pavel Ivanov
esindajad                         Vastustaja (kostja): OÜ PRESTONE (registrikood:
                                  10632557); esindaja vandeadvokaat Hillar Villers
RESOLUTSIOON                      Jätta Viru Management OÜ määruskaebus läbi vaatamata

Menetluskulude jaotus             Jätta määruskaebuse menetlemisega seotud menetluskulud Viru
                                  Management OÜ kanda
Edasikaebamise kord               Menetlusosalisel on õigus esitada määruskaebus Riigikohtule 15
                                  päeva jooksul alates käesoleva määruse kättetoimetamisest.
                                  Hagimenetluses      Riigikohtus     võib        menetlusosaline
                                  menetlustoiminguid teha ning avaldusi ja taotlusi esitada üksnes
                                      vandeadvokaadi vahendusel, kui seaduses ei ole sätestatud
                                      teisiti.
                                      Juhul, kui menetlusosaline taotleb menetlusabi, peab ta esitama
                                      tähtaja kestel määruskaebuse. Kaebuse põhjendamiseks või
                                      riigilõivu tasumiseks või kaebuses esineva sellise puuduse
                                      kõrvaldamiseks, mis on seotud menetlusabi taotlemisega, annab
                                      kohus mõistliku tähtaja pärast menetlusabi taotluse lahendamist,
                                      kui nimetatud taotlus ei ole esitatud põhjendamatult või tähtaja
                                      pikendamise eesmärgil.

ASJAOLUD
1. Viru Management OÜ (hageja) esitas 7. juunil 2016 hagiavalduse OÜ PRESTONE (kostja)
vastu võlgnevuse 298 000 euro, viivise 61 984 euro, intressi 8531 euro 78 sendi ja lisanduva
viivise ja intressi väljamõistmiseks.
Koos hagiavaldusega esitas hageja hagi tagamise taotluse, millega palus seada esimestele
vabadele järjekohtadele kohtulikud hüpoteegid kostjale kuuluvatele kinnisasjadele
kogusummas 370 000 eurot, märkides ära hüpoteegi summa iga kinnistu osas eraldi, ning
arestida kostjale kuuluva osa nimiväärtusega 36 091 eurot Presfong OÜ-s ning kanda vastav
keelumärge äriregistrisse.
Hagi tagamise taotluse kohaselt on hageja põhi- ja kõrvalnõuete suurus kostja vastu 370 000
eurot. Korduvatele meeldetuletustele ei ole kostja reageerinud ega võlgnevust likvideerinud.
Äriregistri andmete kohaselt ei ole kostja esitanud majandusaasta aruandeid alates 2013.
aastast. Kostjale on tehtud 18. veebruaril 2016 hoiatusmäärus registrist kustutamiseks. Kostja
hoidub tahtlikult kõrvale oma kohustustest. Nimetatud asjaolu võib tekitada riski ja on seetõttu
võib tulevikus kohtuotsuse täitmine olla raskendatud. Kuna kostjale kuuluvate kinnisasjade
turuväärtus ei kata piisavalt kõik hageja poolt esitatud nõuded kostja vastu, palub hageja lisaks
kohtulike hüpoteekide seadmisele arestida kostjale kuuluva osa nimiväärtusega 36 091 eurot
Presfong OÜ-s ning kanda vastav keelumärge äriregistrisse.

MAAKOHTU SEISUKOHT
2. Viru Maakohus rahuldas 10. juuni 2016 määrusega hageja hagi tagamise taotluse osaliselt
ning seadis hagi tagamiseks hageja kasuks kostja omandis olevatele kinnisasjadele kohtulikud
hüpoteegid järgmiselt:
- kinnistule asukohaga Kohtla-Järve linn, Järve linnaosa (Tartu Maakohtu kinnistusosakonna
kinnistusregistrisse kantud kinnistu „Kaasiku“ registriosa nr 10207) III jakku esimesele vabale
järjekohale kohtulik hüpoteek summas 30 000 eurot;
- kinnistule asukohaga Jõhvi vald, Pargitaguse küla, Sarapuu (Tartu Maakohtu
kinnistusosakonna kinnistusregistrisse kantud kinnistu „ Liivaahu-1“ registriosa nr 430008) III
jakku esimesele vabale järjekohale kohtulik hüpoteek summas 30 000 eurot;
- kinnistule asukohaga Jõhvi linn, Narva mnt 4a, 4k, 4n, 4m, 4r (Tartu Maakohtu
kinnistusosakonna kinnistusregistrisse kantud registriosa nr 988408) III jakku esimesele vabale
järjekohale kohtulik hüpoteek summas 100 000 eurot;
- kinnistule asukohaga Jõhvi linn, Rakvere tn 4 (Tartu Maakohtu kinnistusosakonna
koinnistusregistrisse kantud registriosa nr 3620808) III jakku esimesele vabale järjekohale
kohtulik hüpoteek summas 100 000 eurot;
- kinnistule asukohaga Jõhvi vald, Pargitaguse, Pargiserva (Tartu Maakohtu
kinnistusosakonna kinnistusregistrisse kantud registriosa nr 4226108) III jakku esimesele
vabale järjekohale kohtulik hüpoteek summas 20 000 eurot;

                                               2
- kinnistule asukohaga Jõhvi linn, Narva mnt 139B (Tartu Maakohtu kinnistusosakonna
kinnistusregistrisse kantud registriosa nr 4431508) III jakku esimesele vabale järjekohale
kohtulik hüpoteek summas 40 000 eurot;
- kinnistule asukohaga Jõhvi vald, Pargitaguse, Savi (Tartu Maakohtu kinnistusosakonna
kinnistusregistrisse kantud registriosa nr 4432408) III jakku esimesele vabale järjekohale
kohtulik hüpoteek summas 20 000 eurot;
- kinnistule asukohaga Jõhvi vald, Pargitaguse, Pihlaka (Tartu Maakohtu kinnistusosakonna
kinnistusregistrisse kantud registriosa nr 5092708) III jakku esimesele vabale järjekohale
kohtulik hüpoteek summas 20 000 eurot;
- korteriomandile asukohaga Toome pst 8 -67, Ahtme linnaosa, Kohtla-Järve linn (Tartu
Maakohtu kinnistusosakonna kinnistusregistrisse kantud registriosa nr 1333507) III jakku
esimesele vabale järjekohale kohtulik hüpoteek summas 10 000 eurot.
Maakohus jättis rahuldamata hagi tagamise taotluse osas, milles hageja palus arestida kostjale
kuuluva osa nimiväärtusega 36 091 eurot OÜ-s Presfong (RK 11481965) ning kanda vastav
keelumärge äriregistrisse.
Maakohtu määruse põhjenduste kohaselt on hageja taotlus kohtuliku hüpoteegi seadmiseks
põhjendatud. Maakohus leidis, et hagi tagamata jätmise korral võib hagejale positiivse
kohtulahendi täitmine olla raskendatud, kuna kostja on kokkuleppe kohustuse täitmisega
viivitanud ning ei kontakteeru hagejaga. Kuna hageja nõue on kinnisasjadele kohtulike
hüpoteekide seadmisega tagatud, ei ole vajalik hagi tagamise korras arestida kostjale kuuluvat
OÜ Presfong osa.

MÄÄRUSKAEBUSE ESITAJA TAOTLUS JA PÕHJENDUSED
3. Hageja esitas maakohtu määruse peale määruskaebuse, milles palub arestida kostjale kuuluva
osa nimiväärtusega 36 091 eurot osaühingus Presfong (registrikood 11481965) ning kanda
vastav keelumärge äriregistrisse.
Määruskaebuse kohaselt:
1) moodustab hagi tagamise taotluses kostjale kuuluvate kinnistute turuväärtus üldsummas
370 000 eurot, kuid nimetatud turuväärtuse arvutamisel hageja ei arvestanud asjaoluga, et
enamusele kostjale kuuluvatele kinnistutele on seatud esimestele järjekohtadele hüpoteegid
kolmandate isikute kasuks ja nimetatud kinnistute müümine hagi tagamise avalduses märgitud
turuhindadel ei ole võimalik;
2) tuleb kostjale kuuluvate kinnistute reaalsete turuhindade määramisel hagi tagamise taotluses
märgitud turuhindadest maha arvata hüpoteekide summad. Arvestades kostjale kuuluvatele
kinnistutele esimestele järjekohtadele kolmandate isikute kasuks seatud hüpoteekide
summadega on reaalne kinnistute turuhindade summa 151 100 eurot. Nimetatud tagatis ei ole
piisav esitatud hagi tagamiseks.

VASTUSTAJA SEISUKOHT
4. Kostja vaidles määruskaebusele vastu, palus jätta see rahuldamata ning menetluskulud hageja
kanda.
Vastuse kohaselt:
1) on hageja seisukoht, et kohtuliku hüpoteegiga kaetud kinnistute / hoonestusõiguse
turuväärtus ei ületa kogumis 151 100 eurot, väär. Ainuüksi Tartu Maakohtu kinnistusosakonna
kinnistusregistrisse registriossa number 988408 kantud hoonestusõiguse turuväärtus ületab
hageja nõuet. Eksperthinnangu kohaselt on nimetatud hoonestusõiguse turuväärtuseks ca 1,47

                                              3
miljonit eurot. Isegi kui sellest summast maha arvestada OÜ Ragoza kasuks seatud hüpoteek,
ületab saadav summa üle 1,5 korra hageja nõuet ja seega puudub alus arestida hagi tagamiseks
veel täiendavalt OÜ Presfong osa;
2) on hageja vääralt esitanud hagi tagamise taotluses kinnistute / hoonestusõiguse
turuväärtused. Turuväärtuste arvestamisel on arvestatud väidetavaid kohustusi AS-i SEB Pank
ees kogusummas 127 342 eurot. Kostjal puuduvad kohustused AS-i SEB Pank ees, millised
oleks tagatud hüpoteekidega ning kinnistusraamatust nähtuvad hüpoteegid on nö ”tühjad”;
3) on hageja kinnistute turuväärtuste arvestamine ebaselge. Mitte ühestki dokumendist ei nähtu,
et hageja oleks mingit eksperthinnangu selle kohta tellinud. Seega on kinnistute turuväärtused
hageja poolt meelevaldselt kujundatud.

RINGKONNAKOHTU SEISUKOHT
5. Ringkonnakohus leiab, et hageja määruskaebus Viru Maakohtu 10. juuni 2016 määruse peale
tuleb jätta TsMS § 664 lg 2 alusel läbi vaatamata, kuna maakohus on ebaõigesti määruskaebuse
menetlusse võtnud.
TsMS § 664 lg 1 kohaselt kontrollib ringkonnakohus menetlusse võetud määruskaebuse
saamisel, kas maakohus on kaebuse õigesti menetlusse võtnud ja teeb menetlustoimingud, mis
maakohus jättis seoses määruskaebusega tegemata.
TsMS § 660 lg 1 kohaselt võib maakohtu määruse peale määrusega puudutatud menetlusosaline
esitada määruskaebuse ringkonnakohtule üksnes juhul, kui määruskaebuse esitamine on
seaduse järgi lubatud.
Ringkonnakohus leidis, kontrollides määruskaebuse menetlusse võtmist TsMS § 664 lg 1 järgi,
et maakohus ei ole määruskaebust õigesti menetlusse võtnud. TsMS § 390 lg 1 kohaselt võib
pool maakohtu või ringkonnakohtu määruse peale, millega kohus hagi tagas, ühe tagamisabinõu
teisega asendas või hagi tagamise tühistas, esitada määruskaebuse. Seadus ei anna hagejale kui
hagi tagamise taotluse esitajale õigust esitada määruskaebus, kui maakohus jätab hagi tagamata
või rahuldab hageja taotluse hagi tagamiseks osaliselt. Sellest tulenevalt ei ole hageja poolt
määruskaebuse esitamine Viru Maakohtu 10. juuni 2016 määruse peale, millega on hageja hagi
tagamise taotlus rahuldatud osaliselt, seadusega lubatud.
6. Seoses määruskaebuse läbivaatamata jätmisega tuleb määruskaebuse menetlemisega seotud
menetluskulud jätta TsMS § 168 lg 2 alusel hageja kanda.



  /allkirjastatud digitaalselt/     /allkirjastatud digitaalselt/     /allkirjastatud digitaalselt/

       Andra Pärsimägi                    Kai Kullerkupp                  Kersti Kerstna-Vaks




                                               4

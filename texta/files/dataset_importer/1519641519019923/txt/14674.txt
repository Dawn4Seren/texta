                          KOHTUMÄÄRUS
 Kohus                                 Tallinna Halduskohus

 Kohtunik                              Karin Kalmiste

 Määruse tegemise aeg ja koht          24.05.2016, Tallinn

 Haldusasja number                     3-15-3120

 Haldusasi                             A.E.u kaebus Tallinna Vangla kodukorra punkti 1.11.1.
                                       osaliseks tühistamiseks
 Menetlustoiming                       Kaebuse tagastamine

 RESOLUTSIOON                              1. Tagastada kaebus.
                                           2. Saata määruse ärakiri           koos    kaebusega
                                              kaebajale.

 Edasikaebamise kord                   Määruse peale võib esitada määruskaebuse Tallinna
                                       Ringkonnakohtule Tallinna Halduskohtu kaudu 15 päeva
                                       jooksul määruse kättetoimetamisest arvates.



ASJAOLUD JA MENETLUSE KÄIK
1. Tallinna Vangla karistas 28.10.2015 käskkirjaga nr 5-2/1388 kinnipeetav A.E.ut Tallinna Vangla
direktori 31.01.2013 käskkirjaga nr 20 kinnitatud Tallinna Vangla kodukorra p 1.11.1 rikkumise eest
kartserikaristusega, kuna A.E. oli kasutanud pöördumises Justiitsministeeriumile kahemõttelisi ja
ebatsensuurseid väljendeid. Tallinna Vangla jättis 02.11.2015 vaideotsusega rahuldamata A.E.u vaide
selle käskkirja peale. A.E. esitas käskkirja ja vaideotsuse peale kaebuse Tallinna Halduskohtule, mis
on võetud kohtu menetlusse (haldusasi nr 3-15-2802).
A.E. esitas 03.11.2015 vaide ka Tallinna Vangla kodukorra p 1.11.1 kehtetuks tunnistamiseks osas,
milles see keelab kinnipeetavatel oma pöördumistes kasutada avaliku elu tegelase väljendit (sh kui
see sisaldab ebatsensuurseid sõnu) ja kahemõttelisi väljendeid.
2. Tallinna Vangla tagastas 12.11.2015 vastusega nr 5-15/15/31613-2 A.E.u vaide haldusmenetluse
seaduse (HMS) § 79 lg 1 p 3 alusel. Vangla otsuse põhjenduste kohaselt on A.E.ut korduvalt
karistatud Tallinna Vangla kodukorra p 1.11.1 rikkumise eest, esimest korda 01.04.2013. Alates
sellest ajast oli A.E. teadlik kodukorra p-s 1.11.1 sätestatud viisakusnõuete järgimise kohustusest ning
ta pidi vaide esitama hiljemalt 02.05.2013. HMS § 34 lg 3 kohaselt ei ennistata menetlustähtaega, kui
möödunud on rohkem kui üks aasta.
3. 14.12.2015 saabus Tallinna Halduskohtule A.E.u kaebus Tallinna Vangla kodukorra osaliseks
tühistamiseks. Kaebaja soovib kodukorra punkti 1.11.1. tühistamist osas, milles see keelab
kinnipeetaval oma pöördumises kasutada avaliku elu tegelase väljendit ning kahemõttelist väljendit.
Kaebusele on lisatud ka menetlusabi taotlus.
4. 11.01.2016 määrusega tagastas Tallinna Halduskohus A.E.u kaebuse HKMS § 121 lg 1 p 4 alusel,
kuna läbimata on kohustuslik kohtueelne menetlus. Kodukorra p 1.11.1 on kaebajale mõju avaldanud
juba 01.04.2013 ning tal tulnuks kodukord seejärel 30 päeva jooksul vaidlustada. Vangla tagastas
vaide õiguspäraselt.
5. 17.02.2016 määrusega tühistas Tallinna Ringkonnakohus Tallinna Halduskohtu 11.01.2016
määruse. Ringkonnakohtu määrus jõustus 28.03.2016.
6. 07.04.2016 määrusega jättis Tallinna Halduskohus kaebuse käiguta ning andis kaebajale puuduste
kõrvaldamiseks (kaebuse nõude täpsustamiseks) 10-päevase tähtaja.
7. 08.04.2016 esitas A.E. kaebusest loobumise avalduse, „kuna Tallinna Ringkonnakohtu määruse
kohaselt tuleb kaebuses esitatud nõuet lahendada asjas nr 3-15-2802“.
8. Tallinna Halduskohtu menetluses on ka Andru Eriku kaebus Tallinna Vangla 28.10.2015 käskkirja
nr 5-2/1388 ning 02.11.2015 vaideotsuse nr 5-15/15/30814-2 tühistamise nõudes (haldusasi nr 3-15-
2802). Nimetatud haldusasja materjalidest nähtuvalt karistati A.E.ut selles kaebuses vaidlustatud
Tallinna Vangla 28.10.2015 käskkirjaga nr 5-2/1388 Tallinna Vangla kodukorra punkt 1.11.1 nõuete
rikkumise eest kartserisse paigutamisega 10 ööpäevaks. A.E.u rikkumine seisnes selles, et ta kasutas
28.09.2015 Justiitsministeeriumile esitatud pöördumises ebatsensuurseid ja kahemõttelisi
väljendeid.A.E. esitas Tallinna Vangla 28.10.2015 käskkirja nr 5-2/1388 peale vaide, mis jäeti
Tallinna Vangla 02.11.2015 vaideotsusega nr 5-15/15/30814-2 rahuldamata. Kohtuinfosüsteemi
andmetel on kaebaja esitanud 11.04.2016 haldusasja nr 3-15-2802 juurde kaebuse täiendamise
taotluse, mille kohaselt taotleb kaebaja asjas nr 3-15-2802 esitatud kaebuse täiendamist nõudega
tühistada osaliselt Tallinna vangla kodukorra p 1.11.1


KOHTU SEISUKOHT JA PÕHJENDUSED
9. Arvestades käesoleva ning haldusasja nr 3-15-2802 asjaolusid, leiab kohus, et A.E.u „kaebusest
loobumise avaldus“ on tõlgendatav puuduste kõrvaldamisest loobumise avaldusena.
08.04.2016 esitatud pöördumisest saab kohtu hinnangul järeldada, et kaebaja eesmärgiks ei ole
tegelikkuses loobumise sätete alusel menetluse lõpetamine koos sellega kaasnevate tagajärgedega.
Nimetatud avaldusest nähtub selgelt, et kaebaja ei soovi käesolevas haldusasjas puuduseid kõrvaldada
ning tema kaugemaks eesmärgiks on saavutada see, et kohus menetleks ühes menetluses nii
distsiplinaarkaristuse määramise käskkirja kui ka kodukorraga seotud kaebust (tulenevalt
ringkonnakohtu 17.02.2016 määrusest käesolevas haldusasjas).
10. Halduskohtumenetluse seadustiku (HKMS) § 121 lg 1 p 2 sätestab, et kohus tagastab kaebuse
määrusega selle esitajale, kui kaebus ei vasta käesoleva seadustiku §-de 37–39 nõuetele, kaebaja ei
ole kohtu poolt määratud tähtaja jooksul puudusi kõrvaldanud ja puudused takistavad asja
läbivaatamist.
Sõltumata sellest, kuidas täpselt kvalifitseerida kaebaja 08.04.2016 avaldust, on selge, et kohtu poolt
määratud tähtaja jooksul kaebaja puuduseid ei kõrvaldanud.
Eeltoodust tulenevalt leiab kohus, et kaebus tuleb HKMS § 121 lg 1 p 2 alusel tagastada.
11. Täiendavalt selgitab kohus järgmist. Kuivõrd Tallinna Ringkonnakohus märkis oma 17.02.2016
määruses (määruse p 12), et kaebus Tallinna Vangla kodukorra p-i 1.11.1. osaliseks tühistamiseks
tuleb lahendada koos kaebusega Tallinna Vangla 28.10.2015 käskkirja nr 5-2/1388 peale ning
kaebus Tallinna Vangla 28.10.2015 käskkirja nr 5-2/1388 tühistamiseks on Tallinna Halduskohtu
menetluses, võib asjaolusid kogumis hinnates ning ringkonnakohtu seisukohta arvestades pidada
kodukorra punktiga seotud kaebust korduvaks kaebuseks HKMS § 43 lg 1 p-i 3 mõttes. Kohus võtab
seejuures arvesse, et kaebaja on haldusasjas nr 3-15-2802 esitanud taotluse kaebuse
muutmiseks/täiendamiseks.
Seega tuleks kaebus isegi juhul, kui kaebaja oleks kaebuses esinenud puudused kõrvaldanud, HKMS
§ 121 lg 1 p-i 3 alusel tagastada.
Kuivõrd üksnes kodukorra punkti tühistamiseks esitatud kaebus eraldiseisvalt oleks praegusel juhul
perspektiivitu ning ei võimaldaks saavutada kaebuse eesmärki, esineks alus kaebuse tagastamiseks
ka HKMS § 121 lg 2 p-i 2 alusel.
12. Kohus selgitab, et käesolevas määruses ei anna kohus etteulatuvalt hinnangut sellele, kas
haldusasjas nr 3-15-2802 esitatud ning täiendatud kaebus oleks muutunud asjaolude tõttu (kaebaja
vabanemine) jätkuvalt lubatav. Nimetatud asjaolude kontrollimisega seotud menetlustoimingud teeb
haldusasja nr 3-15-2802 menetlev kohtunik. Küll saab aga märkida, et käesoleval juhul ei saa
vaidlustatud üldkorralduse sätet iseseisvalt ilma selle alusel antud haldusakti või sooritatud
toiminguta kuidagi kaebaja õigusi rikkuda. Kohtule nähtub, et kaebaja tegelikuks eesmärgiks oligi
Tallinna Vangla 28.10.2015 käskkirja nr 5-2/1388 tühistamisega seotult vaidlustada Tallinna Vangla
kodukorra p-i 1.11.1. ja kaebaja oli selle ekslikult jätnud kohtule märkimata.
13. HKMS § 43 lg 2 kohaselt ei võta kaebuse tagastamine ja läbi vaatamata jätmine õigust pöörduda
uuesti kohtusse. Kaebuse tagastamisel või läbi vaatamata jätmisel loetakse, et kaebus ei ole kohtu
menetluses olnud.


/allkirjastatud digitaalselt/

Karin Kalmiste
kohtunik

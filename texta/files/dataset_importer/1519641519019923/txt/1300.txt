                            KOHTUOTSUS
                               Eesti Vabariigi nimel

Kohus                          Tallinna Ringkonnakohus, tsiviilkolleegium

Kohtukoosseis                  Eesistuja Iko Nõmm, liikmed Reet Allikvere ja Liis Arrak

Otsuse tegemise aeg ja koht    6. detsember 2016. a, Tallinn

Tsiviilasja number             2-16-821

Kohtuasi                       Korteriühistu Tallinna 25 hagi LK vastu võlgnevuse
                               ja viivise väljamõistmiseks

Vaidlustatud kohtulahend       Harju Maakohtu 17. mai 2016. a otsus

Kaebuse esitaja ja kaebuse     LK apellatsioonkaebus
liik
Apellatsioonkaebuse hind       2241,68 eurot

Menetlusosalised ja nende      Hageja: Korteriühistu Tallinna 25        (registrikood
esindajad                      80347143), seaduslik esindaja GS, lepinguline esindaja
                               Dmitri Shcherbin

                               Kostja: LK (isikukood XXXXXXXXXXX), lepingulised
                               esindajad Irina Reva ja Merily Kuusk

Kohtuistungi toimumise aeg     17. november 2016. a

RESOLUTSIOON
Jätta Harju Maakohtu 17. mai 2016. a otsus muutmata ja apellatsioonkaebus
rahuldamata.

Menetluskulude jaotus
  1. Jätta menetluskulud LK kanda.
  2. Määrata kindlaks LK poolt Korteriühistule Tallinna 25               hüvitatavate
      menetluskulude suurus. Mõista LK-lt välja Korteriühistu Tallinna 25 kasuks
      apellatsioonimenetluses kantud menetluskulud 540 eurot.
  3. Välja mõistetud menetluskulude summalt tuleb LK-l tasuda Korteriühistule
      Tallinna 25 viivist alates käesoleva otsuse jõustumisest kuni täitmiseni VÕS §
      113 lg 1 teises lauses sätestatud määras.




                                                                                    1(8)
Edasikaebamise kord
Otsuse peale võib esitada kassatsioonkaebuse Riigikohtule 30 päeva jooksul otsuse
kassaatorile kättetoimetamisest, kuid mitte pärast viie kuu möödumist otsuse avalikult
teatavaks tegemisest.
Hagimenetluses Riigikohtus võib menetlusosaline menetlustoiminguid teha ning avaldusi ja
taotlusi esitada üksnes vandeadvokaadi vahendusel.
Juhul kui menetlusosaline taotleb menetlusabi, peab ta esitama tähtaja kestel
kassatsioonkaebuse. Kaebuse põhjendamiseks või riigilõivu tasumiseks või kaebuses
esineva sellise puuduse kõrvaldamiseks, mis on seotud menetlusabi taotlemisega, annab
kohus mõistliku tähtaja pärast menetlusabi taotluse lahendamist, kui nimetatud taotlus ei ole
esitatud põhjendamatult või tähtaja pikendamise eesmärgil.

Hagiavalduse asjaolud ja hageja nõue
  1. Korteriühistu Tallinna 25 (hageja või korteriühistu) esitas 19. jaanuaril 2016. a Harju
      Maakohtule hagi LK (kostja) vastu võlgnevuse ja viivise väljamõistmiseks summas
      1594,03 eurot. Menetluse kestel (23. veebruari 2016. a ja 27. aprilli 2016. a avaldused)
      suurendas hageja nõuet 2241,68 euroni, millest põhivõlg 1927,63 eurot ja viivis
      314,05 eurot. Hagiavalduse kohaselt on kostja Loksa linnas Tallinna tn 25 asuva
      elamu korteri nr 4 omanik ning seega elamu korteriomanike poolt loodud korteriühistu
      Tallinna 25 liige. Korteriühistu korraldab elamu asjaajamist ja vahendab
      korteriomanike elutegevuseks vajalikke kommunaalteenuseid ning esitab kostjale
      igakuiselt arveid tasumiseks. Kostja ei ole 26. aprilli 2016. a seisuga korteriühistu
      poolt esitatud arveid majandamiskulude ja kommunaalteenuste eest täies ulatuses
      tasunud, mistõttu on kostjal tekkinud võlgnevus.

Kostja vastuväited
   2. Kostja vaidles hagile vastu. Kostja vaidlustas hageja poolt esitatud võla ja viivise
       suuruse. Kostja nõustus hageja arvetega hooldustasu, remondifondi, osamaksu,
       üldelektri, vee ja kanalisatsiooni, veekao ning prügiveo osas, leides, et arved on
       eelnimetatud majandamiskulude liikide osas tema poolt tasutud õigeaegselt ja täies
       ulatuses. Kostja ei nõustu hageja poolt arvete järgi nõutava summaga kapitaalremondi
       fondi, kütte ja õigusabi kulude eest, leides, et nende osas on arvetes näidatud summad
       põhjendamatud, mistõttu nende kulude osas ei ole ta arveid tasunud. Kostja arvates on
       tal õigus teada, kuidas hageja majandamiskuludena kogutud raha kulutab ning tal on
       õigus kulude tasumisest keelduda, kui talle ühistu juhatuse poolt selgitusi ei jagata.
   3. Kapitaalremondifondi maksete osas viitas kostja asjaolule, et tsiviilasjas nr 2-14-
       59762 sõlmiti hageja ja GS vahel kompromiss (I kd, tl 38-42), mille punktis 1.4 väitis
       hageja, et kapitaalremondi fondi kogumiseks puudub korteriühistul õiguslik alus.
       Hagejal tuleb eelnevalt esitada andmed, kui palju on korterid 1 ja 2 tasunud
       kapitaalremondi raha katuse renoveerimiseks, samuti on vaja esitada töövõtuleping
       firmaga, kes teostas remonti ning ehitusprojekt koos ehitus- ja kasutusloaga.
   4. Kütet puudutavate summade osas leidis kostja, et alates jaanuarist 2015. a on arvetel
       esitatud küttekulu liiga suur, kuna hageja ei ole arvestanud elamu köetava pinna hulka
       kortereid nr 1 ja 2 (omanikud GS ja ES). Korteriühistu liikmetele teadaolevalt ei
       maksa korteriühistu arveid kütte eest ja hagejal on tekkinud võlgnevus küttefirma
       N.R.Energy Osaühingu ees, mille esindajate sõnul ei ole neil õnnestunud ühendust
       võtta hageja juhatuse liikmega GS-ga olukorra selgitamiseks. Seetõttu on kostja
       keeldunud kuni hageja vastavate selgituste saamiseni kütte eest maksmast ja on
       maksnud alates septembrist 2015. a kütte eest otse teenuse osutajale. Küttearvete osas
       leidis kostja, et eraldi kütte arvutusmetoodikat ei ole korteriühistu üldkoosolekul vastu
       võetud ega kinnitatud, mistõttu küttekulude jaotus korteriomanike vahel peab toimuma
       vastavalt korteriühistuseadus (KÜS) § 15¹ lg 1, st arvestatuna eluruumi üldpinna ühe
       ruutmeetri kohta ning vastavalt 3. mail 2014. a üldkoosoleku otsusele (p 5), mille
                                                                                             2(8)
      kohaselt tuleb alates augustist 2014. a arvestada korterite 1 ja 2 eest 100 % hinnast, st
      tuleb lähtuda korterite üldpinnast 368,3 m², mitte 280,7 m² nagu on arvestanud hageja.
      Kostja esitas 26. juulil 2014. a korteriomanike koosoleku protokolli, mille kohaselt
      otsustati, et korterid 1 ja 2 peavad taastama oma korterites küttesüsteemi 1.
      septembriks 2014. a (I kd, tl 134-135). Kostja on tasunud alates 2015. a küteperioodist
      12,3% küttekuludest (44,8:368,3) otse soojateenust osutavale firmale. Kostja tasus
      N.R.Energy Osaühingu arve nr 191 alusel korteriomanik JS-le 400 eurot, 17.
      novembril 2015. a otse N.R.Energy Osaühingule 63,20 eurot (I kd, tl 36). 25.
      septembril 2015. a tasus korteriomanik JS korterite nr 3, 4 ja 6 eest N.R.Energy
      Osaühingule arve nr 191 alusel 1250 eurot (I kd, tl 37). Kostja tasus perioodi 1.
      jaanuar 2016. a kuni 4. märts 2016. a eest N.R.Energy Osaühingule 130,82 eurot ning
      korteriühistule muude aktsepteeritud kulu eest 124,39 eurot (I kd, tl 136-137).
   5. Õigusabikulude osas leidis kostja, et tal ei ole tekkinud kohustust tasumiseks hageja
      poolt esitatud maksekorralduste alusel, kuna korteriühistu 3. mai 2014. a otsuse
      kohaselt peab korteriomanik maksma vaid põhjendatud ja vajalikud õigusabikulud,
      milleks hageja poolt esitatud kulud ei ole, kuna GS juhatuse liikmena on otsustanud
      kohtuvaidluste ja kaebuste esitamise ainuisikuliselt.

Maakohtu otsus
  6. Harju Maakohus rahuldas 17. mai 2016. a otsusega hagi osaliselt ja mõistis kostjalt
     hageja kasuks välja põhivõlgnevuse 1719,59 eurot ja viivise 280,13 eurot ning
     tunnistas TsMS § 405 lg 1 p 10 kohaselt kohtuotsuse ilma tagatiseta viivitamata
     täidetavaks. Menetluskulud jättis kohus poolte endi kanda.
  7. Maakohus tuvastas, et hageja põhikirja p 8.1 kohaselt on maja korrashoiukulude
     tasumise põhiprintsiibiks tasumine tegelikult saadud teenuste eest, p 8.2 kohaselt raha
     sihtkogumise summa maja korrashoiuks ja kommunaalteenuste kulude kustutamiseks
     arvestatakse üldkoosoleku poolt kinnitatud tariifide, eeskirjade, arvutusmetoodikate,
     kulude eelarve ja teiste reglementeerivate dokumentide alusel. Hageja poolt esitatud
     kommunaalteenuste arvetest ja esitatud õienditest nähtuvalt oli kostjale perioodil maist
     2014. a kuni märtsini 2016. a esitatavate arvete kogusummaks 3545,55 eurot, millest
     kostja oli tasunud 1617,92 eurot. Kostja võlgnevus põhivõla osas tekkis alates maist
     2014. a (algsumma 129,09 eurot), mis kasvas aprilliks 2016. a 2241,68 euroni, millest
     põhivõlgnevus moodustas 1927,63 eurot ja viivis 314,05 eurot.
  8. Maakohtu hinnangul ei ole põhjendatud kostja vastuväited seoses katuse
     kapitaalremondi fondi loomiseks maksete kogumisega. Kohtu hinnangul ei ole kostja
     osundatud 28. jaanuari 2015. a määruses, millest tulenevalt puudub korteriühistul
     kapitaalremondifondi kogumiseks korteriühistu otsus, arvesse võetud täiendavat
     korteriühistu 3. mai 2014. a otsust, mille kohaselt 2014. a majandustegevuse aastakava
     kinnitamisel otsustati (p 3) jätkata katuse kapitaalremondiks rahade kogumist vastavalt
     graafikule ning alustada katuse kapitaalremondiga juhul kui võlgnikud tasuvad
     võlgnevused (I kd, tl 14-16, 61-66). Nimetatud otsust ei ole vaidlustatud, seega on see
     kehtiv ja korteriomanikele kohustuslik. Kostja vastuväide, et eelnevalt peab hageja
     esitama andmed, kui palju on korterid 1 ja 2 tasunud kapitaalremondi rahasid katuse
     renoveerimiseks, ning et on vaja esitada töövõtuleping firmaga, kes teostas remonti,
     ning ehitus-projekti koos ehitus - ja kasutusloaga, ei ole kohtu hinnangul käesolevas
     vaidluses, st hageja ja kostja vahelises võlasuhtes asjakohane. Samuti võttis kohus
     arvesse, et GS tasus 31. märtsil 2015. a kapitaalremondi fondi 1558,64 eurot (I kd, tl
     159). Seega leidis kohus, et kostja peab tasuma kapitaalremondifondi maksete eest
     vastavalt arvetest tulenevale summale 1201,09 eurot (I kd, tl 183-184).
  9. Küttekulude osas nõustus kohus kostjaga, et elamu Tallinna 25 köetavate
     korteriomandi pinna arvestuses tuleb lähtuda mitte hageja poolt arvestatud köetavate
     korterite pinnast 280,70 m² (+üldkasutatavate ruumide pinnast 46,2 m²), vaid
     üldpinnast 368,3 m², mis on ka kooskõlas korteriühistu poolt 16. oktoobril 2008. a
                                                                                          3(8)
       sõlmitud soojusmüügilepinguga (I kd, tl 100). Kohus võtab arvesse, et korteriühistu 3.
       mai 2014. a otsuse punktis 5 otsustati, et alates augustist 2014. a tuleb arvestada
       korterite 1 ja 2 eest 100 % kütte hinnast. Kuna küttekulude jagamise osas ei ole
       korteriühistu eraldi otsust vastu võtnud, tuleb aluseks võtta KÜS §-st 151 lg 1, mille
       kohaselt tuleb lähtuda vajalikest kuludest majandamiskuludest arvestatuna eluruumi
       üldpinna ühe ruutmeetri kohta. Seega peaks kostja perioodi eest mai 2014. a kuni
       märts 2016. a tasuma kütte eest mitte 1300,32 eurot, vaid 1154,15 eurot.
   10. Kostja väite osas, et kuivõrd ta on tasunud vaidlusalusel perioodil soojafirmale otse
       594,12 eurot (463,30+130,82), millise summa ta tahab hageja nõudega tasaarvestada,
       leidis kohus, et selline tasaarvestus ei ole põhjendatud. Kohtu hinnangul ei ole
       tõendatud, et kostjal on tekkinud soojusfirmale otse tasutud summa näol tasaarvestatav
       nõue hageja vastu. Kohus arvestas hageja vastuväitega, et hageja pole kostjaga kokku
       leppinud, et kostja maksaks soojaarveid otse soojafirmale, samuti puuduvad tõendid
       sellekohase kokkuleppe kohta soojafirma ja kostjale vahel. Eeltoodust tulenevalt leidis
       kohus, et kütet puudutavate kulude osas tuleb hageja põhinõuet kostja vastu
       vähendada 146,17 euro võrra, kuid mitte kostja poolt otse soojafirmale tasutud 594,12
       euro võrra. Viimase osas saab kostja esitada nõude soojafirma vastu alusetu
       rikastumise sätete alusel.
   11. Õigusabi ja kohtukulusid puudutavate summade osas nõustus maakohus hagejaga, et
       korteriomanike kohustus kanda võrdselt nimetatud kulusid tuleneb 3. mai 2014. a
       üldkoosoleku otsusest, mille p 7 osas „muud küsimused“ otsustati (alapunkt 2) jagada
       nii kohtukulude kui juriidiliste konsultatsioonide eest saadud arved 8 korteri vahel
       võrdsete osadena (I kd, tl 14-16). Riigikohtu 6. novembri 2013. a lahendist nr 3-2-1-
       89-13 lähtudes ei saa kohtu hinnangul kostjalt nõuda sellisete õigusabikulude
       hüvitamist, mida hageja on kandnud seoses kohtus nõude esitamisega kostja vastu.
   12. Kostja vastuväide, et hageja poolt esitatud kahe arve osas on veekao tasu liiga suur
       (kokku 13,49 eurot) oli kohtu hinnangul põhjendamata ja tõendamata.
   13. Kokkuvõttes leidis maakohus, et hageja põhinõue (1927,63 eurot) kuulub
       rahuldamisele summas 1719,59 eurot (3545,55 eurot (hageja arvete järgi nõutud
       summa) – 1617,92 eurot (kostja poolt tasutud summa) – 146,17 eurot (küttekulude
       vähendamine) – 61,87 eurot (õigusabikulude vähendamine). Kohtu hinnangul tuli
       hageja poolt esitatud viivisenõuet 314,05 eurot (aluseks KÜS § 7 lg 4) vähendada
       proportsionaalselt põhinõude rahuldamise ulatusega (89,2%). Seega vähendas kohus
       viivisenõude 280,13 euroni.

Apellatsioonkaebus
   14. Kostja esitas maakohtu otsuse peale apellatsioonikaebuse ning palub maakohtu otsuse
       tühistada osas, millega maakohus rahuldas hagi kütet puudutavate kulude (594,12
       eurot) osas.
   15. Kohus ei ole piisavalt analüüsinud ega hinnanud esitatud tõendeid ning on jätnud
       tähelepanuta kostja poolt antud selgitused. Kostjal on õigus soojaettevõttele otse
       tasutud summad tasaarvestada korteriühistu esitatud nõudega majandamiskulude
       tasumiseks.
   16. Arvetest nähtuvalt kuni jaanuarini 2015. a ei olnud hagejal N.R Energy Osaühingu ees
       võlgnevusi. Võlg tekkis veebruarist 2015. a, s.o ajast, millal GS sai juhatuse liikmeks
       ja hakkas kasutama enda poolt väljamõeldud metoodikat soojuskulude jaotamiseks
       liikmete vahel. Arvetega on tõendatud, et mõnes kuus hageja kohustused
       soojaettevõtte ees vähenesid sõltumata sellest, et hageja ei ole soojusenergia eest
       tasunud. Seega soojaettevõte arvestas omanike poolt otse tehtud makseid, vähendades
       selles ulatuses hageja kohustusi. See tähendab, et soojaettevõtte ja omanike vahel on
       olemas vastav kokkulepe küttekulude tasumiseks.
   17. Hageja ei müü kostjale soojust, vaid tegutseb vahendajana soojaettevõtte ja omanike
       vahel oma ülesannete täitmisel kaasomandi ühise majandamise raames. Kostjal lasub
                                                                                         4(8)
       kohustus tasuda ostetud teenuste eest KÜS § 151 lg 1 järgi. Juhul, kui korteriühistu ei
       täida oma kohustusi nõuetekohaselt, on omanikel õigus korteriomandiseaduse (KOS)
       § 15 lg 2 alusel teha kaasomandi eseme säilitamiseks vajalikke toiminguid teiste
       korteriomanike nõusolekuta ning nõuda teiselt korteriomanikelt (antud juhul hagejalt
       kui omanike ühiste huvide esindajalt) tehtud kulude hüvitamist. Olukorras, kus
       kütteperioodi alguseks võis maja jääda kütmata hageja võlgnevuse tõttu, kasutas kostja
       temale seadusega antud õigust ning kostja tehtud maksed otse soojaettevõttele tuleb
       lugeda vajalikeks kulutusteks hoone säilitamiseks.
   18. Maakohus kohaldas valesti võlaõigusseaduse (VÕS) § 78 lg 4, viidates otsuses
       sellele, et kostjal on õigus esitada nõue soojaettevõtte vastu alusetu rikastumise sätete
       alusel. Arvestades, et N.R Energy Osaühing vähendas oma nõudeid hageja vastu
       omanike poolt otse tasutud summa võrra, tekib kohtuotsuse jõustumisel olukord, kus
       alusetu rikastumise sätteid tuleks kohaldada hageja mitte soojaettevõtte vastu.
   19. Kostja hinnangul oli põhjendamatu arvestada viivist, kuivõrd kostja on täitnud
       kohustusi tähtaegselt.

Vastus apellatsioonkaebusele
   20. Hageja palub jätta apellatsioonkaebuse rahuldamata, maakohtu otsuse muutmata ning
       menetluskulud kostja kanda.

Ringkonnakohtu seisukoht
   21. Ringkonnakohus, tutvunud apellatsioonkaebusega ja tsiviilasja materjaliga, leiab, et
       maakohtu otsus on seaduslik ja põhjendatud ning apellatsioonkaebuse väited ei anna
       alust selle tühistamiseks. Vastavalt TsMS § 657 lg 1 p-le 1 tuleb kohtuotsus jätta
       muutmata ning apellatsioonkaebus rahuldamata.
   22. Kolleegium määratleb esmalt apellatsioonimenetluses vaidluse all olevad küsimused
       (I) ning lahendab seejärel apellatsioonkaebuse (II) ja määrab menetluskulude jaotuse
       (III).
                                                     I
   23. Apellatsiooniastmes vaidlevad pooled selle üle, kas kostjal on tekkinud hageja vastu
       nõue tulenevalt sellest, et kostja on maksnud tarbitud soojuse eest otse soojaettevõttele
       ning kas kostjal on seetõttu õigus oma nõue tasaarvestada hageja nõudega. Kostja
       leiab, et tal on tekkinud nõue hageja vastu läbi selle, et ta on teinud küttekulude eest
       tasudes maja säilimiseks vajalikke kulutusi. Hageja leiab, et kostjal nõuet ühistu vastu
       ei ole.
                                                    II
   24. Ringkonnakohus jagab maakohtu seisukohta, et kostja väitega, et ta on tasunud
       vaidlusalusel perioodil soojaettevõttele otse 594,12 eurot, ei saa hageja nõude
       lahendamisel arvestada, kuna hageja ei ole tõendanud oma väiteid, et tal on tekkinud
       soojaettevõttele tasutud summade näol tasaarvestatav nõue hageja vastu.
   25. Maakohus on õigesti tuvastanud ja pooled ei vaidle selle üle, et poolte vahel ei ole
       sõlmitud kokkulepet, mille alusel kostjal oli õigus maksta hageja esitatud soojaarveid
       otse soojaettevõttele. Sellises olukorras rakendub VÕS § 78 lg 1, mis sätestab, et
       juhul, kui võlgnik ei pea täitma kohustust seadusest, tehingust või kohustuse
       olemusest tulenevalt isiklikult, võib kohustuse täita kolmas isik. Kui kolmas isik
       täidab kohustuse, vabaneb võlgnik täitmise kohustusest. Üldreegli kohaselt ei ole
       võlausaldajal huvi isikliku täitmise vastu rahaliste kohustuste puhul ning seepärast ei
       ole tarvilik ka võlgniku nõusolek tema eest kohustuse täitmiseks. Ka Riigikohus on
       varasemas praktikas märkinud, et rahalise kohustuse puhul tuleb eeldada, et
       võlausaldajal ei ole õigust kolmanda isiku täitmise vastuvõtmisest keelduda (vt nt
       Riigikohtu 30. novembri 2010. a otsus tsiviilasjas nr 3-2-1-115-10, p 12; 6. juuni
       2009. a otsus tsiviilasjas nr 3-2-1-61-09, p 19 ja 13. septembri 2004. a otsus tsiviilasjas
       nr 3-2-1-102-04, p 15). Sellele vaatamata tuleks ringkonnakohtu arvates olukorras, kus
                                                                                              5(8)
    võlgnikuks on korteriühistu ja võlausaldajaks soojaettevõte, tõlgendada VÕS § 78 lg 1
    regulatsiooni kohustuse olemusest tulenevalt sel viisil, et soojaettevõttel on vaatamata
    sellele, et soojavõlg on rahaline kohustus, siiski õigus keelduda ühistuliikme poolt
    korteriühistu eest täidetud kohustuse vastuvõtmisest. Seda põhjusel, et iga ühistu
    liikme poolt kommunaalteenuste eest maksete tegemisel oma suva järgi kas ühistule
    või otse kommunaalteenuse osutajale, muudaks äärmiselt tülikaks teenust ostutava
    ettevõtte ja ühistu vahelised arveldused, tuues kaasa mõlemale poolele tarbetul hulgal
    tööd, et pidada arvestust selle üle, milline on ühistu igakuine täpne võlgnevus, võttes
    arvesse ühistuliikmete poolt oma suva järgi tehtud otsemakseid. Arvestades
    kommunaalteenuse tarbijate suurt arvu, suruks arvepidamises kaose ohjamine teenuse
    osutajale ja ühistule peale täiendavat tööjõukulu, mis väljenduks lõppastmes tarbija
    jaoks kommunaalteenuste kallinemises ja ühistu juhtimiskulude kasvus.
    Ringkonnakohtu arvates tuleb sõltumata sellest, millised erimeelsused valitsevad
    ühistu liikmete vahel seoses ühistu juhtimisega, ühistu liikmetel leppida sellega, et
    korteriühistu on mh loodud selleks, et kommunaalteenuste tarbimine ühe maja piires
    oleks lihtsamini korraldatav ja arveldamine nii korteriomanike kui kommunaalteenuse
    pakkuja jaoks vähem töömahukas ja teenus seeläbi säästlikum.
26. Kui soojaettevõte on täitmise vastu võtnud, vabaneb võlgnik täitmise kohustusest ja
    võlausaldaja ei saa seda temalt enam nõuda (vt Riigikohtu 30. novembri 2010. a otsus
    tsiviilasjas nr 3-2-1-115-10, p 12; 4. novembri 2004. a otsus tsiviilasjas nr 3-2-1-116-
    04, p 42). Ühtlasi tähendab see, et kui kolmas isik on täitnud võlgniku kohustuse, ei
    saa ta täidetut enam võlausaldajalt tagasi nõuda ning kolmandal isikul saaks tekkida
    tagasinõude õigus või õigus nõuda täitmiseks tehtud kulutuste hüvitamist õigus üksnes
    võlgniku vastu. VÕS § 78 lg 4 järgi tekib kolmandal isikul selline õigus aga üksnes
    juhul, kui see tuleneb seadusest või võlgniku ja kolmanda isiku vahelisest suhtest, mh
    alusetust rikastumisest või käsundita asjaajamisest.
27. Kostja tagasinõude võimalike aluste kohta märgib kolleegium esmalt, et kostja tehtud
    maksetega ei saa arvestada käsundita asjaajamise regulatsiooni alusel. Kõnealusel
    juhul on tegemist olukorraga, kus kostja teadis, et ühistul on lepinguline suhe
    soojaettevõttega ning kohustus sooja eest tasuda lasus ühistul. Olles enda väitel
    korteriomanikuna mures selle üle, et maja ei jääks talveks kütteta, on kostja ühistult
    arvet saades tasunud selle otse soojaettevõttele. See tähendab, et kostja on ajanud
    hageja asja nagu enda oma. Sellises olukorras rakendub VÕS § 1026 lg 2, mis
    sätestab, et kui keegi ajab võõraid asju nagu enda omi, kuigi ta teab, et ta ei ole selleks
    õigustatud, või peab seda teadma, saab asjaajaja nõuda soodustatult asjaajamisel
    tehtud kulutuste hüvitamist vastavalt alusetu rikastumise sätetele alusel juhul, kui
    soodustatu esitab asjaajaja vastu VÕS § 1022 lg-s 1 nimetatud kohustuse rikkumisest
    tuleneva nõude või § 1022 lg-s 5 või § 1024 lg-s 1 nimetatud nõude. Kuivõrd hageja ei
    ole kostja vastu mittenõuetekohasest asjaajamisest tulenevaid kahju hüvitamise
    nõudeid esitanud, puudub kostjal võimalus esitada hageja vastu VÕS § 1041 järgset
    nõuet.
28. Lisaks sellel tuleb tähele panna, et VÕS § 1041 kohaselt võib isik, kes on täitnud teise
    isiku kohustuse, olemata selleks õigustatud ega kohustatud, nõuda isikult, kelle
    kohustuse ta täitis, tehtud kulutuste hüvitamist niivõrd, kuivõrd see isik on kohustusest
    vabanemise tõttu rikastunud ajal, mil ta tema vastu kulutuste hüvitamise nõude
    esitamisest teada sai või teada saama pidi. Käesoleva kaasuse lahendamise seisukohast
    on oluline, et hageja ei ole esitanud tõendeid selle kohta, et soojaettevõte oleks kostja
    tasutud otsemaksed vastu võtnud ja seetõttu oleks hageja kohustus soojaettevõtte ees
    vähenenud. Seega puudub alus väita, et hageja on kostja tehtud alusetu soorituse läbi
    VÕS § 1041 tähenduses rikastunud. Kostja esitatud tõendid soojaettevõtte poolt kostja
    maksete väidetava arvesse võtmise kohta on ringkonnakohus tagastanud, kuna need on
    esitatud hilinemisega. TsMS § 633 lg 5 ja TsMS § 652 lg 4 sätestavad, et kui
    apellatsioonkaebuse põhjendamiseks nimetatakse uusi asjaolusid ja esitatakse uusi
                                                                                          6(8)
    tõendeid, tuleb apellatsioonkaebuses märkida uute asjaolude esimese astme kohtus
    esitamata jätmise põhjus ja uue asjaolu esitamise lubatavust põhjendada. Tulenevalt
    TsMS § 652 lg-st 3 võib ringkonnakohus tuvastada esimese astme kohtu otsuses
    tuvastamata asjaolusid ja võtta vastu uusi tõendid üksnes juhul, kui sellele asjaolule
    või tõendile esimese astme kohtus tugineti, kuid see jäeti põhjendamatult tähelepanuta,
    või kui asjaolu või tõendit ei saanud varem esitada kohtu poolt menetlusnormi olulise
    rikkumise tõttu või muul mõjuval põhjusel, mh seetõttu, et asjaolu või tõend tekkis või
    sai poolele teatavaks pärast asja lahendamist esimese astme kohtus. Kostja ei ole
    soojaettevõtte poolt maksete arvestamist maakohtu menetluses tõendanud, samuti ei
    ole kostja esitanud TsMS § 652 lg 3 järgi arvesse minevat põhjendust selle kohta,
    miks seda asjaolu kinnitavaid tõendeid esimese astme kohtule hindamiseks ei esitatud.
    TsMS § 652 lg 4 teine lause sätestab, et kui pool uue asjaolu või tõendi esitamise
    lubatavust ei põhjenda, jätab kohus selle tähelepanuta.
29. Kolleegium lisab obiter dicta korras, et kuivõrd hageja on enda sõnul teinud sooja eest
    otsemaksed lähtudes huvist maja säilimise vastu, saaks sellistel motiividel tehtud
    kulutuste hüvitamise nõue olla TsÜS § 63 p-i 1, AÕS § 72 lg 4 ja KOS § 15 lg 2
    järgse koosseisu täitmise korral nii või teisiti suunatud teiste korteriomanike, mitte
    ühistu vastu (vt nt Riigikohtu 9. detsembri 2015. a otsus tsiviilasjas nr 3-2-1-139-15, p
    10; 22. aprill 2015. a otsus tsiviilasjas nr 3-2-1-31-15, p 9; 8. oktoobri 2014. a otsus
    tsiviilasjas nr 3-2-1-61-14, p 16).
30. Eeltoodu põhjal on maakohus teinud õige järelduse, et hageja nõude lahendamisel ei
    ole alust kostja poolt soojaettevõttele otse tasutud summasid kostjalt väljamõistmisele
    kuuluva võlgnevuse kindlaksmääramisel arvesse võtta.

                                                 III
31. Maakohtu otsuse muutmata jätmise tõttu, ei ole ringkonnakohtul alust muuta ka
    maakohtu poolt määratud menetluskulude jaotust. Apellatsioonkaebuse rahuldamata
    jätmise tõttu tuleb jätta ringkonnakohtus kantud menetluskulud TsMS § 171 lg 1
    alusel kostja kanda.
32. TsMS § 174 lg 1 kohaselt määrab menetluskulude rahalise suuruse menetluskulude
    jaotuse alusel vajalikus ja põhjendatud ulatuses kindlaks asja menetlev kohus samas
    tsiviilasjas, millega seoses kulud tekkisid. Hageja esitatud menetluskulude nimekirjade
    kohaselt on hageja apellatsiooniastmes kandnud õigusabikulusid kokku 720 eurot
    (käibemaksuga). Hageja lepingulise esindaja tunnitasu suuruseks on nimekirjadest ja
    nendele lisatud kulude aruannetest nähtuvalt olnud 90 eurot (käibemaksuga).
    Õigusabiteenus on seisnenud apellatsioonkaebusega tutvumises ja õigusliku olukorra
    analüüsimises (1,5 tundi) ja sellele vastuse koostamises (3,5 tundi), kohtuistungiga
    seonduvas (1 tund) ning kompromissettepaneku koostamises ja täiendavas õiguslikus
    analüüsis (2 tundi). Kuna hageja ei ole käibemaksukohustuslane, siis käsitleb kohus
    menetluskulusid käibemaksuga. Kostja vaidlustas hageja menetluskulud
    kompromissettepaneku koostamisega seonduvate kulude osas.
33. Kolleegium nõustub kostjaga ja leiab, et hageja kompromissettepaneku koostamise ja
    sellega kaasnenud täiendavat õiguslikku analüüsi ei ole vaja TsMS § 175 lg 1 kohaselt
    vastaspoolel hüvitada. Kompromissi saavutamine on mõlema poole huvides ja kuivõrd
    selleks menetlusetapiks on kõik seisukohad esitatud ja ka istungil arutatud, ei ole
    kompromissettepaneku koostamise ja veelkordse õigusliku analüüsi kulu põhjendatud.
    Ülejäänud hageja lepingulise esindaja apellatsioonimenetluse toimingud on vajalikud.
    Ringkonnakohtu hinnangul on põhjendatud ajakulu apellatsioonkaebusega
    tutvumiseks ja sellele vastuse koostamiseks kokku 5 tundi ning kohtuistungil
    osalemiseks 1 tund. Eeltoodu tõttu peab kolleegium hageja esindaja ajakulu
    põhjendatuks 6 tunni ulatuses. Hageja lepingulise esindaja tunnitasumäära peab
    ringkonnakohus mõistlikuks.

                                                                                        7(8)
34. Eeltoodust tulenevalt on hageja põhjendatud ja vajalikud õigusabikulud 540 eurot
    (6x90).
35. Lähtudes TsMS § 177 lg-st 4 märgib kohus vastavalt menetlusosalise taotlusele otsuse
    resolutsioonis, et hüvitamisele kuuluvatelt menetluskuludelt tuleb alates otsuse
    jõustumisest kuni selle täitmiseni tasuda viivist VÕS § 113 lõike 1 teises lauses
    ettenähtud ulatuses.
36. TsMS § 178 lg 1 järgi menetluskulude jaotust saab vaidlustada üksnes selle
    kohtulahendi peale edasi kaevates, millega menetluskulude jaotus kindlaks määrati.
    Hüvitatavate menetluskulude suurust saab vaidlustada selle kohtulahendi peale edasi
    kaevates, millega menetluskulude rahaline suurus kindlaks määrati.


(allkirjastatud digitaalselt) (allkirjastatud digitaalselt) (allkirjastatud digitaalselt)
         Iko Nõmm                      Reet Allikvere                Liis Arrak




                                                                                            8(8)

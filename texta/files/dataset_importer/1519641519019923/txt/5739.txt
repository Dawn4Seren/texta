                            KOHTUMÄÄRUS

Kohus                                 Tartu Ringkonnakohus

Määruse tegemise aeg ja koht          4. oktoober 2016, Tartu (kirjalik menetlus)

Kriminaalasja number                  1-16-2188

Kohtukoosseis                         Maarika Kuusk, Aarne Sarjas, Mati Kartau

Vaidlustatud kohtulahend              Viru Maakohtu (Jõhvi kohtumaja) 29. augusti 2016 määrus
                                      süüdimõistetu vangistusest tingimisi enne tähtaega
                                      elektroonilise valve alla vabastamata jätmise kohta
Kaebuste esitajad ja kaebuse liik     Süüdimõistetu Pavel Uhvanov (isikukood 37905145218)
                                      kaitsja vandeadvokaat Lembit Nirgi, määruskaebus


RESOLUTSIOON

1.      Viru Maakohtu (Jõhvi kohtumaja) 29. augusti 2016 määrus jätta muutmata.
2.      Määruskaebus jätta rahuldamata.
3.      Määrata Rakvere Advokaadibüroole 48 eurot (sh käibemaks 8 eurot) Pavel Uhvanovile
        apellatsioonimenetluses osutatud õigusabi eest.
4.      Välja mõista Pavel Uhvanovilt 48 eurot Eesti Vabariigi kasuks kaitsjale makstud tasu
        katteks.
5.      Õigusabi tuleb tasuda 30 päeva jooksul makseinfo lehel näidatud arvelduskontole.
        Viitenumbri märkimine on kohustuslik.

Edasikaebamise kord: KrMS § 384 lg 2 ja § 387 lg 1 kohaselt võib määrusele esitada
määruskaebuse Tartu Ringkonnakohtule prokuratuur, advokaadist kaitsja või advokaadi
vahendusel teised kohtumenetluse pooled viieteistkümne päeva jooksul alates päevast, mil isik
sai vaidlustatud määrusest teada või pidi teada saama.

ASJAOLUD JA MENETLUSE KÄIK

1.     Pavel Uhvanov tunnistati süüdi Viru Maakohtu 17. märtsi 2016 otsusega KarS § 423 1 järgi.
Teda karistati KarS § 65 lg 2 alusel vangistusega 1 aasta 2 kuud ja 3 päeva. Karistuse lõpptähtaeg
on 19. mai 2017.

2.     Viru Maakohtu 29. augusti 2016 määrusega jäeti P. Uhvanov vangistusest tingimisi enne
tähtaega elektroonilise valve alla vabastamata. Kohus leidis, et 16 korda kriminaalkorras karistatud
P. Uhvanovi puhul ei ole karistused oma eesmärki täitnud ning puudub usk, et ta hakkaks vabaduses
õiguskuulekalt elama. Positiivseks pidas kohus seda, et P. Uhvanov osaleb programmis
Eluviisitreening ning et tal puuduvad distsiplinaarkaristused. Samuti on tal elukoht, mis vastab
elektroonilise järelevalve seadme paigutamise tingimustele ning olemas on ka nõusolekud seadme
paigaldamiseks. Suureks riskifaktoriks uue kuriteo toimepanemisel pidas kohus aga garanteeritud
töökoha puudumist. Kohus arvestas veel süüdimõistetu poolt toime pandud kuriteo asjaolusid ning
korduvaid karistusi ja leidis, et tingimisi ennetähtaegne vabastamine oleks ennatlik. Arvestades
isiku varasemat elukäiku, oli kohus veendunud, et P. Uhvanov rikuks ühiskonnas kehtestatud
reegleid. Samuti tõi kohus välja selle, et P. Uhvanovi suhtlusringkonnas on kriminaalkorras
karistatud isikuid, kellega süüdlane võib hakata taas suhtlema ning seega esineb potentsiaalne oht
uute kuritegude toimepanemiseks.
Lisaks arvestas kohus sedagi, et P. Uhvanovil on kanda veel 8 kuud vangistust, mis on piisavalt pikk
aeg ning kuna kohtul ei tekkinud veendumust, et karistuse eesmärgid on täidetud, pidas ta
vabastamist ennatlikuks. Kohus leidis, et järelejäänud karistusaja jooksul on P. Uhvanovil võimalik
oma varasemast käitumisest järeldusi teha, töökogemust omandada ning täiendada riigikeele oskust
ja osaleda sotsiaalprogrammides.

3.     Kohtumääruse peale esitas kaebuse kaitsja vandeadvokaat L. Nirgi, kes taotleb määruse
tühistamist ja P. Uhvanovi tingimisi enne tähtaega vangistusest elektroonilise valve alla
vabastamist.

Määruskaebuse esitaja hinnangul esineb piisavalt positiivseid asjaolusid P. Uhvanovi tingimisi
ennetähtaegseks vabastamiseks ning ka kinnipeetava ohtlikkus ja risk on maandatavad. Kaitsja
palub arvestada, et P. Uhvanov on vanglas tööga hõivatud ning tal puuduvad distsiplinaarkaristused.
Seega on ta karistuse kohta teinud õiged järeldused. P. Uhvanov on kutsekoolis omandanud
viimistleja eriala ning töötanud ehitusalal. Seega raskusi tööleasumiseks ei ole. Samuti on tal
vajadus töötada pimeda elukaaslase hooldajana, mis maandab uue kuriteo toimepanemise riski ja
ohtu veelgi. P. Uhvanov on kinnitanud, et seoses vanemaks saamisega ning lapsevanemaks
olemisega suhtub ta oma ellu vastutustundega ning on motiveeritud elama seaduskuulekalt. P.
Uhvanovil puudub võimalus suhelda kriminaalkorras karistatud isikutega. Viimati suhtles ta vaid
oma perekonnaliikmetega. Samuti osutab kaitsja võimalusele panna P. Uhvanovile kohustus mitte
suhelda kriminaalkorras karistatud isikutega. Ka elektrooniline valve välistaks ülearuse suhtlemise.
Käitumiskontroll tagaks täielikult isiku seaduskuuleka käitumise. Vangla iseloomustus sisaldab
väga vähe negatiivset. Karistatust kui sellist ei saa isikule ette heita, kuna tema käitumine
vangistuses on näidanud, et ta on teinud sellest positiivsed järeldused ja soovib olla vabaduses
seadusekuulekas. Selline võimalus tuleks talle anda.
RINGKONNAKOHTU SEISUKOHT JA PÕHJENDUSED

4.     Ringkonnakohus on seisukohal, et maakohus on põhjendatult jätnud P. Uhvanovi
vangistusest tingimisi enne tähtaega elektroonilise valve alla vabastamata.

4.1      Apellatsioonikohus märgib, et tingimisi enne tähtaega vabastamise kriminaalpoliitiline
eesmärk on vähendada reaalse vangistuse rakendusala ning säästa konkreetset isikut vangistusest.
Määrav on seejuures aga positiivne eripreventiivne prognoos – lootus, et isik ei pane vabaduses
toime uut kuritegu. Kaalutlused, millest kohus siinjuures lähtub on süüdlast puudutavad (tema
käitumine vangistuses ja tulevane elu vabaduses) ja karistuspoliitilised (kuriteo asjaolud, süüdlase
isik ja tema varasem elukäik).

4.2     Praegusel juhul on maakohus analüüsinud kõiki ennetähtaegse vabastamise seisukohast
olulisi asjaolusid ning leidnud kokkuvõtlikult, et P. Uhvanov tuleb jätta talle mõistetud karistusest
tingimisi enne tähtaega elektroonilise valvega vabastamata. Ringkonnakohus ei nõustu kaitsjaga
selles, et P. Uhvanovi osas esineb piisavalt positiivseid asjaolusid tema vabastamiseks. Seejuures
osundab ringkonnakohus vangla iseloomustusele, mida arvestades on P. Uhvanovi puhul täheldatud
2                                                2
uue kuriteo ohtlikkust ning riski töö ja majandusliku toimetuleku, suhete ja elustiili, alkoholi,
mõtlemise ja käitumisega seotud valdkondades, samuti esineb risk uue kuriteo toimepanemiseks
seoses narkootikumide ja hoiakutega. Riskihindamise kohaselt on P. Uhvanov ohtlik avalikkusele ja
konkreetsele täiskasvanule. Uue kuriteo toimepanemise tõenäosuseks on kahe aasta jooksul
prognoositud 61% ning uue vägivaldse kuriteo tõenäosuseks 56%. Apellatsioonikohus hindab sellist
riskiprotsenti väga kõrgeks ning leiab, et isiku puhul, kes võib nii suure tõenäosusega lähiaastate
jooksul toime panna uue üld– või vägivaldse kuriteo, ei saa kaalutlusotsustuse tegemisel arvestada
üksnes isiku head käitumist vangistuses ning tema lubadusi hakata käituma tulevikus
õiguskuulekalt.

4.3     Ringkonnakohus leiab sedagi, et üksnes lühike karistusaeg, mis P. Uhvanov on praeguseks
ajaks viimase otsuse järgi ära kandnud, ei võimalda teha kaugeleulatuvaid järeldusi isiku
muutumise kohta. Seejuures arvestab apellatsioonikohus, et P. Uhvanovit on varasemalt 8 korral
karistatud vabadusekaotusliku karistusega (sh nii isiku- kui varavastaste kuritegude toimepanemise
eest), see aga ei ole pannud teda õiguskuulekalt käituma. Abistamiskohustust abikaasa ja lapse osas
kandis P. Uhvanov juba ajal, mil ta pani toime viimase kuriteo – seega ei saa nimetatu olla uusi
kuritegusid ärahoidvaks asjaoluks. Ka kutse omandamine ja töövõimalused vabaduses ei maanda
piisavalt uute kuritegude toimepanemise riske, kuivõrd isikul on kohtutäiturite ees suured võlad.
Seega ei kaalu P. Uhvanovit puudutavad positiivsed muutused üle karistuspoliitilisi argumente isiku
vabastamata jätmiseks.

5.     Neil asjaoludel ja nõustudes maakohtu põhjendustega, jätab apellatsioonikohus juhindudes
KrMS §-st 390 ja § 337 lg 1 p-st 1 vaidlustatud kohtumääruse muutmata ja määruskaebuse
rahuldamata.

6.      P. Uhvanovi kaitsja vandeadvokaat Lembit Nirgi esitas koos määruskaebusega taotluse riigi
õigusabi tasu suuruse ja riigi õigusabi kulude hüvitamise ulatuse kindlaksmääramiseks. Taotluse
kohaselt võttis kaitsjal määruskaebuse koostamine aega 1 tund, mille eest ta soovib tasu summas 48
eurot (sealhulgas käibemaks 8 eurot). Ringkonnakohus leiab, et kaitsja taotlus tuleb rahuldada.

Kuna apellatsioonikohus teeb KrMS § 337 lg 1 p-s 1 nimetatud lahendi, jääb menetluskulu 48 eurot
KrMS § 187 lg 2 alusel P. Uhvanovi kanda. Kui rahalised nõuded pole täies ulatuses tähtaegselt
tasutud, suunatakse nõuded täitemenetluse läbiviimiseks kohtutäiturile täitemenetluse seadustikus
sätestatud korras.


/allkiri/                                    /allkiri/                              /allkiri/
Maarika Kuusk                                Aarne Sarjas                           Mati Kartau




3                                               3

                                            RIIGIKOHUS
                                      TSIVIILKOLLEEGIUM


                                          KOHTUMÄÄRUS

 Kohtuasja number                      3-2-2-2-16

 Määruse kuupäev                       Tartu, 9. november 2016

 Kohtukoosseis                         Eesistuja Jaak Luik, liikmed Henn Jõks ja Ants Kull

 Kohtuasi                              Aktsiaseltsi Eesti Krediidipank hagi Yury Lyubimovi (Juri
                                       Ljubimov) vastu põhivõla ja intressi saamiseks

 Vaidlustatud kohtulahend              Harju Maakohtu 1. septembri 2009. a tagaseljaotsus
                                       tsiviilasjas nr 2-08-91653

 Kaebuse esitaja ja kaebuse liik       Yury Lyubimovi teistmisavaldus

 Menetlusosalised ja nende             Kostja Yury Lyubimov, esindaja vandeadvokaat Edith Sassian
 esindajad Riigikohtus
                                       Hageja Aktsiaselts Eesti Krediidipank

 Asja läbivaatamise kuupäev            18. oktoober 2016. a, kirjalik menetlus



RESOLUTSIOON
1. Uuendada menetlus tsiviilasjas nr 3-2-2-2-16.
2. Jätta Yury Lyubimovi teistmisavaldus läbi vaatamata.
3.Tagastada ADVOKAADIBÜROO EDITH SASSIAN & KO OSAÜHINGULE
teistmisavalduselt tasutud kautsjon.


ASJAOLUD JA MENETLUSE KÄIK
1. Yury Lyubimov (kostja) esitas 26. oktoobril 2015 Harju Maakohtu 1. septembri 2009. a
tagaseljaotsuse peale tsiviilasjas nr 2-08-91653 kaja.
2. Kostja esitas 8. detsembril 2015 teistmisavalduse Harju Maakohtu 1. septembri 2009. a
tagaseljaotsuse peale tsiviilasjas nr 2-08-91653.
Riigikohus võttis 15. veebruari 2016. a määrusega kostja teistmisavalduse menetlusse. Riigikohus
peatas 23. märtsi 2016. a määrusega menetlusõiguslikel kaalutlustel tsiviilasjas nr 3-2-2-2-16
menetluse kuni 26. oktoobril 2015 esitatud kaja jõustunud määrusega lahendamiseni tsiviilasjas nr 2-
08-91653.
3. Harju Maakohus võttis 3. juunil 2016 kostja Harju Maakohtu 1. septembri 2009. a tagaseljaotsuse
peale esitatud kaja menetlusse, jättis kaja rahuldamata ning menetluse tsiviilasjas nr 2-08-91653
taastamata.
Kostja esitas Harju Maakohtu 3. juuni 2016. a määruse peale määruskaebuse, milles palus maakohtu
määruse tühistada, teha asjas uus lahend, millega kaja Harju Maakohtu 1. septembri 2009. a
tagaseljaotsuse peale tsiviilasjas nr 2-08-91653 rahuldada, taastada tsiviilasja menetlus ning saata asi
lahendamiseks Harju Maakohtusse. Hageja vaidles määruskaebusele vastu.
Maakohus jättis määruskaebuse rahuldamata ja edastas selle läbivaatamiseks Tallinna
Ringkonnakohtule.
20. septembri 2016. a määrusega rahuldas Tallinna Ringkonnakohus määruskaebuse, tühistas Harju
Maakohtu 3. juuni 2016. a määruse ja tegi uue määruse, millega rahuldas kaja ning taastas tsiviilasjas
nr 2-08-91653 menetluse olukorras, milles see oli enne hagile vastamata jätmist. Menetluskulud jättis
ringkonnakohus kostja kanda.


MENETLUSOSALISTE PÕHJENDUSED
4. Kostja palub 21. septembril 2016 Riigikohtule esitatud avalduses jätta teistmisavaldus läbi
vaatamata, tagastada kautsjon maksjale ning määrata teistmisavalduse menetluses kostja
menetluskuludeks (õigusteenuse kulud) 600 eurot.
Kostja selgitab, et teistmise alused on ära langenud (menetlus tsiviilasjas nr 2-08-91653 on taastatud)
ning teistmisavaldus tuleb jätta läbi vaatamata. Teistmisavalduse esitamise samal ajal, kui oli esitatud
kaja, tingis keeruline õiguslik olukord: maakohus ei olnud 26. oktoobril 2015 esitatud kaja kohta
lahendit teinud; väidetavalt oli Harju Maakohtu 1. septembri 2009. a tagaseljaotsus jõustunud, kuid
kohtuotsuse jõustumise alus ja asjaolud olid selgusetud; kostja sai kohtumenetlusest ja maakohtu
1. septembri 2009. a tagaseljaotsusest teada ning kohtuotsuse kohtutäiturilt kätte 8. oktoobril 2015,
seega oli teistmisavalduse esitamise tähtaeg 8. detsember 2015. Sellises olukorras leidis kostja, et
lisaks kajale tuleb esitada ka teistmisavaldus. Nii teistmisavalduse kui ka kaja esitamise eesmärk oli
suunata tsiviilasi nr 2-08-91653 uueks läbivaatamiseks maakohtule. Kui kaja oleks jäetud
rahuldamata põhjusel, et tagaseljaotsus on jõustunud, oleks kostja õiguste kaitse küsimus lahendatud
teistmise korras. Tsiviilkohtumenetluse seadustiku (TsMS) § 149 lg 4 reguleerib kautsjoni
tagastamist, kuid tsiviilkohtumenetluse seadustikus ei ole reguleeritud menetluskulu jaotamist
praeguses olukorras.


KOLLEEGIUMI SEISUKOHT
5. Kolleegium leiab, et TsMS § 361 lg 1 esimese lause alusel tuleb praeguse asja menetlus uuendada
ning jätta teistmisavaldus TsMS § 705 ja TsMS § 682 lg 1 alusel läbi vaatamata.
6. TsMS § 361 lg 1 esimese lause alusel tuleb praeguse asja menetlus uuendada, kuna menetluse
peatamise alus on 26. oktoobril 2015 esitatud kaja 20. septembril 2016 jõustunud määrusega
lahendamisega tsiviilasjas nr 2-08-91653 ära langenud.
7. TsMS § 702 lg 1 järgi võib teistmisavalduse esitada jõustunud kohtulahendi peale. TsMS § 456 lg 3
kohaselt jõustub tagaseljaotsus, kui selle peale ei esitata kaja ega apellatsioonkaebust või kui kaja
jäetakse läbi vaatamata või rahuldamata või kui jõustub ringkonnakohtu lahend apellatsioonkaebuse
kohta.
Kostja esitas 8. detsembril 2015 teistmisavalduse Harju Maakohtu 1. septembri 2009. a
tagaseljaotsuse peale olukorras, kus maakohus ei olnud 26. oktoobril 2015 esitatud kaja veel
lahendanud, kuid teistmisavalduse esitamise tähtaeg oli 8. detsembril 2015. Seega ei olnud
teistmisavalduse esitamisel selge, kas tagaseljaotsus on jõustunud või mitte. Kostja saavutas
teistmisavalduses soovitud eesmärgi (suunata tsiviilasi nr 2-08-91653 uueks läbivaatamiseks
maakohtule), kui ringkonnakohus rahuldas tagaseljaotsuse peale esitatud kaja ning taastas tsiviilasjas
nr 2-08-91653 menetluse. Seega on selgunud, et Harju Maakohtu 1. septembri 2009. a tagaseljaotsus
ei ole jõustunud ning selle teistmine ei ole TsMS § 702 lg 1 järgi lubatud. Kolleegium leiab, et
eelnevast tulenevalt tuleb teistmisavaldus jätta läbi vaatamata.
8. Kuna asja menetlus jätkub maakohtus, ei ole tegemist asjas menetlust lõpetava määrusega
TsMS § 173 lg 1 järgi. Seega tuleb menetluskulude jaotus otsustada asja lõplikul lahendamisel.
9. Kuna avaldaja teistmisavaldus jäetakse läbi vaatamata, tuleb kautsjon TsMS § 149 lg 4 kolmanda
lause alusel tagastada.


Jaak Luik, Henn Jõks, Ants Kull

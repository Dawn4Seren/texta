                                     TARTU HALDUSKOHUS
                                        Jõhvi kohtumaja


                              KOHTUMÄÄRUS
Kohtuasja number           3-15-3140
Määruse kuupäev            19. jaanuar 2016
Kohtunik                   Karin Jõks
Kohtuasi                   A.Si kaebus Viru Vangla vastu venekeelsete vaiete läbivaatamisest ja
                           vaietena registreerimisest keeldumisega tekitatud kahju hüvitamiseks ning
                           kaebaja õiguste rikkumise keelamiseks
Menetlusosalised           Kaebaja  A.S
                           Vastustaja  Viru Vangla
RESOLUTSIOON               Tagastada A.Si kaebus.
Edasikaebamise kord        Määruse peale võib esitada määruskaebuse Tartu Ringkonnakohtule Tartu
                           Halduskohtu kaudu 15 päeva jooksul määruse kättetoimetamisest arvates.
Muud selgitused            Kaebajale toimetatakse kätte määrus ja selle tõlge vene keelde. Vastustajale
                           toimetatakse kätte määrus.


ASJAOLUD JA KOHTU SEISUKOHT

1. Viru Vangla kinnipeetav A.S esitas 10. detsembril 2015 Tartu Halduskohtule kaebuse Viru Vangla
õigusvastase, ebaseadusliku ja põhjendamata tegevuse peale. Kaebaja selgitas, et ta esitas ajavahemikul
3. november  10. detsember 2015 Viru Vanglale 50 vaiet, milles taotles kahju hüvitamist. Kaebaja
sõnul keeldus vangla tema venekeelsete vaiete läbivaatamisest ja vaietena registreerimisest. Kaebaja
nõudis, et kohus tunnistaks vangla tegevuse õigusvastaseks ja mõistaks vanglalt välja kahjuhüvitise
summas 25 000 eurot. Samuti nõudis kaebaja kohtult, et Viru Vangla lõpetaks tema õiguste ja vabaduste
rikkumise.

2. Halduskohtumenetluse seadustiku (HKMS) § 2 lg 4 teise lause kohaselt tuleb kohtul tõlgendada
menetlusosaliste avaldusi ja lähtuda nende lahendamisel esitaja tegelikust tahtest.

Kohtu arvates nähtub kaebusest, et vangla tegevuseks, mille õigusvastasuse kindlakstegemist ja millega
tekitatud kahju hüvitamist kaebaja nõuab, on ajavahemikul 3. november  10. detsember 2015 Viru
Vanglale esitatud 50 venekeelse vaide läbivaatamisest ja vaietena registreerimisest keeldumine. Kuna
kaebaja lõppeesmärgiks on talle tekitatud kahju hüvitamine ning kahjunõude lahendamine eeldab ka
kahju tekitanud tegevuse õiguspärasuse hindamist, puudub vajadus eraldiseisva tuvastamisnõude
esitamiseks. Seetõttu loeb kohus tuvastamisnõude hõlmatuks hüvitamisnõudega.

Lisaks eeltoodule nõudis kaebaja kohtult, et Viru Vangla lõpetaks tema õiguste ja vabaduste rikkumise.
Kohtu hinnangul on kaebaja tahteks, et kohus keelaks vanglal kaebaja õiguste ja vabaduste rikkumise.
Seetõttu mõistab kohus seda keelamisnõudena.
                                                                                                 3-15-3140

3.   Esmalt kontrollib kohus hüvitamisnõude lubatavust.

3.1. Vangistusseaduse (VangS) § 11 lg 8 kohaselt on kinnipeetaval õigus vangla tekitatud kahju
hüvitamiseks halduskohtu poole pöörduda tingimusel, et kinnipeetav on eelnevalt esitanud kahju
hüvitamise taotluse vanglale ning vangla on taotluse tagastanud või rahuldamata või tähtaegselt läbi
vaatamata jätnud.

3.2. Kaebaja on kaebuse lõppu märkinud, et ta pöördus 8. detsembril 2015 vaidega Viru Vangla
poole. Sellest lausest koostoimes ülejäänud kaebusega ei ole võimalik üheselt aru saada, kas kaebaja on
silmas pidanud kahjunõuet. Kohus palus Viru Vanglal teatada, kas kaebaja on vanglale esitanud
kahjunõude seoses sellega, et vangla keeldus ajavahemikul 3. november  10. detsember 2015 kaebaja
esitatud 50 venekeelse vaide läbivaatamisest ja vaietena registreerimisest. Vastuseks kohtunõudele
teatas vangla, et kaebaja esitas 8. detsembril 2015 võõrkeelse kahjunõude nr 6-16/205-1. Tegemist on
eestikeelse vaide blanketiga, mille kaebaja on täitnud vene keeles. Vangla on seda dokumenti käsitanud
kahjunõudena. Kuna kaebaja koostas kahjunõude vanglale 8. detsembril 2015, ei saanud ta vanglalt
taotleda kahju hüvitamist 9. ja 10. detsembril 2015 esitatud vaiete eest. Järelikult ei ole kaebaja vastavas
osas läbinud VangS § 11 lg-s 8 ette nähtud kohustuslikku kohtueelset menetlust.

3.3. Vangla tagastas kaebaja võõrkeelse kahjunõude 14. detsembri 2015. a kirjaga nr 6-16/205-2,
sest kaebajal oli piisavalt raha kahjunõude tõlkimise eest tasumiseks, kuid kaebaja keeldus sellest. Ehkki
VangS § 11 lg 8 sõnastusest võib jääda mulje, et kui vangla tagastab kinnipeetava kahju hüvitamise
nõude, tekib kinnipeetaval igal juhul õigus pöörduda halduskohtusse, on kohtupraktikas juurdunud
põhimõte, et kinnipeetaval tekib kohtusse pöördumise õigus üksnes juhul, kui tagastamine oli
õigusvastane. Kui kinnipeetav rikub asja kohustusliku kohtueelse lahendamise korda viisil, mis toob
kaasa kohtuvälise menetleja sisulise otsuse puudumise ja kahjunõude õiguspärase tagastamise, ei saa
kinnipeetaval tekkida kohtusse pöördumise õigust (vrd Riigikohtu halduskolleegiumi 29. aprilli 2014. a
määrus asjas nr 3-3-1-78-13, p 18). Alljärgnevalt kontrollib kohus Viru Vangla poolt kaebaja
kahjunõude tagastamise õiguspärasust.

Vangla sisekorraeeskirja (VSKE) § 491 lg 1 kohaselt tuleb vanglal võõrkeelsed vaided ja kahju
hüvitamise taotlused saata enne nende menetlusse võtmist tõlkijale. VSKE § 491 lg 2 sätestab: „Enne
võõrkeelse dokumendi vastuvõtmist võtab vangla kinnipeetavalt allkirja nõusoleku kohta, et võõrkeelse
dokumendi tõlkimisele kulunud summa arvestatakse tema vanglasiseselt isikuarvelt maha. Tasu
makstakse tõlkija esitatud arve alusel. Tõlketeenuste hinnakiri ja tasu arvutamise kord tehakse
kinnipeetavale teatavaks enne allkirja võtmist.“ VSKE § 491 lg 3 sätestab: „Kui kinnipeetav keeldub
nõusoleku andmisest, kuid tal on vanglasisesel isikuarvel olemas vahendid teenuse eest tasumiseks,
edastatakse kinnipeetava võõrkeelne dokument menetlejale. Menetleja põhjendab oma vastuses
kinnipeetavale võõrkeelsete dokumentide menetlusse võtmata jätmist ning selgitab dokumentide
tõlkimise protsessi.“ Vangla esitas kohtule koopia dokumendi nr 6-16/205-1 juurde kuuluvast taotlusest
võõrkeelse vaide või kahjunõude tõlkimiseks saatmiseks. Taotluse blanketil on selgitatud tõlketeenuse
hinnakirja ja tasu arvestamise korda. Kohtul puudub alus arvata, et kaebajale ei ole hinnakirja ja tasu
arvestamise korda tutvustatud. Kaebaja isikukonto väljavõttest nähtuvalt oli tema konto jääk
8. detsembri 2015. a seisuga (tõlkimise taotluse koostamise kuupäev) ja 14. detsembri 2015. a seisuga
(võõrkeelse dokumendi tagastamise kirja koostamise kuupäev) 113,17 eurot. Sellest oleks piisanud
üheleheküljelise dokumendi tõlkimiseks. Kuna tõlkimise taotlusest nähtuvalt keeldus kaebaja tõlkimise
eest tasumisest, tuli vanglal keelduda tema võõrkeelse dokumendi menetlusse võtmisest. Vangla on
14. detsembri 2015. a kirjas põhjendanud kaebaja dokumendi tagastamist. Eeltoodust tulenevalt tagastas
Viru Vangla kaebaja võõrkeelse kahjunõude õiguspäraselt. Järelikult ei ole kaebaja nõuetekohaselt
läbinud VangS § 11 lg-s 8 ette nähtud kohustuslikku kohtueelset menetlust.



                                                     2
                                                                                               3-15-3140

3.4. HKMS § 121 lg 1 p 4 kohaselt tuleb kohtul kaebus tagastada, kui kaebaja ei ole kinni pidanud
nõude kohtueelseks lahendamiseks ettenähtud kohustuslikust korrast. Selle sätte alusel tagastab kohus
kaebuse hüvitamisnõude osas.

4.   Järgnevalt kontrollib kohus keelamisnõude lubatavust.

4.1. Kohus saab kaebusest aru, et kaebaja soovib, et kohus keelaks Viru Vanglal edaspidi kaebaja
õigusi ja vabadusi rikkuda sellega, et vangla keeldub tema venekeelsete vaiete läbivaatamisest ja
vaietena registreerimisest.

4.2. HKMS 45 lg 1 sätestab, et keelamiskaebuse võib esitada üksnes juhul, kui on põhjust arvata, et
vastustaja annab haldusakti või teeb toimingu, mis rikub kaebaja õigusi, ning õigusi ei saa tõhusalt
kaitsta haldusakti või toimingu hilisemal vaidlustamisel.

4.3. Kohtule on paljude kaebaja algatatud haldusasjade materjalide pinnalt teada, et kaebaja on
vanglale esitanud arvukalt venekeelseid dokumente vaide blanketil, mille tõlkimise kulude kandmisest
ta on järjepidevalt keeldunud, ehkki tal on olnud vanglasisesel isikukontol piisavalt raha tõlkimise eest
tasumiseks. Sellistel puhkudel on vangla kaebaja pöördumised õiguspäraselt tagastanud. Kohtul ei ole
alust arvata, et vangla tagastab edaspidi kaebaja võõrkeelseid pöördumisi õigusvastaselt. Seega ei ole
kohtul põhjust arvata, et vangla võiks edaspidi kaebaja õigusi rikkuda.

4.4. Kaebusest nähtuvalt esitas kaebaja ajavahemikul 3. november  10. detsember 2015 Viru
Vanglale 50 vaiet, milles taotles kahju hüvitamist. Kaebaja hinnangul on õigusvastane see, et vangla ei
registreerinud neid dokumente vaietena. Haldusmenetluse seaduse § 72 lg 1 kohaselt võib
vaidemenetluse korras taotleda haldusakti osaliselt või täies ulatuses kehtetuks tunnistamist või
ettekirjutuse tegemist haldusakti andmiseks, asja uueks otsustamiseks või toimingu sooritamiseks.
Seega ei ole võimalik vaides taotleda kahju hüvitamist. Juhul kui kaebaja soovib vanglalt nõuda kahju
hüvitamist, tuleb tal vanglale esitada kahju hüvitamise taotlus, mitte vaie. Kui vangla jaoks on selge, et
hoolimata vaide blanketi kasutamisest, on kinnipeetav tegelikult soovinud kahju hüvitamist, on vanglal
õigus pöördumist käsitada kahju hüvitamise taotlusena. Selline käitumine on õiguspärane. Seega ei ole
kohtul põhjust arvata, et vangla võiks sellise käitumise jätkamisega kaebaja õigusi rikkuda.

4.5.    HKMS § 121 lg 2 p 1 sätestab, et kohus võib tagastada kaebuse määrusega selle esitajale, kui
kaebajal puudub asjas ilmselgelt kaebeõigus, eeldades, et tema faktilised väited on tõendatud. Kuna
eeltoodud põhjustel puudub kaebajal ilmselgelt õigus keelamisnõude esitamiseks, tagastab kohus tema
kaebuse keelamisnõude osas selle sätte alusel.

5.   Eeltoodust lähtuvalt tuleb kaebus tervikuna tagastada.

6. Kohus selgitab kaebajale, et HKMS § 43 lg 2 kohaselt ei võta kaebuse tagastamine õigust pöörduda
uuesti kohtusse.

7.   Kaebuse tagastamise tõttu ei võta kohus seisukohta kaebaja menetlusabi taotluse osas.


/allkirjastatud digitaalselt/

Karin Jõks
kohtunik



                                                    3

                                                                 Tsiviilasi nr 2-15-114915




                             KOHTUMÄÄRUS

 Kohus                           Tallinna Ringkonnakohus

 Kohtuasja number                Tsiviilasi 2-15-114915

 Määruse tegemise aeg ja koht    18.08.2016.a, Tallinn

 Kohtukoosseis                   Krista Kirspuu, Iko Nõmm, Kaupo Paal

 Kohtuasi                        SN’e hagi IK vastu 4940 euro nõudes

 Vaidlustatud kohtulahend        Harju Maakohtu 29.04.2016.a otsus

 Kaebuse esitaja ja kaebuse liik IK’i apellatsioonkaebus

 Apellatsioonkaebuse hind        3740 eurot

 Menetlusosalised   ja   nende Hageja (apellatsioonimenetluses vastustaja): SN
 esindajad                     (isikukood XXXXXXXXXXX), tehinguline esindaja
                               Jelena Karzetskaja

                                 Kostja (apellatsioonimenetluses vastustaja): IK
                                 (isikukood XXXXXXXXXX)

 Menetluse liik                  Kirjalik menetlus

Resolutsioon:
    1. Keelduda menetlusse võtmast IK’i apellatsioonkaebust Harju Maakohtu
       29.04.2016.a otsuse peale ja tagastada see esitajale pärast käesoleva määruse
       jõustumist.
    2. Jätta ringkonnakohtu menetluskulud apellandi kanda ning mitte mõista
       apellatsioonimenetluse kulusid apellandilt välja.
    3. Määruse peale võib apellant esitada Riigikohtule määruskaebuse 15 päeva
       jooksul määruse ärakirja kättesaamisest alates. Hagimenetluses võib
       Riigikohtus menetlusosaline menetlustoiminguid teha ning avaldusi ja taotlusi
       esitada üksnes vandeadvokaadi vahendusel. Menetlusosaline võib ise esitada
       menetlusabi taotluse ja teise menetlusosalise kaebuse või taotluse kohta
       seisukohti ja vastuväiteid. Menetlusabi taotluse esitamine ei peata seaduses
       sätestatud ega kohtu määratud menetlustähtaja kulgemist. Seaduses sätestatud
       tähtaja järgimiseks peab menetlusabi taotleja tegema tähtaja kestel ka
       menetlustoimingu, mille tegemiseks ta menetlusabi taotleb.


                                                                                     1(4)
                                                                      Tsiviilasi nr 2-15-114915



Asjaolud
1.      Hageja esitas 10.07.2015.a maksekäsu kiirmenetluse avalduse kostja vastu võla ja
viivise nõudes. Pärnu Maakohtul ei õnnestunud avaldust kostjale kätte toimetada, mistõttu
nimetatud kohus edastas 17.09.2015.a määrusega avalduse Harju Maakohtule lahendamiseks
hagimenetluse korras.

Hageja esitas 02.10.2015.a kostja vastu samas nõudes hagi. Hageja nõuab kostjalt põhivõla
3000 eurot ja viivise 1940 eurot maksmist. Kostja koostas 05.12.2014.a omakäelise
võlatunnistuse, milles kinnitas hagejalt põhivõla summa laenuks saamist ja kohustus selle
tagastama 25.03.2015.a, samuti maksma viivist tagastamise viibimise korral 20 eurot päevas.
Hageja nõuab viivist perioodil alates 25.03.2015.a kuni 30.06.2015.a kokku 97 päeva eest.

2.     Kostja vaidles hagile vastu. Raha laenamist ei ole toimunud ja võlakiri on saadud
pettusega.

3.     Harju Maakohus rahuldas 29.04.2016.a otsusega hagi ja mõistis kostjalt hageja kasuks
välja võla 3000 eurot ja viivise 1940 eurot. Maakohus jättis menetluskulud kostja kanda ning
mõistis kostjalt hageja kasuks välja hüvitisena 400 eurot (riigilõiv).

Hageja saab nõuda kostjalt kohustuse täimist võlaõigusseaduse (VÕS) § 108 lg 1 alusel, mis
näeb ette, et kui võlgnik rikub raha maksmise kohustust, võib võlausaldaja nõuda selle täitmist.
Kohtu hinnangul vastas 25.12.2014.a dokument laenulepingu, mitte võlatunnistuse tunnustele.
Kõnealuse dokumendi allkirjastasid mõlemad pooled ja selle kohaselt andis hageja kostjale
tähtajalise laenu kuni 25.03.2015.a summas 3000 eurot. Kohus tuvastas laenulepingu
dokumendi põhjal, et hageja laenas kostjale 25.12.2014.a summa 3000 eurot ja kostja pidi selle
hiljemalt 25.03.2015.a tagasi maksma. Hageja andis laenu summa kostjale üle laenulepingu
sõlmimisel ja kostja sai selle kätte. Kohtu valitud õiguslik kvalifikatsioon ei mõjuta hageja
põhinõude õiguslikku alust ehk ka laenulepingu puhul on laenuandjal õigus nõuda laenu
tagastamist VÕS § 108 lg 1 alusel. Kostja vastuväited ei anna alust jätta hageja põhinõue
rahuldamata. Kostja kinnitas allkirjaga võlatunnistusel, et on raha kätte saanud ega ole
tõendanud selle tagasimaksmist. Kostja ei ole nimetanud ühtegi selget asjaolu, mis võimaldaks
kahelda 25.12.2014.a võlatunnistuse kehtivuses, samuti ei ole kostja toonud esile, et ta oleks
teinud laenulepingu tühistamise avalduse. Kohus leidis, et hageja nõue viivise väljamõistmiseks
on samuti põhjendatud. Hageja saab viivist nõuda alates 26.03.2015.a. Viidatud kuupäevast
kuni hageja märgitud viivise arvestuse perioodi lõpuni 30.06.2015.a on 97 päeva. Hageja
nõuabki viivist 97 päeva eest ja sellele ajale vastava viivituse eest peab kostja hagejale tasuma
1940 eurot.

4.      Harju Maakohtu 29.04.2016.a otsuse peale esitas hageja apellatsioonkaebuse, paludes
otsus tühistada ja teha uus otsus ja mõista hageja kasuks välja 1200 eurot. See on summa, mille
kostja hagejale võlgneb ja see ei ole mitte laenatud raha, vaid see on summa, mis on tekkinud
kostja poolt põhjustatud neljast avariist. Kõikidel kordadel oli autol kasko kindlustus ja
omavastutuse summa oli 300 eurot. Seega võlgneb kostja hagejale 1200 eurot, mitte 4940 eurot.

Määruse põhjendused
5.     Tallinna Ringkonnakohus, tutvunud tsiviilasja materjalidega, leiab, et kaebus tuleb jätta
ringkonnakohtu menetlusse võtmata. Tsiviilkohtumenetluse seadustiku (TsMS) § 637 lg 1 p 6
kohaselt ei võta kohus apellatsioonkaebust menetlusse, kui kaebuses toodud väidete õigsust



                                                                                            2(4)
                                                                        Tsiviilasi nr 2-15-114915

eeldades ei saaks kaebust ilmselt rahuldada. Ringkonnakohus leiab, et käesoleval juhul on
tegemist sellise olukorraga.


6.      Apellant on maakohtu otsuse vaidlustanud osaliselt (1200 eurot ületavas osas).
Ringkonnakohus ei saaks kaebust ilmselt rahuldada ka eeldades, et on õige, et apellant ei ole
hagejalt raha saanud ning võlgneb hagejale 1200 eurot teise võlasuhte alusel. Apellant on
apellatsioonkaebuses iseenesest jaatanud võlasuhte olemasolu poolte vahel. Võlasuhte
ümbervormistamine laenuks on võlaõigusseaduse kohaselt lubatud (VÕS § 396 lg 2). Seega
isegi kui eeldada, et on õige, et 25.12.2014.a dokumendi alusel kostja hageja käest raha ei
saanud, kuid on siiski hagejale võlgu, siis ei ole apellant vaidlustanud maakohtu poolt
tuvastatud asjaolu, et apellant on 25.12.2014.a dokumendi allkirjastanud ega ole ka toonud
kohtu ette asjaolusid, mis annaks aluse nimetatud asjaolus kahelda. Nimetatud dokumendiga on
kostja võtnud kohustuse tasuda hagejale 3000 eurot ja tasumisega viivitamise korral viivist.
Võlaõigusseaduse alusel ei ole välistatud uue täiendava varalise kohustuse võtmine ilma algse
kohustuseta. Apellatsioonkaebuses ei ole toodud välja ka asjaolusid, mille alusel saaks kohus
järeldada, et tehing on kehtetu. Maakohtus on kostja vastuses hagile viidanud pettusele, kuid
maakohus on õigesti leidnud, et kostja ei ole esitanud kohtule asjaolusid, et kostja oleks esitanud
hagejale tehingu tühistamise avalduse. Pettuse tõttu tehtud tehing muutub aga mittekehtivaks
üksnes juhul kui huvitatud pool teeb tehingu vastaspoolele tehingu tühistamise avalduse. Kuna
maakohus käsitles vaidlustatud otsuses tehingu tühistamisavalduse mitteesitamist kostja
vastuväidete arvestamata jätmise alusena, oleks apellant saanud vastavad asjaolud hiljemalt
apellatsioonkaebuses kohtu ette tuua. Seda eeldusel, et apellant oleks toonud esile ka uute
asjaolude apellatsioonkaebuses esile toomise alused. Apellandil oli apellatsioonkaebuse
muutmise ja täiendamise õigus üksnes apellatsioonkaebuse esitamise tähtaja lõppemiseni.
Käesoleval juhul on tähtaeg lõppenud. Muid avaldusi ja seisukohti saaks kohus arvesse võtta
üksnes seaduses sätestatud erandjuhtudel (TsMS § 634 lg 2), mida käesoleval juhul ei esine.
Seega ei saaks ringkonnakohus kaebust ilmselt rahuldada.

7.      Lisaks eeltoodule on apellant apellatsioonkaebuses esitanud uusi faktilisi asjaolusid,
nimelt et kostja võlgneb hagejale 1200 eurot, mis on tekkinud kostja poolt põhjustatud neljast
avariist (kõikidel kordadel oli autol kasko kindlustus ja omavastutuse summa 300 eurot ehk
kokku 1200 eurot). TsMS § 652 lg 1 p 1 kohaselt võtab ringkonnakohus apellatsioonkaebuse
läbivaatamisel ja lahendamisel aluseks esimese astme kohtus tuvastatud faktilised asjaolud
niivõrd, kuivõrd puuduvad kahtlused vastavate faktiliste asjaolude tõendamise menetluse või
protokolli õiguspärasuse või ebapiisava ulatuse kohta ja ringkonnakohus ei pea nimetatud
asjaolude uut tuvastamist vajalikuks. Käesoleval juhul ei oleks apellatsioonkaebuse väidete
alusel ringkonnakohtul põhjust jätta maakohtu poolt tuvastatud faktilised asjaolud aluseks
võtmata. TsMS § 652 lg 1 p 2 kohaselt võtab ringkonnakohus aluseks ka menetlusosaliste
esitatud uued faktilised asjaolud niivõrd, kuivõrd nende esitamine on lubatud. Sama paragrahvi
lg 3 kohaselt tuvastab ringkonnakohus esimese astme kohtu otsuses tuvastamata asjaolusid ja
hindab kohtuotsuses hindamata tõendeid üksnes juhul, kui: 1) asjaolu, millele tugineti, ja tõend,
mis esitati, jäeti põhjendamatult tähelepanuta; 2) asjaolu või tõendit ei saanud varem esitada
kohtu poolt menetlusõiguse normi olulise rikkumise tõttu või muul mõjuval põhjusel, muu
hulgas põhjusel, et asjaolu või tõend tekkis või sai poolele teatavaks või kättesaadavaks pärast
asja lahendamist esimese astme kohtus. Selliseid asjaolusid apellatsioonkaebuses välja toodud
ei ole. TsMS § 652 lg 4 kohaselt kui pool uue asjaolu esitamise lubatavust ei põhjenda või ei
põhista, jätab kohus selle tähelepanuta. Seega tuleks apellatsioonkaebuses esitatud uued
faktilised asjaolud jätta tähelepanuta.



                                                                                              3(4)
                                                                          Tsiviilasi nr 2-15-114915

8.      Kooskõlas TsMS § 637 lg 1 p-ga 6 ja § 638 lg-ga 4 keeldub ringkonnakohus eeltoodud
põhjendustel IK’i apellatsioonkaebuse menetlusse võtmisest. Ringkonnakohus märgib, et on
hinnanud apellatsioonkaebuse menetlusse võtmisel kõiki apellatsioonkaebuses esitatud
apellandi väiteid, neile käesolevas määruses vastanud ning leidnud, et apellatsioonkaebus ei
kuuluks rahuldamisele. Menetlusse võtmisel apellatsioonkaebuse perspektiivi hindamine on
põhjendatud menetlusökonoomilistel kaalutlustel, kuivõrd leides et tegemist on perspektiivitu
kaebusega, jäävad apellandil kandmata teise poole menetluskulud apellatsioonimenetluses,
kuna perspektiivitu apellatsioonkaebuse puhul ei toimetata apellatsioonkaebust teisele poolele
kätte. Käesoleval juhul ei ole apellandi õigusi piiratud võrreldes sellega, kui apellatsioonkaebus
oleks menetlusse võetud ja ringkonnakohus oleks teinud asjas otsuse, millega
apellatsioonkaebus oleks jäetud rahuldamata, sest ringkonnakohus kontrollis maakohtu otsuse
seaduslikkust ja vastas kõikidele apellandi väidetele. Ringkonnakohus koostas apellandile
sisuliste põhjendustega lõpplahendi. Apellandile on tagatud ka kaebeõigus.

9.      Ringkonnakohtul ei ole alust muuta maakohtu poolt määratud menetluskulude jaotust.
TsMS § 639 lg 1 ja TsMS § 168 lg 1 alusel kannab apellant menetluskulud, kui kohus keeldub
kaebust menetlusse võtmast ja tagastab selle. Seega tuleb apellatsioonimenetluse kulud jätta
apellandi kanda. Kuivõrd käesoleval juhul keelduti apellatsioonkaebust menetlusse võtmast
ning ei edastatud apellatsioonkaebust vastustajale vastamiseks ning vastustajal ei saanud
apellatsioonimenetluses vastaspoolelt välja mõistmisele kuuluvaid menetluskulusid tekkida,
siis ringkonnakohus apellandilt vastustaja kasuks apellatsioonimenetluse kulusid välja ei
mõista.


         Krista Kirspuu                  Iko Nõmm                        Kaupo Paal
(allkirjastatud digitaalselt)   (allkirjastatud digitaalselt)   (allkirjastatud digitaalselt)




                                                                                                4(4)

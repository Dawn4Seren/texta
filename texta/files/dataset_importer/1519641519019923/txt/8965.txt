                                                                 Tsiviilasi nr 2-16-101761




                         KOHTUOTSUS
                             EESTI VABARIIGI NIMEL
                                   Tagaseljaotsus

Kohus                          Tartu Maakohus
Kohtunik                       Heiki Kolk

Otsuse avalikult teatavaks     22.augustil 2016 Võru kohtumaja
tegemise aeg ja koht
Tsiviilasja number             2-16-101761

Hagi ese                       OÜ Aktiva Finants hagi T. vastu võlgnevuse nõudes

                               1032, 91 eurot
Tsiviilasja hind
Pooled ja nende esindajad      Hageja OÜ Aktiva Finants, registrikood 10746479,
                               asukoht Weizenbergi 20 Tallinn 10151; lepinguline
                               esindaja Kadri Timuska, OÜ Julianuse Õigusbüroo,
                               A.Weizenbergi 20 Tallinn, e-post:jurist@julianus.ee;
                               Kostja T.       , isikukood: xxxxxxxxxxx; elukoht
                               xxxxxxxxxxxxxxxxxxxxxxxx, xxxxxxxxxxxxx; tegelik
                               viibimiskoht teadmata.

Menetluse liik                 Kirjalik menetlus

RESOLUTSIOON
1. Rahuldada OÜ Aktiva   Finants hagi T. vastu osaliselt.
2. Välja mõista T. `lt OÜ Aktiva Finants kasuks 645,38 eurot; millest põhivõlgnevus on
516,48 eurot ning viivis 128,90 eurot.
3. Jätta hagi rahuldamata viivise 387,53 euro osas.
4. Tunnistada kohtuotsus tagatiseta viivitamata täidetavaks.

Menetluskulude jaotus
5. Jätta menetluskulud 62 % ulatuses T. kanda ja 38 % ulatuses OÜ Aktiva Finants kanda.
6. Välja mõista T. `lt OÜ Aktiva Finants kasuks menetluskulu summas 167,40 eurot.
7. Välja mõista T. `alt OÜ Aktiva Finants kasuks viivis menetluskuludelt VÕS § 113 lg 1
teises lauses ettenähtud ulatuses alates menetluskulude suurust kindlakstegeva lahendi
jõustumisest kuni täitmiseni, kuid mitte rohkem kui 167,40 eurot.

Edasikaebamise kord
OÜ Aktiva Finants võib esitada apellatsioonkaebuse 30 päeva jooksul, alates otsuse
kättetoimetamisest, kuid mitte hiljem kui viie kuu möödumisel Tartu Maakohtu otsuse
 avalikult teatavaks tegemisest, Tartu Ringkonnakohtule, kusjuures kaebus võidakse
 lahendada kirjalikus menetluses, kui kaebuses ei taotleta selle lahendamist istungil.

 T. võib esitada Tartu Maakohtule Võru kohtumajja tagaseljaotsuse peale kaja, kui tema
 tegevusetus, mis oli tagaseljaotsuse tegemise aluseks, oli tingitud mõjuvast põhjusest. Kaja
 võib esitada sõltumata mõjuva põhjuse olemasolust, kui: 1) hagile vastamata jätmise puhul
 oli hagi kostjale või tema esindajale kätte toimetatud muul viisil kui isiklikult allkirja vastu
 üleandmisega või elektrooniliselt; 2) kohtuistungile ilmumata jätmise puhul oli kohtukutse
 toimetatud kostjale või tema esindajale kätte teisiti kui isiklikult allkirja vastu
 üleandmisega või kohtuistungil; 3) tagaseljaotsust ei võinud seaduse kohaselt teha. Kaja
 võib esitada tagaseljaotsuse kättetoimetamisest alates 30 päeva jooksul. Kui tagaseljaotsus
 toimetatakse kätte avalikult, võib kaja esitada 30 päeva jooksul alates päevast, kui kostja
 sai tagaseljaotsusest või selle täitmiseks algatatud täitemenetlusest teada. Kui
 tagaseljaotsus tehti eelmenetluses seetõttu, et kostja ei vastanud tähtaegselt kohtule või ei
 ilmunud eelistungile, tuleb kajale lisada kõik asja ettevalmistamise lõpuleviimiseks vajalik.
 Kajalt tuleb tasuda kautsjon summas, mis vastab riigilõivule poolelt hagihinnalt, kuid mitte
 vähem kui 100 eurot ja mitte rohkem kui 1500 eurot (TsMS § 142 lg 2). Menetlusabi
 taotlemisel peab menetlusabi taotleja seaduses sätestatud tähtaja järgimiseks tegema tähtaja
 kestel ka menetlustoimingu, mille tegemiseks ta menetlusabi taotleb, eelkõige esitama kaja
 (TsMS § 187 lg 6). Menetluskulude jaotust saab vaidlustada üksnes selle kohtulahendi
 peale edasi kaevates, millega menetluskulude jaotus kindlaks määrati. Hüvitatavate
 menetluskulude suurust saab vaidlustada selle kohtulahendi peale edasi kaevates, millega
 menetluskulude rahaline suurus kindlaks määrati. Menetluskulude kindlaksmääramise
 peale võib edasi kaevata menetluskulude hüvitamiseks õigustatud või menetluskulusid
 kandma kohustatud isik, kui vaidlustatav menetluskulude summa ületab 200 eurot (TsMS
 § 178 lg 1, 2).

KOHTU TUVASTATUD ASJAOLUD, ESITATUD ÕIGUSLIKUD PÕHJENDUSED,
TEHTUD JÄRELDUSED

1. OÜ Aktiva Finants esitas Tartu Maakohtusse hagi T. vastu Elisa Eesti AS ja kostja vahel
26.04.2012 sõlmitud liitumislepingu lisa nr 1725143, 27.12.2012 sõlmitud liitumislepingute
ja lisade nr 2251782, 2251762, 2251737, 2251749, 2251772, 2251790 ja 26.04.2012
sõlmitud liitumislepingu nr 1725138 alusel tekkinud võlgnevuse väljamõistmiseks. Elisa
Eesti AS loovutas 02.12.2014 kostja vastase nõude põhisummas 516, 48 eurot koos õigusega
nõuda kõrvalnõudeid. Võlgnevus koosneb põhivõlgnevusest summas 516, 48 eurot ja
sissenõutavaks muutunud viivistest summas 516, 43 eurot. Hageja arvestab viivist vastavalt
lepingu lahutamatuks lisaks olevatele teenuste kasutamise üldtingimustele 0,15% iga
maksmisega viivitatud päeva eest alates arvete maksetähtajale järgnevast päevast kuni
hagiavalduse koostamise päevani, so 01.06.2016.

2. Hagimaterjalid ja kirjaliku vastuse nõue on kostjale avalikult kätte toimetatud avaldamisega
väljaandes Avalikud Teadaanded 08.06.2016. Kostja, kellele kohus andis kirjaliku vastuse
esitamise tähtaja, ei ole tähtaegselt kohtule vastanud. Hageja taotles hagiavalduses hagi
rahuldamist tagaseljaotsusega, kui kostja ei vasta kohtu poolt määratud tähtajaks.

TsMS § 407 lg 1, 3 kohaselt võib kohus hageja nõusolekul hagi tagaseljaotsusega rahuldada
hagiavalduses märgitud ja asjaoludega õiguslikult põhjendatud ulatuses, kui kostja, kellele
kohus on määranud vastamise tähtaja, ei ole tähtaegselt vastanud, isegi kui hagi toimetati
kostjale kätte välisriigis või kui see toimetati kätte avalikult. Sel juhul loetakse hageja esitatud


                                               2 (4)
faktilised väited kostja poolt omaksvõetuks ning tagaseljaotsuse võib sel juhul teha
kohtuistungit pidamata. Kohus leiab, et ei esine ka teisi TsMS § 407 lg-s 5 märgitud
tagaseljaotsuse tegemist välistavaid asjaolusid. Neil asjaoludel lahendab kohus TsMS § 407 lg-
tes 1, 3, 5 ja 51 sätestatut arvestades asja tagaseljaotsusega.

3. Kohus leiab, et hagi on õiguslikult põhjendatud osaliselt, mistõttu saab hagi
tagaseljaotsusega rahuldada üksnes osaliselt. Osas, milles hagi ei ole õiguslikult põhjendatud,
jääb hagi TsMS § 407 lg 6 alusel rahuldamata. TsMS § 444 lg 3 alusel jätab kohus käesolevast
otsusest välja kirjeldava osa ja põhjendab tagaseljaotsuses hagi osalist rahuldamata jätmist ja
menetluskulude kindlaksmääramist.

Esialgne võlausaldaja on tegutsenud kostjaga telekommunikatsiooniteenust osutades oma
majandustegevuse raames ja asjast ei nähtu, et kostja oleks sõlminud lepingu oma majandus-
või kutsetegevuse raames. Seega võib füüsilise isiku puhul eeldada, et ta sõlmis lepingu
tarbijana lepingu sõlmimise ajal kehtinud VÕS § 34 ja kehtiva VÕS § 1 lg 5 tähenduses.
Tulenevalt TsMS § 438 lg 1; 436 lg 7 on kohtul tarbija vastu esitatud nõude lahendamisel
kohustus kontrollida nõude õiguslikku alust sõltumata sellest, kas tarbija ise nõudele
vastuväiteid esitanud või mitte.

4. Riigikohus on 10.05.2016 määruse p 3-2-1-25-16 p 13 leidnud, et hindamaks viivisemäära
mõistlikkust, on kolleegiumi hinnangul põhjendatud silmas pidada ka lepingulise viivisemäära
ja seaduses sätestatud viivisemäära vahelist proportsiooni. Viivise "mõistlik määr" tuleb
sisustada iga konkreetse asja asjaoludest lähtuvalt. Siiski tuleks kolleegiumi arvates eelduslikult
hinnata VÕS § 42 lg 3 p 5 ja § 42 lg 1 järgi tühiseks vähemalt selline tarbijaga sõlmitud
viivisekokkulepe, kus kokkulepitud viivisemäär ületab kolmekordset seadusjärgset
viivisemäära. Kolleegiumi hinnangul kajastab sellises suurusjärgus lepinguline viivisemäär
kohast proportsiooni seadusjärgse viivisemäära suhtes ning täidab oma eesmärgi, kahjustamata
tarbijat ebamõistlikult. Hagiavalduse kohaselt oli pooled üldtingimustes kokku leppinud viivise
määras 0,15% tasumata summalt iga maksmisega viivitatud päeva eest. Viivisemäär 0,15 %
päevas ehk 54,75 % aastas on enam kui kolm korda suurem seadusjärgsest VÕS § 113 lg 1
teises lauses sätestatud viivisemäärast, mis viivise arvestamise ajal olnud 8,05% kuni 8,75 %
aastas. Kohus leiab, et kuivõrd lepinguline viivisemäär ületab kolmekordset seadusjärgset
viivisemäära, mistõttu on see tühine ning hagejal ei ole seega õigus nõuda lepingus sätestatud
määras viivist.

Riigikohus on 10.05.2016 määruse p 3-2-1-25-16 p 13 märkinud, et VÕS § 41 järgi, kui
tüüptingimus on tühine või kui seda ei loeta lepingu osaks, kehtib leping muus osas, kui
tingimuse kasutaja ei tõenda, et ta ei oleks lepingut ilma tühise või lepingu osaks mitteloetud
tüüptingimuseta sõlminud. Sellise tingimuse asemel kohaldatakse seaduses seda liiki lepingu
kohta sätestatut. Kolleegium on selgitanud, et ebaproportsionaalselt suure viivise või
leppetrahvi nõude kokkuleppimine tüüptingimustes toob kaasa kokkuleppe tühisuse ja
võimaluse nõuda viivist vaid seaduses sätestatud ulatuses ja eeldustel.

Kuivõrd lepingujärgne viivisemäär on tühine tuleb mõista kostjalt välja viivis seadusjärgses
määras tulenevalt VÕS §-dest 113 lg 1, mille kohaselt rahalise kohustuse täitmisega viivitamise
korral võib võlausaldaja nõuda võlgnikult viivitusintressi (viivis),
arvates kohustuse sissenõutavaks muutumisest kuni kohase täitmiseni. Viivise määraks
loetakse VÕS §-s 94 sätestatud intressimäär, millele lisandub kaheksa protsenti aastas. Kui
lepinguga on ette nähtud kõrgem intressimäär kui seadusjärgne viivisemäär, loetakse viivise
määraks lepinguga ettenähtud intressimäär. Hageja on arvestanud viiviseid esitatud arve nr


                                              3 (4)
2006740802 maksetähtajale, 16.05.2013, järgnevast päevast kuni 01.06.2016 eest. Kohtu
arvutuste kohaselt nimetatud perioodi seadusjärgseks viiviseks esitatud arve võlgnetavatelt
summalt on 128, 90 eurot. Eeltoodust tulenevalt mõistab kohus kostjalt hageja kasuks välja
VÕS §-de 76 lg 1; 100; 101 lg 1 p 1, 6; 113 lg 1 alusel põhivõlgnevuse 516, 48 eurot ja viivised
128, 90 eurot. Viivise 387,53 euro osas tuleb jätta hagi rahuldamata.

5. TsMS § 468 lg 1 p 2 alusel tunnistab kohus omal algatusel tagaseljaotsuse tagatiseta
viivitamata täidetavaks.

MENETLUSKULUD

6. TsMS § 163 lg 1 kohaselt kannavad pooled hagi osalise rahuldamise korral menetluskulud
võrdsetes osades, kui kohus ei jaota menetluskulusid võrdeliselt hagi rahuldamise ulatusega või
ei jäta menetluskulusid täielikult või osaliselt poolte endi kanda. Kuivõrd kohus rahuldab hagi
osaliselt, jaotab kohus menetluskulud võrdeliselt hagi rahuldamise ulatusega. Võttes arvesse, et
hagiavalduse järgi on hagihind 1032, 91 eurot, aga kohus rahuldas hagi ulatuses, mis vastab
hagihinnale 645,38 eurot, jätab kohus menetluskulud 62 % ulatuses kostja ning 38 % ulatuses
hageja kanda. Hageja on taotlenud kostjalt välja mõista menetluskuludena riigilõiv
hagiavalduse esitamisel, mis vastavalt hagihinnale on 200 eurot ja esindajale makstud tasu
õigusabi eest 825 eurot.

TsMS § 138 lg-test 1, 2 ning TsMS § 139 lg-st 2 lähtuvalt on põhjendatud hageja
menetluskuluna välja mõista hagiavalduse esitamisel vastavalt hagihinnale tasutud riigilõiv 200
eurot. Kohtuväline kulu on TsMS § 144 p 1 alusel menetlusosaliste esindajate ja nõustajate
kulud. Tulenevalt TsMS § 175 lg 1, kui menetlusosaline peab menetluskulude jaotust
kindlaksmäärava kohtulahendi kohaselt kandma teist menetlusosalist esindanud lepingulise
esindaja kulud, mõistab kohus kulud välja põhjendatud ja vajalikus ulatuses. Kohus leiab, et
käesoleva tsiviilasja keerukusaste ja maht ei ole sellised, mis õigustaksid hageja lepingulise
esindaja kulude taotletud suuruses välja mõistmist. Antud hagi näol on tegemist nn
masshagidega, mida kasutatakse korduvalt samalaadsete nõuete korral ja mis on oma sisult
ühetaolised. Hageja lepingulise esindaja sisuline õigusabi on piirdunud vaid hagiavalduse
koostamise ning selle kohtusse esitamisega. Arvestades hagihinda, avalduse vormi, tõendeid
ning asjaolu, et tsiviilasi ei olnud keeruline ega mahukas ja poolte vahel ei olnud vaidlust, asi
lahendatakse tagaseljaotsusega, peab kohus põhjendatud ja vajalikuks õigusabi kuluks 70 eurot.
Seega on hageja menetluskulude suuruseks 270 eurot. Vastavalt menetluskulude jaotusele tuleb
kostjalt hageja kasuks välja mõista menetluskulud summas 167,40 eurot. Hageja taotlusel tuleb
välja mõista VÕS § 113 lg 1 teises lauses ettenähtud ulatuses viivis alates menetluskulude
suurust kindlaks tegeva lahendi jõustumisest kuni täitmiseni, kuid mitte rohkem kui 167,40
eurot.

/allkirjastatud digitaalselt/

Heiki Kolk
kohtunik




                                             4 (4)

                                 TARTU HALDUSKOHUS
                                    Tartu kohtumaja
                          KOHTUMÄÄRUS
Kohtuasja number            3-15-3245
Määruse kuupäev             27. jaanuar 2016
Kohtunik                    Eda Muts
Kohtuasi                    OÜ Rohelohe kaebus Põllumajanduse Registrite ja Informatsiooni
                            Ameti (PRIA) põhjustatud kahju hüvitamiseks summas
                            6718,55 eurot.
Menetlusosalised            Kaebaja – OÜ Rohelohe, seaduslik esindaja Eiko Keeman
                            Vastustaja – Põllumajanduse Registrite ja Informatsiooni Amet
Resolutsioon                Lõpetada menetlus haldusasjas nr 3-15-3245
Edasikaebamise kord         Määruse     peale     võib   esitada määruskaebuse   Tartu
                            Ringkonnakohtusse Tartu Halduskohtu kaudu 15 päeva jooksul
                            arvates määruse kättetoimetamisest.

Asjaolud

1. OÜ Rohelohe esitas 03.04.2015 PRIA-le taotluse kahju hüvitamiseks.
PRIA jättis 27.04.2015. a vastuses nr 1-11/15/156-1 OÜ Rohelohe kahjunõude rahuldamata.

2. OÜ Rohelohe esitas 31.12.2015 Tartu Halduskohtule kaebuse PRIA põhjustatud kahju
hüvitamiseks summas 6718,55 eurot.

3. Tartu Halduskohus võttis 06.01.2016. a määrusega kaebuse menetlusse ning kohustas
menetlusosalisi esitama kohtule seisukoht ja tõendid kaebuse esitamise tähtaegsuse kohta.

4. PRIA esitas 07.01.2016 Tartu Halduskohtule seisukoha, milles kinnitas, et edastas
kaebajale vastuse kahjunõudele e-posti teel 27.04.2015. PRIA hinnangul ei ole kaebus esitatud
tähtaegselt. Kaebaja kohtu määrusele ei vastanud.

5. Halduskohus andis 15.jaanuari 2016 määrusega Rohelohe OÜ-le võimaluse kaebuse
halduskohtusse esitamise tähtaja ennistamise taotluse esitamiseks hiljemalt 22.01.2016.
halduskohus asus määruses seisukohale, et kaebus on kohtusse esitatud tähtaega rikkudes. OÜ
Rohelohe ei ole kohtu poolt määratud tähtajaks vastanud.

Kohtu seisukoht

6. Halduskohtumenetluse seadustiku (HKMS) § 124 lg 1 kohaselt kontrollib kohus
eelmenetluses, kas kaebus on esitatud tähtaegselt, ja lahendab kaebetähtaja ennistamise taotluse
pärast teistelt menetlusosalistelt sellele kirjaliku vastuse saamist.
7. Halduskohus asus 15.jaanuari 2016 määruses seisukohale, et kaebaja on ületanud
halduskohtusse kaebuse esitamise tähtaja, pöördudes kaebusega halduskohtusse enam kui
kaheksa kuud hiljem seadusega ettenähtust. Kohus andis kaebajale võimaluse taotleda tähtaja
ennistamist, näidates ära, miks tähtaega ületati. Kohtumäärus edastati kaebajale AET kaudu
ning tehti kaebajale nähtavaks 15.01.2016.a. Märget, et kaebaja on määruse kätte saanud,
kaebaja infosüsteemis teinud ei ole. Samas on kaebaja teadlik kohtumääruse saatmisest ning on
sellega tutvunud. Nimelt on kaebaja seaduslik esindaja Eiko Keeman kohtusekretäri kirjaliku
õiendi järgi 19.01.2016 helistanud sekretäri telefonile ning teavitanud, et soovib asjas kaebusest
loobuda.

8. Kohus asub seisukohale, et kuna kaebaja seaduslik esindaja on kohtuametnikule selgitanud,
et ta on kohtumäärusest teadlik, saab lugeda, et kaebaja on kohtumääruse kätte saanud,
vaatamata sellele, et seda ei ole nõuetekohaselt infosüsteemis kinnitatud. Kaebajal oli ka peale
19.01.2016 võimalik kohtumääruses näidatud tähtajaks esitada tähtaja ennistamiseks taotlust.
Kaebaja ei ole taotlust esitanud ei 22. jaanuariks 2016 ega teinud seda ka käesolevaks ajaks.

9. HKMS § 124 lg 2 kohaselt lõpetab kohus menetluse, kui kaebus on esitatud tähtaega
rikkudes ja tähtaeg ei kuulu ennistamisele. Antud juhul on kohus tuvastanud, et kaebaja on
kohtusse kaebuse esitamise tähtaja ületanud ja kaebaja ei ole esitanud tähtaja ennistamise
taotlust. Seega kuulub menetlus antud asjas lõpetamisele. Kohtul ei ole võimalik menetleda
kaebust, mis on esitatud tähtaega rikkudes ja mille tähtaja ennistamiseks ei ole ettenähtud aja
jooksul taotlust esitatud ehk mille osas ei ole tähtaega ennistatud.

10. Kohus selgitab, et vastavalt HKMS § 43 lg 1 p-le 2 ei ole menetluse lõpetamise korral
samas asjas halduskohtule kaebuse esitamine lubatud.



/allkirjastatud digitaalselt/
Eda Muts
kohtunik




                                                2

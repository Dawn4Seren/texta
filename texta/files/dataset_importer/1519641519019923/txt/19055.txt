                                                                   Tsiviilasi nr: 2-15-14550




                               KOHTUMÄÄRUS

Kohus                            Tallinna Ringkonnakohus, tsiviilkolleegium

Tsiviilasja number               2-15-14550

Määruse tegemise aeg ja koht     07.04.2016, Tallinn

Kohtukoosseis                    Eesistuja Indrek Parrest, liikmed Margo Klaar ja Imbi
                                 Sidok-Toomsalu

Kohtuasi                         Telereklaami OÜ hagi AS Levira vastu kohustuse
                                 puudumise tuvastamiseks

Vaidlustatud kohtulahend         Harju Maakohtu 16.12.2015 määrus

Kaebuse esitaja ja kaebuse Telereklaami OÜ määruskaebus
liik
Menetlusosalised ja nende Hageja: Telereklaami OÜ (registrikood                 10921468),
esindajad                  lepinguline esindaja advokaat Siiri Kuusik

                                 Kostja: AS Levira (registrikood 10203566), lepinguline
                                 esindaja vandeadvokaat Kaidi Reiljan-Sihvart

Menetluse liik                   Kirjalik menetlus

Resolutsioon:
   1. Jätta Harju Maakohtu 16.12.2015 määruse resolutsioon muutmata, muutes
      osaliselt maakohtu määruse põhjendusi.
   2. Määruskaebus jätta rahuldamata.
   3. Määruskaebuse esitamisest tingitud menetluskulud jätta hageja, Telereklaami
      OÜ kanda.

Edasikaebamise kord
Määruse peale võib Riigikohtule esitada määruskaebuse 15 päeva jooksul määruse ärakirja
kättesaamisest alates. Menetlusabi taotluse esitamine ei peata seaduses sätestatud ega kohtu
määratud menetlustähtaja kulgemist. Seaduses sätestatud tähtaja järgimiseks peab menetlusabi
taotleja tegema tähtaja kestel ka menetlustoimingu, mille tegemiseks ta menetlusabi taotleb.


                                                                                       1(7)
                                                                      Tsiviilasi nr: 2-15-14550




Asjaolud ja menetluse käik
   1. Telereklaami OÜ (hageja) esitas 30.09.2015 Harju Maakohtule hagi AS Levira
       (kostja) vastu kohustuse puudumise tuvastamiseks. Hageja palus tuvastada hagejal
       kohustuste puudumine kostja ees tulenevalt poolte vahel 13.08.2010 sõlmitud
       teleprogrammide edastamise lepingust.

   2. Hagiavalduse kohaselt sõlmisid Venemaa Riiklik Tele- ja Raadiokompanii (edaspidi:
      VGTRK) ja SIA Baltijas Mediju Alianse (edaspidi: BMA) 27.11.2008 tehniliste
      teenuste osutamise lepingu nr 5202/2220. Selle lepingu kohaselt andis VGTRK BMA-
      le RTR Planeta programmi (edaspidi: programmi) taasedastamisõiguse ning BMA
      kohustuseks oli programmi Eestis, Lätis ja Leedus levitada. VGTRK maksis BMA-le
      programmi levitamise eest tasu. Eestis organiseeris BMA programmi levitamise läbi
      oma koostööpartneri hageja, kuid programmi levitamiseks pidi ta sõlmima lepingu
      kostjaga (levitajaga), kellel oli vastav tehniline võimekus.

   3. Hageja ja kostja sõlmisid 13.08.2010 teleprogrammide väljastusteenuse lepingu
      (edaspidi: leping). Lepingu XII punkti 1. lõigu kohaselt võis pool lepingu lõpetada,
      teatades lepingu lõpetamisest teisele poolele üheksa kuud ette. Juhul, kui sellisel viisil
      lepingu lõpetamine toimus kolme aasta jooksul, arvates lepingu sõlmimisest, siis oli
      lepingu lõpetanud pool kohustatud teisele poolele maksma hüvitist lepingu alusel
      kostjale makstud üheksa kuu tasu ulatuses. Lepingu XII punktis leppisid pooled kokku
      ka juhud, mil kummalgi poolel on õigus leping lõpetada ilma teisele poolele hüvitist
      maksmata. Muu hulgas leppisid hageja ja kostja lepingu XII punkti 4. lõigu alapunktis
      (f) kokku, et hagejal on õigus leping viivitamata ja erakorraliselt üles öelda, teavitades
      sellest teist poolt kirjalikult, kui VGTRK väljastatud taasedastamisluba tühistatakse
      põhjusel, mille eest ei saa hagejat pidada otseselt ega kaudselt vastutavaks. 06.12.2010
      teavitas hageja kostjat asjaolust, et VGTRK on programmi taasedastamisloa
      tühistanud ning teavitas lepingu lõpetamisest XII punkti 4. lõigu alapunkti (f) alusel.
      17.02.2011 teatas kostja, et ei nõustu hageja selgitustega lepingu ülesütlemisel ning
      nõudis hagejalt 345 514 euro tasumist.

   4. Hagiavalduse põhjenduste kohaselt on hagejal õiguslik huvi kohustuse puudumise
      tuvastamise vastu, sest kostja on esitanud hageja vastu nõude. Hageja õigustatud huvi
      kohustuse puudumise tuvastamise vastu seisneb ka selles, et BMA garanteeris hageja
      lepingust tulenevaid kohustusi summas kuni 250 000 eurot. Kostja nõuab eraldi
      hagimenetluses BMA-lt garantiisumma tasumist. Kui kohus peaks lõppastmes jääma
      seisukohale, et BMA on kohustatud garantiisumma tasuma, võib BMA nõuda vastava
      summa hüvitamist hagejalt.

   5. Kostja esitas 16.10.2015 kohtule taotluse hagi läbivaatamata jätmiseks
      tsiviilkohtumenetluse seadustiku (TsMS) § 423 lg 1 p 1 või 2 alusel. Hagejal puudub
      tuvastushagi esitamiseks õiguslik huvi ning õiguslik huvi ei tulene ka hageja poolt


                                                                                           2(7)
                                                                    Tsiviilasi nr: 2-15-14550

      esile toodud asjaoludest. Konkretiseerimata kohustuste puudumise osas tuvastushagi
      esitamine ei ole TsMS § 368 lg 1 kohaselt lubatud. Hagejal puudub õiguslik huvi ka
      konkreetselt lepingu erakorralisest ülesütlemisest tuleneva hüvitise maksmise
      kohustuse puudumise tuvastamise vastu. Vastava kohustuse puudumise tuvastamine
      hüvitisnõude maksmapanekut (s.o hageja õiguslikku olukorda) ei mõjuta. Kostja ei saa
      seda hüvitisnõuet enam maksma panna. Hageja ja kostja vaheline leping sõlmiti
      13.08.2010 ning leping lõppes hageja poolse erakorralise ülesütlemisega hiljemalt
      31.12.2010. TsÜS § 146 lg 1 kohaselt on tehingust tuleneva nõude aegumistähtaeg
      kolm aastat. Lepingu erakorralisest ülesütlemisest on aga möödas peaaegu viis aastat.
      Kuigi kostja esitas 17.02.2011 nõudekirja lepingu erakorralise ülesütlemisest tuleneva
      hüvitise maksmiseks nii hagejale kui BMA, otsustas kostja hageja vastu lepingust
      tuleneva hüvitisnõudega kohtusse mitte pöörduda ning esitas selle asemel
      aegumistähtaja jooksul garantiilepingust tuleneva nõude BMA vastu. Kostja saab
      jätkuvalt nõuda BMA-lt garantiilepingust tuleneva kohustuse täitmist, kuid hageja
      vastu ei saa kostja vaatamata 17.02.2011 esitatud nõudekirjale lepingust tulenevat
      hüvitisnõuet enam maksma panna ega vahetult hagejalt vastava kohustuse täitmist
      nõuda. Hagejal puudub õiguslik huvi ka BMA poolt hageja vastu hüvitisnõude
      maksmapaneku välistamise eesmärgil, kuna tuvastushagiga ei saa taotleda poolte
      vahelisest õigussuhtest väljuvate õigussuhete reguleerimist, samuti ei mõjuta
      tuvastushagi BMA poolt hageja vastu nõude maksmapanekut.

   6. Hageja vastas kostja taotlusele 03.11.2015 menetlusdokumendis, paludes jätta kostja
      taotlus rahuldamata. Hageja täpsustas, et palub kohtul tuvastada, et lepingust ei tulene
      hagejale kostja ees kohustust tasuda kostjale lepingus sätestatud teenustasu summas
      164 371 eurot ja lõpetamishüvitist summas 181 143 eurot, kokku 345 514 eurot.
      Hageja õiguslik huvi seisneb ka selles, et lepingu sõlmimisel tasus hageja kostjale
      enda lepingust tulenevate kohustuste tagamiseks deposiiti summas 40 000 eurot.
      Kostja on nimetatud deposiidi oma väidetava nõudega tasaarvestanud. Juhul, kui
      kohus tuvastab hageja lepingust tulenevate rahaliste kohustuste puudumise, on hagejal
      võimalik kostjalt nimetatud deposiidi summa tagasi nõuda.

Maakohtu määrus
  7. Maakohus jättis hagi TsMS § 423 lg 2 p 2 alusel 16.12.2015 määrusega läbi
     vaatamata.

   8. Maakohtu põhjenduste kohaselt sõlmiti poolte vahel 13.08.2010 leping (tl 6-36).
      Hageja poolt 06.12.2010 kostjale edastatud teate kohaselt ütles hageja poolte vahel
      sõlmitud lepingu erakorraliselt üles alates 01.01.2011 (tl 42-43), millest tulenevalt
      teatas kostja hagejale, et nõuab hagejalt 345 514 euro tasumist (tl 44-47). Kuivõrd
      poolte vahel sõlmitud leping on erakorraliselt üles öeldud alates 01.01.2011, siis
      hakkas kostja võimalik nõude 3-aastane aegumistähtaeg kulgema alates 01.01.2011
      ning kostja võimalik nõue hageja vastu on hagiavalduse esitamise hetkeks aegunud.




                                                                                         3(7)
                                                                    Tsiviilasi nr: 2-15-14550

   9. Hageja väitel seisneb õiguslik huvi tuvastushagi esitamiseks ka selles, et lepingu
      sõlmimisel tasus hageja kostjale enda lepingust tulenevate kohustuste tagamiseks
      deposiidi summas 40 000 eurot (tl 110). Hageja arvates on tal võimalik kostjalt
      nimetatud deposiidi summa tagasi nõuda, kui kohus peaks tuvastama hageja lepingust
      tulenevate rahaliste kohustuste puudumise. Leping on erakorraliselt üles öeldud alates
      01.01.2011. Juhul, kui hagejal oleks lepingu lõppemisest tulenevalt õigus nõuda
      deposiiti tasutud summa tagastamist, oleks vastav nõue tulnud hagejal esitada
      hiljemalt 3-aastase aegumistähtaja jooksul (hiljemalt 01.01.2014). Nõue on hagi
      esitamise seisuga aegunud.

   10. Riigikohtu tsiviilkolleegium on tsiviilasja nr 3-2-1-84-06 lahendi punktis 16 asunud
       seisukohale, et hagejal puudub tuvastushuvi, kui tuvastamisele järgneda võivad
       nõuded on ilmselgelt lõppenud, aga ka siis, kui need on ilmselt aegunud ja kostja
       sellele tugineb. Maakohtu hinnangul pole esitatud tuvastushagiga hageja poolt
       taotletavat eesmärki võimalik saavutada, sest tuvastushagi aluseks olevad nõuded on
       hagi esitamise ajaks aegunud.

   11. TsMS § 457 lg 1 kohaselt on jõustunud kohtuotsus kohustuslik menetlusosalistele
       osas, milles lahendatakse hagi või vastuhagiga esitatud nõue hagi aluseks olevatel
       asjaoludel, kui seadusest ei tulene teisiti. Jõustunud kohtuotsus on kohustuslik üksnes
       menetlusosalistele, mistõttu pole see kohustuslik menetlusvälistele isikutele. Seetõttu
       ei põhjenda hageja õigusliku huvi olemasolu ka see, et kostja nõuab eraldi menetluses
       BMA-lt garantiisumma tasumist.

Määruskaebus
  12. Hageja esitas maakohtu määrusele 31.12.2015 määruskaebuse, milles palus maakohtu
      määrus tühistada. Hageja hinnangul hindas kohus aegumist alusetult ja rikkus seeläbi
      materiaalõigust ja menetlusõigust.

   13. Aegumist ei saa selles etapis arvestada, sest aegumise vastuväitele saab esitada
       omakorda mitmeid vastuväiteid. Mõlema poole väidete ja vastuväidete osas saab
       kohus seisukoha võtta ainult sisulise arutamise tulemusel ja kohtuotsuses. Hageja
       viitab Riigikohtu lahendile tsiviilasjas nr 3-2-1-151-14. Aegumise vastuväidet ei saa
       hinnata hagi läbivaatamise otsustamisel.

   14. Tuvastushagi menetluses ei saa kohus võtta lõplikku seisukohta nõuete aegumise osas.
       Seda saab teha menetluses, kus vaidluse all on konkreetne nõue, millele saab aegumise
       vastuväite esitada. Praegusel juhul on menetluse eesmärgiks tuvastada, et hageja ei ole
       kostja väidetud viisil lepingut rikkunud, kuivõrd see mõjutab teiste nõuete esitamise
       võimalikkust. Kostja vastuväited seoses hageja õigusliku huvi puudumisega olid
       paljasõnalised ning otsitud, kuid kohus on jätnud selle tähelepanuta.




                                                                                         4(7)
                                                                      Tsiviilasi nr: 2-15-14550

   15. Tuvastushagi menetlemine võimaldab hageja seisukohast välistada mitmed uued
       kohtuvaidlused ning lõpetada muuhulgas ka käimasolev tsiviilasi kostja ja BMA
       vahel.

   16. Maakohus on rikkunud menetlusõigust, sest ei küsinud hagejalt täiendavat selgitust.
       Kohus pole kohaselt arvestanud õiguslikku huvi puudutavaid asjaolusid. Maakohus
       pole määruses täitnud kõrgendatud põhjendamis- ja kaalumiskohustust.

   17. Kohtuotsuse mittesiduvus kolmandate isikute suhtes ei välista hageja õiguslikku huvi.
       Tuvastushagi lahendit on võimalik teises menetluses kasutada tõendina.

   18. Menetluskulude hageja kanda jätmine on põhjendamatu. Tuvastushagi esitamise
       vajaduse tingis asja materjalidest nähtuvalt kostja, sest asus põhjendamatult
       seisukohale, et hageja on lepingut rikkunud.

Menetluse edasine käik
  19. Kostja vaidles määruskaebusele vastu ja palus jätta see rahuldamata.

   20. Maakohus jättis määruskaebuse rahuldamata ning edastas selle lahendamiseks
       Tallinna Ringkonnakohtule.

Määruse põhjendused
  21. Kolleegium, tutvunud kaebuse ja tsiviilasja materjalidega, leiab, et maakohtu määruse
      resolutsioon tuleb jätta muutmata, kuid TsMS § 657 lg 1 p 21 ja § 659 alusel tuleb
      osaliselt muuta maakohtu määruse põhjendusi. Määruskaebus jääb rahuldamata.

   22. Hageja on esitanud kohtule hagiavalduse, milles palub tuvastada, et lepingust ei tulene
       hagejale kostja ees kohustust tasuda kostjale lepingus sätestatud teenustasu summas
       164 371 eurot ja lõpetamishüvitist summas 181 143 eurot, kokku 345 514 eurot (tl
       106). Maakohus on jätnud hagi TsMS § 423 lg 2 p 2 alusel läbi vaatamata, kuna
       esitatud tuvastushagiga pole hageja poolt taotletavat eesmärki võimalik saavutada, sest
       tuvastushagi aluseks olevad nõuded on hagi esitamise ajaks aegunud.

   23. Kolleegium iseenesest nõustub hagejaga, et TsMS § 423 lg 2 p 2 kohaldamisel ei saa
       lõplikult otsustada nõuete aegumise üle, sest viimane eeldab sellekohaste asjaolude
       tuvastamist ja tõendite hindamist. Samas tähendab TsMS § 423 lg 2 kohaldamine
       Riigikohtu järjekindla praktika alusel hagi tagasi lükkamist üksnes kohtu antava
       materiaalõigusliku hinnangu alusel. Kohus lähtub sellisel juhul eeldusest, et hagis
       esitatud faktilised asjaolud vastavad tõele (vt nt Riigikohtu määrus tsiviilasjas nr 3-2-
       1-120-13, p 12). Hagis märgitud faktiliste asjaolude õigsust eeldades, tuleb kohtul
       analüüsida, kas on olemas faktikogumile vastavat õigusnormi, mis võiks anda aluse
       nõude rahuldamiseks. Seejuures ei hinda kohus asjas esitatud nõude põhjendatust ega
       tõendatust asjas esitatud põhistuste ja tõendite alusel, vaid lähtub hagi õiguslikust
       perspektiivikusest. Vaidlustatud kohtumääruses pole maakohus eelmärgitut TsMS §


                                                                                           5(7)
                                                                 Tsiviilasi nr: 2-15-14550

   423 lg 2 p 2 kohaldamisel piisavas ulatuses arvestanud. Põhjendused, mille järgi
   tuvastushagi aluseks olevad nõuded on hagi esitamise ajaks aegunud, tuleb maakohtu
   otsusest välja jätta.

24. Eelmärgitu ei anna siiski alust maakohtu määruse resolutsiooni muuta või tühistada.
    Kolleegiumi hinnangul ei ole hageja asjakohaselt ja veenvalt põhjendanud õiguslikku
    huvi tuvastushagi esitamisel. TsMS § 3 lg 1 järgi menetleb kohus tsiviilasja, kui isik
    pöördub seaduses sätestatud korras kohtusse oma eeldatava ja seadusega kaitstud
    õiguse või huvi kaitseks. TsMS § 368 lg 1 põhjal võib hageja esitada hagi õigussuhte
    olemasolu või puudumise tuvastamiseks, kui tal on sellise tuvastamise vastu õiguslik
    huvi. TsMS § 423 lg 2 p 2 annab võimaluse jätta hagi läbi vaatamata ka juhul, kui hagi
    ei ole esitatud hageja seadusega kaitstud õiguse ega huvi kaitseks või eesmärgil,
    millele riik peaks andma õiguskaitset. Praegusel juhul ei nähtu hageja poolt esile
    toodust tema õiguskaitsevajadus tuvastusnõude esitamisel. Kostja on maakohtule
    esitatud seisukohtades tuginenud selgelt hagis märgitud nõuete aegumisele. Kostja
    leiab, et ta ei saaks (väidetavaid) nõudeid nende aegumise tõttu enam esitada. Ka
    kolleegiumi hinnangul on kõnealused (enne 2011. aastat lõppenud lepingust
    tulenevad) nõuded hagiavalduses esitatud asjaoludel TsÜS 10. ptk 2. jao sätete põhjal
    tõenäoliselt aegunud. Varasemas kohtupraktikas on Riigikohus eitatud tuvastushuvi
    olemasolu lepingu rikkumise vastu olukorras, kus tuvastamisele järgneda võivad
    nõuded on ilmselt aegunud ja kostja sellele tugineb (vt Riigikohtu 12.10.2006 otsust
    tsiviilasjas nr 3-2-1-84-06, p 16).

25. Muus osas järgib ringkonnakohus maakohtu määruse põhjendusi ning tulenevalt
    TsMS §-st 659 ja § 654 lg-st 6 neid ei korda.

26. Seonduvalt määruskaebuse väidetega lisab kolleegium, et tuvastushagi menetlemine ei
    saa iseenesest kuidagi mõjutada kostja poolt BMA vastu esitatud nõude lahendamist
    teises tsiviilasjas. Maakohus on selles osas õigesti viidanud TsMS § 457 lg-le 1, mille
    järgi oleks käesolevas asjas tehtav kohtuotsus siduv vaid menetlusosalistele. Otsust
    oleks küll põhimõtteliselt võimalik teises tsiviilasjas tõendina kasutada, kuid
    määruskaebuse põhjal jääb ebaselgeks, milliste faktiliste asjaolude tõendamiseks võiks
    otsust vaja minna. Otsuses kajastatud kohtu õiguslikud seisukohad ja järeldused ei
    oleks teist tsiviilasja lahendavale kohtule siduvad. Lisaks ei saa õiguslik huvi
    tuvastushagi esitamise vastu TsMS § 368 lg 1 mõttes kolleegiumi arvates seisneda
    ainult tõendi loomises teise kohtuvaidluse jaoks.

27. Kolleegium ei nõustu hageja etteheitega, nagu poleks maakohus andnud hagejale
    võimalust enda õiguslikku huvi täiendavalt põhjendada. Asja materjalidest nähtuvalt
    on maakohus andnud hagejale võimaluse vastata kostja 16.10.2015 esitatud taotlusele
    hagi läbivaatamata jätmiseks (tl 104). Hageja on seda võimalust ka kasutanud.

28. Hageja osundatud Riigikohtu praktika, s.o 31.01.2014 otsus tsiviilasjas nr 3-2-1-166-
    13, p 12, ei ole ringkonnakohtu arvates käesoleval juhul asjakohane. Riigikohtu lahend


                                                                                      6(7)
                                                                      Tsiviilasi nr: 2-15-14550

   on tehtud praeguse juhtumiga võrreldes oluliselt erinevatel asjaoludel. Tsiviilasjas nr
   3-2-1-166-13 tehtud otsuses kajastatu põhjal oli võlasuhte poolte vahel nõude
   aegumise üle erimeelsus (kostja leidis, et nõue hageja vastu ei ole aegunud).
   Käesolevas asjas taolist vaidlust aegumise üle kohtu ette toodud asjaoludest ei nähtu.

29. Juhul kui hageja leiab, et kostja peab talle lepingu alusel väidetavalt tasutud deposiidi
    summas 40 000 eurot tagastama, on hagejal võimalik kasutada efektiivsemat
    õiguskaitsevahendit, esitades kostja vastu sooritushagi. Sooritushagi esitamine oleks
    hageja jaoks ka mõistlik, seda eelkõige väidetavate materiaalõiguslike nõuete
    kaotamise vältimiseks, samuti kohtukulude kokkuhoidmiseks (TsMS § 125 esimene
    lause).

30. Tulenevalt TsMS § 171 lg-st 1 jäävad määruskaebuse esitamisest tingitud
    menetluskulud hageja kanda. Maakohus ei ole vaidlustatud määruses hüvitatavate
    menetluskulude rahalist suurust kindlaks määranud, mistõttu ei määra menetluskulude
    rahalist suurust määruskaebuse lahendamisel kooskõlas TsMS § 174 lg-ga 4 kindlaks
    ka ringkonnakohus. Menetluskulude rahalise suuruse määrab käesolevas asjas
    kindlaks maakohus pärast kohtuotsuse või menetlust lõpetava määruse jõustumist
    TsMS § 177 lg-s 2 sätestatud korras.


(allkirjastatud digitaalselt)   (allkirjastatud digitaalselt)   (allkirjastatud digitaalselt)
  Indrek Parrest                  Margo Klaar                     Imbi Sidok-Toomsalu




                                                                                                7(7)

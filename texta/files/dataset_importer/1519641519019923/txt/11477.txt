                            KOHTUOTSUS
                                  Eesti Vabariigi nimel

Kohus                             Tallinna Ringkonnakohus

Kohtukoosseis                     Eesistuja Imbi Sidok-Toomsalu, liikmed Ele Liiv ja
                                  Indrek Parrest

Otsuse tegemise aeg ja koht       29.06.2016, Tallinn

Tsiviilasja number                2-14-54310

Tsiviilasi                        Via3L Spedition OÜ hagi Estonian Building Export
                                  OÜ ja PL vastu võla saamiseks

Vaidlustatud kohtulahend          Harju Maakohtu 15.01.2016 otsus

Kaebuse esitaja ja kaebuse liik   Estonian Building Export OÜ ja PL apellatsioonkaebus

Tsiviilasja hind                  12 327.52 eurot
apellatsioonimenetluses

Menetlusosalised ja nende         Hageja/vastustaja Via3L Spedition OÜ (registrikood
esindajad                         12044801), lepinguline esindaja v/adv Urmas Kukk

                                  Kostja I/apellant Estonian     Building   Export   OÜ
                                  (registrikood 12042883)

                                  Kostja II/apellant PL (isikukood XXXXXXXXXXX)
                                  Kostjate/apellantide lepinguline esindaja v/adv Rainer
                                  Kuulme

Kohtuistungi toimumise aeg        01.06.2016

RESOLUTSIOON
  1. Harju Maakohtu 15.01.2016 otsus tühistada. Teha uus otsus, millega jätta hagi
     rahuldamata ning maa- ja apellatsioonikohtu menetluskulud hageja kanda.
  2. Apellatsioonkaebus rahuldada.
  3. Otsuse peale võib kassatsiooni korras edasi kaevata, esitades kaebuse vahetult
     Riigikohtule 30 päeva jooksul otsuse kassaatorile kättetoimetamisest, kuid mitte
     pärast viie kuu möödumist otsuse avalikult teatavaks tegemisest.

Selgitused
                                                                                                 2

Hagimenetluses Riigikohtus võib menetlusosaline menetlustoiminguid teha, sealhulgas avaldusi
ja taotlusi esitada üksnes vandeadvokaadi vahendusel. Menetlusosaline võib ise esitada
menetlusabi saamise taotluse, samuti esitada teise menetlusosalise kaebuse või muu taotluse
kohta seisukohti ja vastuväiteid.
Seaduses sätestatud alustel võib menetlusosaline taotleda riigipoolset menetlusabi
menetluskulude kandmiseks. Menetlusabi andmise taotlus ei peata menetlustähtaja kulgemist.
Seaduses sätestatud tähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb, eelkõige esitama kaebuse. Kaebuse
põhjendamiseks või riigilõivu tasumiseks või kaebuses esineva sellise puuduse kõrvaldamiseks,
mis on seotud menetlusabi taotlemisega, annab kohus mõistliku tähtaja pärast menetlusabi
taotluse lahendamist, kui nimetatud taotlus ei olnud esitatud põhjendamatult või tähtaja
pikendamise eesmärgil. See ei välista menetlustähtaja ennistamist.

Asjaolud ja hageja nõue
   1. 11.07.2014 esitas hageja maakohtule kostjate vastu hagi, milles palub kostjatelt
       solidaarselt välja mõista võlgnevuse 11 175 eurot, sh arvestades, et kostja II vastutus
       piirdub 11 175 euroga, viivise 240.02 eurot ja alates 11.07.2014 viivise põhivõlalt
       seadusjärgses määras. Menetluskulud palus hageja jätta kostjate kanda.

   2. Hageja nõue tuleneb 13.03.2014 võlatunnistusest, millega kostja I tunnistas, et tal on
      hageja ees sissenõutavaks muutunud rahaline kohustus 11 175 eurot, mis on tekkinud
      kostja I ja hageja vahel perioodil 02.01.2013 kuni 03.03.2014 osutatud veoteenuste eest
      tasumata summadest. Kostja I kohustus tagastama hagejale võlgnevuse hiljemalt
      07.04.2014. 13.03.2014 käenduslepinguga kohustus kostja II vastutama hageja ees
      hageja ja kostja I vahel 13.03.2014 sõlmitud lepingust tulenevate kõigi nõuete täieliku
      täitmise eest, kui lepingust tulenevate kohustuste täitmise tähtaeg on saabunud ning
      kostja I on jätnud need täitmata. Kostja II vastutuse maksimumsumma on 11 175 eurot.

   3. Kokkulepitud ajaks kostja I hagejale võlgnevust ei tasunud. 06.05.2014 esitas hageja
      kostjatele nõudeavalduse kohustuse täitmise kohta hiljemalt 16.05.2014. Kostjad
      kohustust ei täitnud.

   4. Hagejal on õigus nõuda viivist perioodi 08.04.2014–11.07.2014 eest 240.02 eurot ja
      alates hagi esitamisest seadusjärgses määras.

   5. Üksnes asjaolust, et võlatunnistusel puudub kostja I allkiri, ei saa järeldada, et pooled ei
      oleks võlatunnistust sõlminud. Kuivõrd käenduslepingus on käendajaks kostja I juhatuse
      liige ehk kostja II, ei ole võimalik öelda, et ta ei teadnud, mida ta käendas või et tegemist
      oleks käendusega, mida väidetavalt ei eksisteeri.

   6. Hageja teostas kauba osas vedaja pandiõigust ja tal on õigus keelduda kaupade
      üleandmisest. Tegelikkuses ei ole kostjad kunagi käinud hageja valduses olevat kaupa
      üle vaatamas, mistõttu on kostjate esitatud kauba nimekiri hüpoteetiline.

   7. Hageja ei ole kellegi kaupa ebaseaduslikult omastanud. Seetõttu ei pea hageja ka kaupa
      kostjale I üle andma enne, kui kostjate poolt kogu võlgnevus on tasutud. Hageja ei ole
      kohustatud kostjatele maksma ja kostjatel ei ole hageja vastu nõuet, mida oleks võimalik
      tasaarvestada. Tasaarvestuse aluseks olevate arvete olemasolu ja suurus on ebaselge.

Kostja vastuväited
                                                                                                3

   8. Kostjad palusid jätta hagi rahuldamata. 13.03.2014 võlatunnistus ei ole allkirjastatud
      kostja I esindaja poolt, mistõttu on hageja nõue kostja I vastu alusetu ja tuleb jätta
      rahuldamata. Võlatunnistust ei ole sõlmitud ka suuliselt ega mistahes muus vormis.
      Seetõttu ei eksisteeri ka käendusega tagatud kohustust. Asjaolu, et kostja II on
      allkirjastanud käenduslepingu, ei tõenda, et hageja ja kostja I vahel oleks sõlmitud
      võlatunnistus. Käenduslepingus olev viide võlatunnistusele ei tõenda selle sõlmimist.
      Võlatunnistuse sõlmimiseni ei jõudnud pooled mh seetõttu, et hageja keeldus kostjale I
      üle andmast kaupu, milllised on hageja veolepingut rikkudes omastanud.

   9. Hageja nõue käendaja vastu ületab käendaja vastutuse maksimummäära 11 175 eurot.

   10. Kostjal I on õigus keelduda väidetava kohustuse täitmisest. Hageja osutas kostjale I
       veoteenust, vedades tema tellimusel kaupu. Hageja rikkus 01.03.2014 veolepingut
       sellega, et jättis kaubad sihtkohta vedamata ja kostjale I üle andmata. Kaubad on seni
       hageja valduses. Igasugune õiguslik või lepingust tulenev alus kaupade kinnipidamiseks
       hagejal puudub.

   11. Kui kohus peaks hagi rahuldama, siis taotlesid kostjad võlaõigusseaduse (VÕS) § 110
       lõike 5 alusel, et kostjaid kohustataks rahalist kohustust täitma vaid juhul, kui hageja on
       omapoolse kohustuse kostja I suhtes täitnud ja üle andnud kostjale I vaidlusalused
       kaubad.

   12. Kostjad esitasid tasaarvestuse avalduse. Hageja ei ole kostja I klientidele kuuluvat kaupa
       kostjale I üle andnud, mistõttu saab eeldada, et hageja on selle kauba omastanud. Kostjal
       I on kohustus hüvitada oma klientidele kauba väärtus, mis on kokku 10 830 eurot,
       kostjal I on omakorda õigus nõuda hagejalt kauba väärtuse hüvitamisega tekitatud kahju
       hüvitamist samas summas, so kahju hüvitamist seoses kaubast ilmajäämisega summas 10
       830 eurot. Ühtlasi on hageja kostjale I tekitanud kahju ka sellega, et kaupa ei ole seni
       olnud võimalik kostja I klientidele üle anda. Seisuga 29.10.2014 oli kahjusumma kokku
       33 555.60 eurot.

   13. Vedaja pandiõiguse teostamisest kaupade suhtes said kostjad esimest korda teada alles
       hageja 17.11.2014 menetlusdokumendist. Samas ei anna väidetava vedaja pandiõiguse
       teostamine hagejale õigust rikkuda pooltevahelist veolepingut.

   14. Kaubad tuli veolepingu kohaselt kohale toimetada 01.03.2014, kaupu ei ole seni kohale
       toimetatud, kokkulepitud veotähtajast on aga möödunud juba rohkem kui 10 kuud.
       Kostja I luges VÕS § 791 lõike 1 kohaselt veose kaotsiläinuks, mistõttu on hageja
       kohustatud kostjale I hüvitama kaupade väärtuse, samuti ei ole hagejal õigust nõuda
       kaotsiläinud veose eest veotasu ega muude tasude tasumist.

   15. Kaupade suhtes hagejal pandiõigust tekkinud ei ole. VÕS § 803 lõike 2 kohaselt
       pandiõigust saab teostada vaid senikaua, kuni vedajal on õigus veost käsutada, antud
       juhul oli hagejal aga kohustus kaubad üle anda juba 01.03.2014. Võlatunnistuse kohaselt
       oli kostja I rahalise kohustuse täitmise tähtajaks 07.04.2014, seega pidas hageja kaubad
       omavoliliselt ja seadust rikkudes kinni enne väidetava maksetähtaja saabumist.

Esimese astme kohtu otsus
   16. 15.01.2016 otsusega rahuldas Harju Maakohus hagi ja mõistis kostjatelt solidaarselt
       hagejale välja põhivõlgnevuse 11 175 eurot, enne hagi esitamist sissenõutavaks
       muutunud viivise 240.02 eurot ja lisanduva viivise VÕS § 113 lõikes 1 sätestatud määras
                                                                                               4

   iga viivitatud päeva eest põhivõlgnevuselt alates hagi esitamisest 11.07.2014 kuni
   põhivõlgnevuse tasumiseni. Menetluskulud jäid solidaarselt kostjate kanda ning kohus
   mõistis kostjatelt solidaarselt hagejale välja menetluskulu 2826 eurot ja viivise. Kohus
   määras, et peale otsuse punktides 2 ja 3 märgitud kohustuse täitmist kohustub hageja 7
   päeva jooksul andma kostjale I üle kaubad, mille suhtes hageja teostas pandiõigust.

17. Pooled ei vaidle järgmiste asjas tähtsust omavate asjaolude üle:
1) 13.03.2014 sõlmisid hageja ja kostja II käenduslepingu, millega kostja II kohustus
    vastutama hageja ees 11 175 euro ulatuses hageja ja kostja I vahel 13.03.2014 sõlmitud
    lepingust tulenevate kõigi nõuete täieliku täitmise eest, kui lepingust tulenevate
    kohustuste täitmise tähtaeg on saabunud ning kostja I on jätnud need täitmata;
2) enne käenduslepingu sõlmimist osutas hageja korduvalt kostjale I veoteenust (t I kd lk
    156–180).

18. Pooled vaidlevad selle üle, kas kostja I on 13.03.2014 andnud hagejale võlatunnistuse,
    kuna kostja I ei ole kirjalikku võlatunnistust allkirjastanud, ning millises ulatuses
    vastutab hageja ees kostja II.

19. Esmalt tuleb kohtul tuvastada, kas kostja I on andnud hagejale võlatunnistuse (t I kd lk
    11). Võlatunnistusele lisatud digitaalallkirjade kinnituslehelt (t I kd lk 12) nähtub, et
    võlatunnistuse on allkirjastanud hageja seaduslikud esindajad. Kostja I võlatunnistust
    allkirjastanud ei ole. Vaidlus puudub selles, et kostja I seaduslik esindaja kostja II on
    samal kuupäeval allkirjastanud käenduslepingu, millega kostja II kohustus vastutama
    hageja ees 11 175 euro ulatuses hageja ja kostja I vahel 13.03.2014 sõlmitud lepingust
    tulenevate kõigi nõuete täieliku täitmise eest. VÕS § 11 lõikest 1 tulenevalt võib lepingu
    sõlmida suuliselt, kirjalikult või mistahes muus vormis, kui seaduses ei ole sätestatud
    lepingu kohustuslikku vormi. Deklaratiivse võlatunnistuse puhul ei ole seadus sätestanud
    kirjalikku vormi. Samale seisukohale on Riigikohus asunud lahendis nr 3-2-1-66-14,
    punktides 18jj. Kuivõrd võlatunnistust ei ole allkirjastatud, siis tuleb see lugeda suuliselt
    antuks.

20. Järgnevalt tuleb tuvastada, kas tegemist on deklaratiivse või konstitutiivse
    võlatunnistusega. Riigikohus on lahendi nr 3-2-1-21-06 punktis 15 leidnud, et
    deklaratiivse võlatunnistuse eesmärgiks ei ole luua uut kohustust, vaid üksnes
    olemasoleva kohustuse kinnitamine ja seeläbi võlgniku loobumine võimalikest
    vastuväidetest, millega lihtsustatakse võla sissenõudmist. Sellise võlatunnistuse tähendus
    määratakse võlatunnistuse sisu ja ulatusega. Üldjuhul on deklaratiivse võlatunnistuse
    põhiliseks tagajärjeks tõendamiskoormise muutmine, st võlgnik peab tõendama, et
    tunnustatud võlga ei ole või see on lõppenud. Võlatunnistuse kehtivus on seotud
    põhikohustuse kehtivusega. Kui on tühine tehing, millest tuleneb põhikohustus, on
    tühine ka deklaratiivne võlatunnistus. Sellise võlatunnistuse andmise võimalus sisaldub
    esmajoones VÕS § 396 lõikes 2 sätestatud võlgnevuse tunnustamises laenuna.

21. Hageja on viidanud (t I kd lk 6 punkt 2.1) VÕS § 30 lõikele 1, mis reguleerib
    konstitutiivset võlatunnistust. Samal ajal on hageja märkinud hagiavalduses (t I kd lk 6
    punkt 2.2), et lepinguga tunnistas kostja I hageja ees võlgnevuse olemasolu. Seega
    tunnistas hageja hagiavalduses, et kostja I on andnud hagejale deklaratiivse
    võlatunnistuse. Kostja on vastuses hagile selgitanud, milline on võlatunnistuses märgitud
    kohustuse sisu. Eeltoodust tulenevalt leidis kohus, et poolte vahel on sõlmitud
    deklaratiivne võlatunnistus, mida reguleerib VÕS § 396 lõige 2.
                                                                                             5

22. Seega tuleb kohtul järgnevalt tuvastada, kas kostjal I on võlg hageja ees. Kohus asus
    seisukohale, et kostjad ei ole tõendanud, et kostja I võlatunnistusega võetud kohustust ei
    ole või see on lõppenud.

23. Poolte vahel puudub vaidlus selles, et hageja ja kostja vahel oli sõlmitud veoleping ning
    hageja osutas kostjale I veoteenust. Kostjad olid seisukohal, et hageja jättis teenuse
    osutamata ning kaubad sihtkohta toimetamata (t I kd lk 60). Hageja leidis, et kasutas
    VÕS § 803 lõikest 1 tulenevat vedaja pandiõigust (t I kd lk 72).

24. Riigikohus on lahendi nr 3-2-1-32-15 punktis 12 leidnud, et CMR art 1 lõike 1 järgi
    kohaldatakse selle konventsiooni sätteid, kui on täidetud kolm tingimust: lepingus
    näidatud kaupade vastuvõtmise koht ja üleandmiseks ettenähtud koht asuvad eri riikides,
    vähemalt üks neist riikidest, kus toimub kaupade vastuvõtmine või üleandmine, on
    ühinenud CMR-iga ja kaupade transpordi eest makstakse tasu. Punktis 13 märgitu
    kohaselt ei ole CMR-is veolepingut ammendavalt reguleeritud ning reguleerimata osas
    laienevad veolepingule ka riigisisese õiguse sätted.

25. Nähtuvalt hageja esitatud CMR-dest, arvetest ja saatelehtedest (t I kd lk 156-180) on
    toimunud veod, mille eest tuli maksta tasu, Eesti Vabariigi ja Norra Kuningriigi vahel.
    Eesti on ühinenud CMR-iga. Seega on tegemist rahvusvaheliste vedudega ning
    pooltevahelisi vedudest tulenevaid suhteid reguleerib CMR (art 1 lõige 1). Kuivõrd
    CMR ei reguleeri vedaja pandiõigust, siis kuulub kohaldamisele VÕS § 803 lõige 1.

26. Pooled ei vaidle selle üle, et hageja kasutas 01.03.2014 pandiõigust ning jättis kostja I
    tellimusel veetavad kaubad kostjale I üle andmata. Hageja esitatud arvetest (t I kd lk
    156, 160, 165, 167, 170, 172, 176) nähtub, et enne pandiõiguse teostamist oli kostjal I
    hageja ees võlgnevus varasemalt sõlmitud veolepingutest. Kostjad ei ole varasemat
    võlgnevuse olemasolu eitanud. Võlgnevuse olemasolu kinnitab ka asjaolu, et kostja I
    sõlmis suulise võlatunnistuse, mida kostja II käendas. Seega oli hagejal õigus teostada
    VÕS § 803 lõikest 1 tulenevat pandiõigust.

27. Võlaõigusseaduse III kommenteeritud väljaande (2009) § 803 punkti 3 viimase lause
    kommentaari kohaselt saab lisaks pandiõigusele vedaja kasutada ka §-des 110 ja 111
    reguleeritud õiguskaitsevahendit, st õigust oma kohustuse täitmisest (kauba
    üleandmisest) keelduda. Hageja on kasutanud oma õigust ning keeldunud kauba
    üleandmisest seni, kuni kostjad täidavad veolepingutest tulenevad maksekohustused.
    Nimetatud kohustuse fikseerimiseks sõlmisid hageja ja kostja I suulise võlatunnistuse.

28. Kostjad on esitanud vastuväite, et hageja on esitanud vedude tõendamiseks esitatud
    dokumendid hilinenult. Samuti leidsid kostjad, et hageja on vedusid tõendavate
    dokumentide esitamisega muutnud hagi alust, mille muutmisele nemad luba ei anna.
    Kohus leidis, et hageja ei ole esitanud vedusid tõendavaid dokumente hilinenult.
    Kuivõrd kohus on eespool tuvastanud, et poolte vahel oli sõlmitud deklaratiivne
    võlatunnistus, siis oli kostjatel kohustus tõendada, et võlatunnistusest tulenevat võlga ei
    ole või see on lõppenud. Kostjad selliseid tõendeid ei esitanud. Selleks, et eelmenetlus
    oleks läbi viidud piisava põhjalikkusega, tegi kohus 13.10.2015 (t I kd lk 151 pöördel)
    istungil hagejale ettepaneku esitada tõendid, mis tõendaks enne võlatunnistust toimunud
    vedusid. Hageja ei ole hagi alust muutnud. Hageja tugines endiselt võlatunnistusele ja
    käenduslepingule ja on esitanud tõendid võlatunnistuses märgitud olemasoleva
    kohustuse tõendamiseks. Kohus määras 13.10.2015 istungil hagejale tõendite esitamise
    tähtaja 12.11.2015 ning võimaldas kostjatel esitada seisukoht hageja tõenditele ja
                                                                                              6

   vajadusel esitada täiendavad tõendid 03.12.2015. Peale nimetatud tähtaega oli pooltel
   võimalus esitada veel lõplikud seisukohad 17.12.2015. Eeltoodust tulenevalt ei ole
   hageja hagi alust muutnud ega esitanud tõendeid hilinenult.

29. Kohus leidis, et asjakohatud on kostja II viited VÕS § 153 lõike 1 punktist 1 tulenevale
    käenduskohustuse lõppemisele, põhjusel, et kostja I ja hageja vahel ei ole lepingut
    (võlatunnistust) allkirjastatud. Õige ei ole kostja II väide, et käendusega tagatud
    kohustust ei eksisteeri.

30. Kohus nõustus hagejaga selles, et olukorras, kus kostja II on kostja I seadusliku
    esindajana allkirjastanud võlatunnistusega samal kuupäeval käenduslepingu, millega
    käendab võlatunnistuses märgitud kohustust, ei saa kostja II väita, et käenduskohusega
    antud kohustust ei eksisteeri, kuna lepingut ei ole sõlmitud. Kohtu hinnangul saab lugeda
    võlatunnistuse kostja I poolt antuks, kuivõrd kostja I juhatuse liige (kostja II) on samal
    päeval sõlminud käenduslepingu, millega on kohustunud vastutama hageja ees 11 175
    euro ulatuses hageja ja kostja I vahel 13.03.2014 sõlmitud lepingust tulenevate kõigi
    nõuete täieliku täitmise eest.

31. Õige ei ole kostja II väide selle kohta, et võlatunnistuse sõlmimiseni ei jõudnud pooled
    mh seetõttu, et hageja keeldus kostjale I kaupu üle andmast. Vastuses hagile (t I kd lk
    60) on kostjad väitnud, et hageja rikkus hageja ja kostja I vahel sõlmitud lepingut
    01.03.2014 ning jättis kostja I kaubad sihtkohta vedamata ja üle andmata. Seega ei
    saanud 13.03.2014 võlatunnistus jäänud allkirjastamata seepärast, et kostja I sai vahepeal
    teada, et hageja rikkus lepingut, kuna samal kuupäeval (13.03.2014) on kostja I
    seaduslik esindaja (kostja II), olles 01.03.2014 toimunud lepingu rikkumisest teadlik,
    käenduslepingu allkirjastanud.

32. Hageja esitas nõude solidaarselt nii kostja I kui võlatunnistuse allkirjastanud isiku kui ka
    kostja II kui käendaja vastu. Kohus viitas VÕS § 65 lõikele 1 ja § 145 lõikele 1.
    13.03.2014 käenduslepinguga ei ole ette nähtud, et käendaja vastutab üksnes juhul, kui
    võlausaldaja ei saa nõuet põhivõlgniku vastu rahuldada. Kostja II leidis, et ta vastutab
    vaid käenduslepingu punktis 1.2 sätestatud maksimumsumma 11 175 euro ulatuses.
    Hageja on märkinud hagiavalduse punktis 1.5 (t I kd lk 6), et esitab nõudeavalduse
    solidaarselt kostja I ja kostja II vastu 11 415.02 euro ja viivise tasumiseks, sh arvestades
    kostja II käenduse maksimumsummat. Lisaks nõudis hageja kostjatelt nii enne
    hagiavalduse esitamist sissenõutavaks muutunud viivist kui alates hagi esitamisest kuni
    põhikohustuse täitmiseni arvestatavat viivist (t I kd lk 8).

33. Riigikohus on lahendi nr 3-2-1-8-13 punktis 12 leidnud, et VÕS § 142 lõiked 1 ja 3 ning
    § 145 lõiked 1 ja 2 sätestavad käendaja vastutuse ja selle ulatuse põhivõlgniku kohustuse
    täitmise ehk käendatava kohustuse täitmise eest. Eeltoodu ei piira aga käendaja vastutust
    temast endast sõltuva kohustuse rikkumise eest. Kolleegium on selgitanud, et
    käenduslepingus märgitud piirsumma kaitseb käendajat üksnes tagatud võla suurenemise
    eest, mitte aga nt käendaja enda viivitusest tekkivate nõuete, eelkõige viivise- või
    menetluskulunõuete vastu, st need saab võlausaldaja käendaja vastu esitada ka
    piirsummat ületavas osas (sama Riigikohtu lahendis nr 3-2-1-136-12, punkt 15). Kui
    käenduslepingus on kokku lepitud käendaja vastutuse piirmääras, ei saa võlausaldaja
    nõuda käendajalt põhivõlgnikust sõltuva kohustuse täitmisega viivitamisest tulenevalt
    viivist, mis ületab kokkulepitud käendaja vastutuse piirmäära. Küll aga on võlausaldajal
    õigus nõuda käendajalt sõltumata kokkulepitud käendaja vastutuse piirmäärast viivist,
    mis tuleneb käendajast endast sõltuva kohustuse täitmisega viivitamisest. Hageja nõuab
                                                                                             7

   viivist tulenevalt kostja kohustuse rikkumisest, tuginedes käenduslepingu punktile 2.
   Võlausaldaja õigus nõuda rahalise kohustuse täitmisega viivitamise korral viivist tuleneb
   VÕS §-st 113, st kui pooled ei ole lepingus viivisemääras kokku leppinud, kohaldub
   seadusjärgne viivisemäär.

34. Praegusel juhul ei vaidle pooled selle üle, et põhisummas vastutab käendaja
    käenduslepingu punktis 1.5. sätestatud 11 175 euro ulatuses. Enne hagi esitamist nõudis
    hageja viivist seaduses (VÕS § 113 lõikes 1 ja §-s 94) sätestatud määras. Hageja on
    arvestanud viivist enne hagi esitamist 08.04.2014–30.06.2014 eest 212.52 eurot ja
    01.07.2014–11.07.2014 eest 27.50 eurot. Kuivõrd võlatunnistusest tulenev kohustus
    muutus sissenõutavaks 08.04.2014 ja kostja II on kostja I seaduslik esindaja, sai kostja II
    käendajana kohustuse täitmise tähtajast teada samaaegselt kostjaga I ning kostjal II on
    tulenevalt osundatud Riigikohtu lahendist kohustus tasuda hagejale solidaarselt kostjaga
    I ka enne hagi esitamist sissenõutavaks muutunud viivise 240.02 eurot.

35. Tulenevalt osundatud Riigikohtu lahendist tuleb kostjalt II solidaarselt kostjaga I välja
    mõista ka tsiviilkohtumenetluse seadustiku (TsMS) § 367 järgi VÕS §-st 113 tulenev
    viivis vastavalt hageja poolt nõutule põhivõlgnevuselt 11 175 eurolt. Seega on kogu
    hageja viivisenõue põhjendatud ja tuleb rahuldada.

36. Kostjad esitasid koos vastusega hagile 29.10.2014 tasaarvestuse avalduse (t I kd lk 61),
    milles nõudsid klientide kauba väärtuse kahjuna hüvitamist 10 830 euro ulatuses.
    Kostjad leidsid, et kuna neile ei ole kaupa üle antud, on hageja kauba omastanud. Samuti
    on kostjad märkinud, et seoses kauba üleandmise võimatusega on kostjatel kahju kokku
    33 555.60 eurot. Kahju tõendamiseks esitasid kostjad arved (t I kd lk 65–67).

37. Kohus leidis, et kuivõrd hageja teostas kauba kinnipidamisega VÕS § 803 lõikest 1
    tulenevat pandiõigust ja VÕS §-dest 110 ja 111 tulenevat õigust oma kohustuse
    täitmisest (kauba üleandmisest) keelduda, siis puudub kostjatel õigus nõuda kauba
    väärtuse (kahju) hüvitamist. Hageja on korduvalt kostjatele kinnitanud, et võlgnevuse
    tasumisel tagastab ta koheselt kostjale I kauba (t I kd lk 112 p 4, lk 151 pöördel). Kohus
    leidis, et asjas esitatud kauba nimekirjad ei oma tähtsust. Kauba vedamiseks üleandmisel
    ei andnud kostja I hagejale üle nimekirja kaubaartiklitega. Kostjad ei ole tõendanud, et
    hagejale vedamiseks üleantud kaup ei ole säilinud. Eeltoodust tulenevalt puudub
    kostjatel õigus enda kahju hüvitamise nõudega hageja nõuet tasaarveldada.

38. Menetluskulud jäid TsMS § 162 lõike 1 alusel kostjate kanda ning kohus määras hageja
    menetluskulude põhjendatud ja vajalikuks suuruseks 2826 eurot, mis koosneb
    riigilõivust 600 eurot, kohtutäituri tasust menetlusdokumentide kättetoimetamisel 30
    eurot ja lepingulise esindaja kulust 2196 eurot (õigusabi 20h 20min eest tunnistasuga
    108 eurot käibemaksuta). Samuti kuulub menetluskuludelt hüvitamisele viivis.

39. Kostjad on taotlenud VÕS § 110 lõike 5 alusel (t I kd lk 61), et juhul, kui kohus peaks
    hagi rahuldama, siis kohustataks kostjaid rahalist kohustust täitma vaid juhul, kui hageja
    on omapoolse kohustuse kostja I suhtes täitnud, st andnud kostjale I üle klientide
    kaubad. Kohus leidis, et otsuse täitmise korda ei saa kindlaks määrata kostjate taotletud
    viisil. Kohus määras otsuse täitmise viisi kindlaks järgnevalt: peale otsuse punktides 2
    ja 3 märgitud kohustuse täitmist kohustub hageja 7 päeva jooksul andma kostjale I üle
    kaubad, mille suhtes ta teostas pandiõigust.
                                                                                                 8

Apellatsioonkaebus
   40. 15.02.2016 esitatud apellatsioonkaebuses paluvad kostjad tühistada maakohtu otsuse ja
       jätta uue otsusega hagi rahuldamata ning menetluskulud hageja kanda. Maakohus on
       rikkunud nii menetlus- kui materiaalõigusnorme.

   41. Hageja nõuab kostjatelt väidetava võlgnevuse tasumist 13.03.2014 võlatunnistuse alusel.
       Kohus asus seisukohale, et kuivõrd võlatunnistust ei ole allkirjastatud, tuleb see lugeda
       suuliselt antuks. Sellega on kohus rikkunud menetlusõiguse norme, sest kohus ei ole
       põhjendanud, milliste tõendite alusel on ta lugenud tuvastatuks, et kostja I on andnud
       hagejale suulise võlatunnistuse. Asjas ei ole esitatud ühtegi vastavat tõendit. Ka ei
       selgitanud kohus millal, kelle poolt, kus ja millistel tingimustel selline väidetav
       võlatunnistus hagejale anti. Kohtu vastav seisukoht on väär. Kostja I ei ole hagejale
       suulist võlatunnistust andnud. Asjaolust, et kostja II ja hageja vahel on sõlmitud
       käendusleping, millega on lepitud kokku, et kostja II vastutab käendajana 13.03.2014
       võlatunnistusest tulenevate kohustuste eest, ei saa teha järeldust, et kostja I ja hageja on
       sõlminud võlatunnistuse. Hageja soovis võlatunnistuse sõlmimist tõendada kirjaliku
       tekstiga, mis on aga allkirjastatud vaid hageja poolt. Ka võlatunnistuse tekstist nähtub, et
       selle sõlmimine eeldas kostja I allkirja. Kuna kostja I ei ole hagejale võlatunnistust
       andnud, ei pea kostjad tõendama, et kohustust ei ole, kohustuse olemasolu
       tõendamiskoormis lasub hagejal.

   42. Kostjad on 03.12.2015 menetlusdokumendi punktis 2.3 selgitanud, et vaidlust ei ole
       selles, et hageja on pooltevahelist veolepingut rikkunud juba 01.03.2014, jättes kostja I
       tellimusel veetud kaubad kostjale I üle andmata. Sel põhjusel pidasid pooled
       läbirääkimisi olukorra kohtuväliseks lahendamiseks, mille tulemusena oli kostja I valmis
       kompromissina allkirjastama võlatunnistuse, kuid seda eeldusel, et eelnevalt antakse
       kostjale I üle hageja poolt alusetult kinni peetud kaubad. Kuna hageja kaupa üle ei
       andnud, ei allkirjastanud kostja I ka võlatunnistust. Kohus rikkus TsMS § 442 lõiget 8,
       jättes põhjendamata, miks ta kostjate eelviidatud väidetega ei nõustu.

   43. Kuna võlatunnistus puudub, ei eksisteeri ka käendusega tagatud kohustust.

   44. Poolte vahel on vaidlus nii vedude teostamise kui maksumuse osas, mistõttu on ekslik
       kohtu seisukoht, et kostjad ei ole varasema võlgnevuse olemasolu eitanud (vt nt kostjate
       03.12.2015 menetlusdokumendi punkt 2.4). Hageja poolt kohtule hilinemisega
       17.11.2015 esitatud saatelehed ja arved ei tõenda, et kostja I vastavad veod tellis ja et
       kokku lepiti just sellises veotasus, mis on toodud arvetes. Puuduvad veolepingud.
       Osades hageja esitatud saatelehtedes ongi märgitud kauba saatjaks (so veo tellijaks)
       hoopis kolmas äriühing, so PF Construction OÜ, mistõttu ei saa kostja I olla vastutav
       selliste tellimuste eest. Kohus rikkus TsMS § 442 lõiget 8, jättes põhjendamata, miks ta
       kostjate eelviidatud väidetega ei nõustu.

   45. Kohus andis hagejale tähtaja uute tõendite esitamiseks hiljemalt 12.11.2015. Hageja
       esitas uued tõendid alles 17.11.2015, ühtlasi ei põhistanud hageja mõjuvat põhjust
       tõendite hilinemisega esitamiseks. Seega tuleb hageja poolt 17.11.2015 hilinemisega
       esitatud uued tõendid jätta vastu võtmata ja nendega ei saa arvestada asja lahendamisel.
       Kohus on jätnud sisuliselt põhjendamata, miks ta leiab, et hageja ei ole tõendeid esitanud
       hilinemisega olukorras, kus kohus andis hagejale ise tähtaja kõikide tõendite esitamiseks
       ning vaidlust ei ole, et hageja rikkus kohtu antud tähtaega.
                                                                                                  9

   46. Väär on kohtu seisukoht, nagu ei oleks poolte vahel vaidlust, et hageja kasutas
       01.03.2014 pandiõigust. Hageja ei ole pandiõigust õiguspäraselt teostanud. Väidetava
       vedaja pandiõiguse teostamisest kaupade suhtes said kostjad esimest korda teada alles
       hageja 17.11.2014 menetlusdokumendist. Samas ei anna pandiõiguse teostamine
       hagejale õigust rikkuda pooltevahelist veolepingut. Jättes kaubad kostjale I üle andmata,
       rikkus hageja veolepingut. Pandiõigust hagejale kaupade suhtes tekkinud ei ole. VÕS
       § 803 lõike 2 järgi saab pandiõigust teostada vaid senikaua, kuni vedajal on õigus veost
       käsutada, antud juhul oli hagejal aga kohustus kaubad kostjale I üle anda juba
       01.03.2014. Ka hagi lisaks nr 1 oleva võlatunnistuse kohaselt (millist lepingut pooled ei
       sõlminud) oli kostja I väidetava rahalise kohustuse täitmise tähtajaks märgitud
       07.04.2014. Seega pidas hageja kaubad omavoliliselt ja seadust rikkudes kinni enne
       väidetava maksetähtaja saabumist. Kuivõrd kaupa ei ole siiani kostjale I üle antud, saab
       lugeda veose VÕS § 791 lõike 1 järgi kaotsiläinuks. Hageja on kohustatud kostjale I
       hüvitama kaupade väärtuse 10 830 eurot, samuti ei ole hagejal õigust nõuda kaotsiläinud
       veose eest veotasu ega muude tasude tasumist. Seega on kostja I tasaarvestuse avaldus
       teostatud õiguspäraselt ning 10 830 euro osas tuleb hageja väidetav nõue lugeda
       tasaarvestusega lõppenuks.

   47. Kohus on ebaõigesti kohaldanud VÕS § 110 lõiget 5. Kohus on otsuses määranud
       kindlaks otsuse täitmise viisi selliselt, et peale otsuse punktides 2 ja 3 märgitud
       kohustuse täitmist kohustub hageja 7 päeva jooksul andma kostjale I üle kaubad. Esiteks
       on hageja 17.11.2015 teatega kostjat I teavitanud, et kaubad müüakse avalikul
       enampakkumisel 17.12.2015. Seega ei olegi hagejal ilmselt võimalik otsuse
       resolutsiooni punkti 8 täita. Ühtlasi on tuvastamist leidnud, et vähemalt osa kostja I
       kaupadest on juba hageja laost kadunud (vt kostjate 03.12.2015 menetlusdokumendi
       punkt 2.5). Kuivõrd hageja on rikkunud veolepingut, oli kostjal I VÕS § 110 lõike 1
       järgi õigus keelduda oma väidetava võlakohustuse täitmisest kuni hageja on kostjale I
       üle andnud kõik hagivastuse lisas nr 1 nimetatud kaubad. VÕS § 110 lõike 5 kohaselt
       oleks kohus seega pidanud hagi rahuldamise korral tegema otsuse, millega kostjaid
       kohustatakse otsust täitma üksnes juhul, kui hageja on oma kohustuse kostja I suhtes
       täitnud.

Vastustaja seisukoht
   48. Hageja vaidleb apellatsioonkaebusele vastu ja palub jätta selle rahuldamata.

Tsiviilkolleegiumi seisukoht
   49. Kolleegium, kuulanud kohtuistungil ära poolte seisukohad ja tutvunud tsiviilasja
        materjalidega, leiab, et maakohus rikkus tsiviilasja lahendamisel menetlusõiguse norme
        ja kohaldas ebaõigesti materiaalõiguse norme, mistõttu tuleb vaidlustatud otsus
        tühistada. Ringkonnakohus saab ise teha uue otsuse, millega jätab hagi rahuldamata ning
        maa- ja ringkonnakohtu menetlustega seotud menetluskulud hageja kanda. Kostjate
        põhjendatud ja vajalike menetluskulude suuruse määrab kindlaks maakohus peale
        käesoleva lahendi jõustumist.

   50. Maakohus on asjakohaselt leidnud, et hageja nõude rahuldamise esmaseks eelduseks on
       tema väite 13.03.2014 võlatunnistuse kehtiva andmise kohta kostja I poolt tõendatus.
       Küll aga ei saa kolleegium nõustuda maakohtuga, nagu saaks lugeda tõendatuks
       13.03.2014 suulise võlatunnistuse andmise kostja II poolt kostja I seadusjärgse
       esindajana, kuigi puudub vaidlus, et hageja poolt ettevalmistatud ja hageja
       seadusjärgsete esindajate poolt allkirjastatud kirjaliku võlatunnistuse teksti (t I kd lk 11)
       kostja II ei allkirjastanud. Maakohtu otsus on selles osas TsMS § 442 lõike 8 kohaselt
                                                                                             10

   põhjendamata. Viidatud sättest tuleneb, et otsuse põhjendavas osas märgitakse mh kohtu
   tuvastatud asjaolud ja nendest tehtud järeldused, samuti tõendid, millele on rajatud kohtu
   järeldused.

51. TsMS § 230 lõike 1 kohaselt peab kumbki pool hagimenetluses tõendama neid
    asjaolusid, millele tuginevad tema nõuded ja vastuväited, kui seadusest ei tulene teisiti.
    Käesolevas asjas on tegemist üldise tõendamiskoormusega. Seega pidi hageja, peale
    seda, kui kostjad olid esitanud vastuväiteid võlatunnistuse kehtivusele, tõendama
    (esitama tõendeid) 13.03.2014 võlatunnistuse andmist kostja I poolt. Kolleegium
    nõustub kostjatega, et hageja selliseid tõendeid ei esitanud, mille alusel saaks tuvastada
    hageja juhatuse liikmete poolt allkirjastatud lepingutekstiga analoogse sisuga
    võlatunnistuse andmise kostja I poolt suulises vormis.

52. Hageja tõi hagiavalduses esile, et 13.04.2014 sõlmisid hageja ja kostja I lepingu
    (võlatunnistuse), millega kostja tunnistas hageja ees sissenõutavaks muutunud
    võlgnevust perioodil 02.01.2013 kuni 03.03.2014 osutatud veoteenuste eest (t I kd lk 5).
    Väite tõendamiseks esitas hageja tema juhatuse liikmete poolt digiallkirjastatud
    lepingudokumendi ning leidis, et kuna võlatunnistusele ei ole seaduses kehtestatud
    kohustuslikku vormi nõuet ja kostja II kostja I juhatuse liikmena teadis, mida ta käendas,
    siis ei saa kostjad väita, nagu ei oleks võlatunnistust antud. Ringkonnakohtu istungil
    selgitas hageja esindaja, et kõik poolte toimingud, millised olid tehtud kirjaliku
    võlatunnistuse sõlmimiseks, tuleb võrdsustada suulise võlatunnistuse sõlmimisele
    eelnenud läbirääkimistega ja kuigi pooltevahelised läbirääkimised pidid päädima
    kirjaliku võlatunnistuse allkirjastamisega, ei toimunud seda kostjate poolt teadliku
    eksitamise tõttu. Samuti selgitas esindaja, et poolte vahel oli suuliselt kokkulepe, et kaup
    antakse üle peale võla tasumist. Kostjad tõid esile, et sellist lepingut ei sõlmitud, kuna
    pooled ei jõudnud kokkuleppele hageja poolt omastatud kaupade üleandmises, kostja II
    oli nõus käendama kostja I kohustusi hageja ees saamaks kauba kätte. Samuti on kostjad
    seisukohal, et allkirjastamata tehinguprojekt tõendab tehingu sõlmimata jäämist.

53. VÕS § 11 lõike 2 kohaselt kui vastavalt seadusele, lepingupoolte kokkuleppele või ühe
    poole taotlusele tuleb leping sõlmida teatud vormis, ei loeta lepingut sõlmituks enne, kui
    lepingule on antud ettenähtud vorm. Käesolevas asjas on pooled toonud esile, et
    läbirääkimisi peeti eesmärgiga sõlmida kirjalik mõlemapoolselt allkirjastatud
    võlatunnistus. Sellesisulist poolte eesmärki tõendab ka õigustatud poole poolt
    ettevalmistatud, allkirjastatud ja kohustatud poolele edastatud lepingudokument. Hageja
    ei ole tõendanud, et pooled oleksid saavutanud samasisulise suulise kokkuleppe, mille
    kirjalik vormistamine oli vajalik vaid suulise kokkuleppe kinnitamiseks. Hageja ei ole
    tõendanud, et kostja I oleks andnud 13.03.2014 suulises vormis võlatunnistuse, mille
    sisuks oleks olnud ettevalmistatud lepingudokumendist nähtuvad tingimused. Kostja II
    poolt käenduslepingu allkirjastamist ei ole alust lugeda ka selliseks teoks, mille alusel
    saaks lugeda võlatunnistuse sõlmituks VÕS § 9 lõike 2 mõttes. Tsiviilseadustiku üldosa
    seaduse (TsÜS) § 75 lõike 1 kohaselt tuleb kindlale isikule tehtud tahteavaldust
    tõlgendada vastavalt tahteavalduse tegija tahtele, kui tahteavalduse saaja seda tahet
    teadis või pidi teadma; kui saaja tegelikku tahet ei teadnud ega pidanudki teadma, tuleb
    tahteavaldust tõlgendada nii, nagu saajaga sarnane mõistlik isik seda samadel asjaoludel
    mõistma pidi. Kostja tõi esile pooltevahelise vaidluse kaupade üleandmise aja (kas enne
    või pärast võlgnevuse tasumist) osas, milles kokkuleppele ei jõutud ja mille tõttu ta
    võlatunnistust ei allkirjastanud. Hageja ei tõendanud, et pooled nimetatud asjaolus
    tegelikult kokkuleppele jõudsid ja/või et kostjal II oli tegelikult muu tahe
    käenduslepingut allkirjastades. Eeltoodust tulenevalt puudub alus lugeda tõendatuks
                                                                                           11

   kostja I poolt 13.03.2014 suulise võlatunnistuse andmine, mistõttu ei ole tõendatud ka
   kostjal II käendatava kohustuse tekkimine.

54. TsMS § 5 lõike 1 kohaselt menetletakse hagi poolte esitatud asjaolude ja taotluste alusel,
    lähtudes nõudest. TsMS § 4 lõike 2 kohaselt määravad hagimenetluses pooled vaidluse
    eseme ja menetluse käigu. TsMS § 439 kohaselt ei või kohus otsuses ületada nõude
    piire, st teha otsust muu hagi eseme kohta või muul alusel, kui hageja poolt esile toodud.
    Hageja on menetluses korduvalt, mh ka vastuses apellatsioonkaebusele ja
    ringkonnakohtu istungil, selgitanud, et tema nõude aluseks on hageja ja kostja I vahel
    13.03.2014 sõlmitud võlatunnistus. Eelnevalt nõustus kolleegium apellantidega selles, et
    hagi alus (13.03.2014 (suulise) võlatunnistuse sõlmimine) tõendamist ei leidnud. Seega
    tuleb hagi jätta rahuldamata ja kolleegium ei võta seisukohta käesoleva tsiiviilasja
    lahendamise seisukohalt tähtsust mitteomavate poolte väidete kohta (hageja poolt
    menetlusdokumentide hilinenud esitamine maakohtus, pandiõiguse teostamine, VÕS
    § 110 lõike 5 ebaõige kohaldamine maakohtu poolt).

55. Hagi rahuldamata jäämisel ja apellatsioonkaebuse rahuldamisel jäävad maakohtus ja
    apellatsiooniastmes kantud menetluskulud TsMS § 162 lõike 1 ja § 171 lõike 1 alusel
    hageja/apellandi kanda. Hüvitamisele kuuluva menetluskulude põhjendatud ja vajaliku
    suuruse määrab TsMS § 174 lõike 4 ja § 177 lõike 2 alusel kindlaks maakohus peale
    käesoleva otsuse jõustumist (Riigikohtu lahend nr 3-2-1-142-15, punktid 20-22).



       Ele Liiv                  Indrek Parrest                  Imbi Sidok-Toomsalu
   /allkirjastatud                /allkirjastatud                   /allkirjastatud
    digitaalselt/                 digitaalselt/                      digitaalselt/

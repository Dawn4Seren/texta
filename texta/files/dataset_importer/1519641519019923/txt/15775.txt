                           KOHTUOTSUS
                                Eesti Vabariigi nimel
 Kohus                               Harju Maakohus

 Otsuse tegemise aeg ja koht         12. mail 2016.a Tallinn (Liivalaia kohtumaja)

 Väärteoasja number                  4-16-1460

 Kohtunik                            Margot Mikler

 Väärteoasi                          Rain Lessosaar kaebus PPA Põhja prefektuuri
                                     korrakaitsebüroo                   liiklusjärelevalvekeskuse
                                     liiklusmenetlustalituse 18.02.2016.a otsusele väärteoasjas nr
                                     2303,16,000093
                                     Kvalifikatsioon LS § 201 lg 1 järgi.
 Menetlusalune isik                  Rain Lessosaar, isikukood 36610200212, elukoht: XXX,
                                     EV kodanik, ei tööta, e-post: XXX
 Kohtuväline menetleja               PPA          Põhja       prefektuuri       korrakaitsebüroo
                                     liiklusjärelevalvekeskuse menetlustalitus, Rahumäe tee 6/1,
                                     Tallinn
 Menetluse liik                      Kirjalik menetlus


RESOLUTSIOON

Juhindudes KarS § 47, § 57 lg 1 p 3, VTMS § 120 lg 1; § 132 p 2; § 133; § 134; § 135, kohus

                                          otsustas:

Jätta PPA Põhja Prefektuuri korrakaitsebüroo liiklusjärelevalvekeskuse liiklusmenetlustalituse
18.02.2016.a üldmenetluse otsus väärteoasjas nr 2303,16,000093 sisuliselt muutmata.

Vastavalt KarS § 66 lg 2 määrata Rain Lessosaar´ele rahatrahvi summas 400 eurot tasumine
ositi 10 kuu jooksul võrdsetes osades igakuiselt 40 eurot alates kohtuotsuse jõustumisest.

Määratud rahatrahv tuleb tasuda Rahandusministeeriumi arvele EE 891010220034796011 SEB
Pangas, arvele EE 932200221023778606 Swedbank pangas, arvele EE 403300333416110002
Danske pangas või arvele EE 701700017001577198 Nordea pangas. Kohustuslik on märkida
viitenumber 10220165027280.

Edasikaebamise kord


                                                                                             1
Kohtuotsuse peale võib menetlusalune isik edasi kaevata Riigikohtule advokaadist kaitsja
vahendusel, kohtuväline menetleja ise või tema advokaadist esindaja, teatades kirjalikult
kassatsiooni esitamisest Harju Maakohtu Liivalaia kohtumajale 7 päeva jooksul kohtuotsuse
kättesaamisele järgnevast päevast arvates ja esitama kassatsiooni Riigikohtule 30 päeva
jooksul.

Asjaolud
Politsei- ja Piirivalveameti Põhja prefektuuri Piirivalvebüroo Tallinna kordoni piirivalvur
Madis Merilo on koostanud 28.01.2016.a. väärteoprotokolli nr AB 1469822 selle kohta, et Rain
Lessosaar juhtis 28.01.2016.a. kell 12:40 Harjumaal Tallinna linnas Lootsi tänaval maja nr 13
juures suunaga Petrooleumi tänava suunas mootorsõidukit MB ML 320CDI reg.nr XXX
omamata vastava kategooria mootorsõiduki juhtimise õigust, kui juhtimisõigus on alates
20.07.1998 LS § 124 lg 3 p 1 sätete kohaselt peatunud sesoses juhiloa XXX kehtivuse
lõppemisega.

Sellega Rain Lessosaar rikkus liiklusseaduse (edaspidi LS) § 90 lg 1 p 1 nõudeid, pannes sellega
toime väärteo, mis on kvalifitseeritud LS § 201 lg 1 järgi.

Politsei- ja Piirivalveameti Põhja prefektuuri korrakaitsebüroo liiklusjärelevalvekeskuse
liiklusmenetlustalituse juhtivspetsialist Aivar Hirs on 18.02.2016.a. otsusega väärteoasjas nr
2303,16,000093 määranud Rain Lessosaar´ele karistuseks LS § 201 lg 1 alusel rahatrahvi 100
trahviühiku ulatuses, s.o. on 400 eurot, mis tuleb tasuda 15-ne päeva jooksul hiljemalt
15.03.2016.a.

29.02.2016.a. Harju Maakohus tegi kohtumääruse Rain Lessosaar´e kaebuse käiguta jätmise
kohta ning andis kaebuses esinevate puuduste kõrvaldamiseks aega 10 päeva arvates määruse
kättesaamisest. 07.04.2016.a. esitas kaebaja nõuetele vastava kaebuse.

21.04.2016.a. Harju Maakohus määras kaebuse arutamisele 12.05.2016.a. kell 11:00 ja
kohustas kohtuistungil osalema kaebuse esitajal Rain Lessosaar´el ja kohtuvälisel menetlejal.

28.04.2016.a. saabus kohtusse kaebaja e-mail, milles kaebaja palub asja läbivaatamist kirjalikus
menetluses, kuna ei ole võimalik osaleda määratud kohtuistungil tervislikel põhjustel.

Kaebuse sisu
Kaebaja taotles kohtult asja lahendada kirjalikus menetluses ning ei soovinud kohtuistungil
osaleda.
Kaebaja selgitas kaebuses, et ta ei ole nõus talle määratud rahatrahviga (400 eurot), kuna ta on
pikemat aega olnud töötu ning seoses raske haigusega ei ole tal võimalik tasuda sellist
trahvisummat. Ta tasub kõik oma haigla ja arstikulud saadavast abirahast. Seetõttu palub
kaebaja leevendada trahvimäära suurust ja tasumist ositi võimaliku pika aja peale.

Kohtuvälise menetleja seisukoht
Kohtuväline menetleja nõustus asja lahendamisega kirjalikus menetluses. Menetleja esitas
kohtule väärteoasja originaalmaterjalid ning omapoolse kirjaliku seisukoha.

Kohtuväline menetleja on seisukohal, et Rain Lessosaar tegu on õigesti kvalifitseeritud LS §
201 lg 1 järgi. Liiklusseadus § 90 lg 1 p 1 kohaselt ei tohi mootorsõidukit juhtida isik, kellel ei
ole vastava kategooria või alamkategooria mootorsõiduki juhtimisõigust. LS § 201 lg 1 sätete


                                                                                                 2
kohaselt karistatakse mootorsõiduki, maastikusõiduki või trammi juhtimise eest vastava
kategooria mootorsõiduki või trammi juhtimisõiguseta isiku poolt rahatrahviga kuni 200
trahviühikut (s.o 800 eurot) või arestiga.
Karistamise alused on sätestatud KarS § 56 lg 1, mille kohaselt on karistamise aluseks isiku
süü. Karistuse mõistmisel kohtu poolt või määramisel kohtuvälise menetleja poolt arvestatakse
kergendavaid ja raskendavaid asjaolusid, võimalust mõjutada süüdlast edaspidi hoiduma
süütegude toimepanemisest ja õiguskorrakaitsmise huvisid. Riigikohtu kohtupraktikas välja
kujunenud seisukoha kohaselt võetakse karistuse mõistmisel aluseks ettenähtud sanktsiooni
keskmine määr ning seejärel, arvestades süüs suurust, kergendavaid ja raskendavaid asjaolusid
ning preventsioone mõistetakse karistus.
Väärteomenetluse käigus on tuvastatud, et Rain Lessosaarele väljastatud juhiloa nr XXX
kehtivus lõppes juba 19.07.1998.a., mistõttu oli kaebaja mootorsõidukit juhtima asudes
kahtlemata teadlik oma teo õigusvastasusest ja pani liiklusseaduse § 201 lg 1 järgi
inkrimineeritava väärteo toime kavatsetult ja tahtlikult. Karistust raskendavaid ja kergendavaid
asjaolusid väärteoasja kohtuvälises menetluses ei tuvastatud. Tulenevalt eeltoodust on
kohtuväline menetleja seisukohal, et Rain Lessosaarele karistuseks määratud rahatrahv
sanktsiooni keskmises määras, s.o. 100 trahviühiku ulatuses, on õiglane ja proportsionaalne
isiku süüga.
Kohtuväline menetleja palub jätta kaebuse rahuldamata. Kohtuväline menetleja ei vaidle vastu,
kui auväärt kohus määrab rahatrahvi tasumise ositi maksimaalse aja jooksul.

Kohtuotsuse põhjendused
Väärteomenetluse seadustiku (VTMS) § 120 lg 1 kohaselt võib maakohtunik kohtuistungit
korraldamata lahendada kaebuse kirjalikus menetluses ja teha lahendi käesoleva seadustiku §
132 sätteid järgides, kui kohus on saatnud kaebuse koopia kohtumenetluse teisele poolele ning
selgitanud tema seisukoha kaebuse suhtes ning kohtumenetluse pooled on kaebuses või selle
vastuses teatanud, et nad ei soovi kohtuistungist osa võtta.

Käesoleval juhul on nii menetlusalune isik kui kohtuväline menetleja nõustunud asja
lahendamisega kirjalikus menetluses.

VTMS § 123 lg 2 kohaselt arutab maakohus väärteoasja täies ulatuses, sõltumata esitatud
kaebuse piiridest, kontrollides kohtuvälise menetleja otsuse tegemise aluseks olnud faktilisi ja
õiguslikke asjaolusid.

VTMS § 132 p 2 kohaselt võib maakohus kohtuotsusega tühistada kohtuvälise menetleja otsuse
täies ulatuses või osaliselt ja teha uue otsuse, kui see ei raskenda menetlusaluse isiku olukorda.

Kohus, tutvunud esitatud kaebusega, kohtuvälise menetleja poolt esitatud seisukohaga ja
väärteoasja materjalidega, asub seisukohale, et Rain Lessosaar kaebus tuleb sisuliselt jätta
rahatrahvi suuruse osas muutmata, kuid leiab, et rahatrahvi tasumine on võimalik määrata ositi.

Antud kaebuse puhul ei ole vaidlust selles, et Rain Lessosaar juhtis 28.01.2016.a. kell 12:40
Harjumaal Tallinna linnas Lootsi tänaval maja nr 13 juures suunaga Petrooleumi tänava suunas
mootorsõidukit MB ML 320CDI reg.nr XXX omamata vastava kategooria mootorsõiduki
juhtimise õigust, kui juhtimisõigus on alates 20.07.1998 LS § 124 lg 3 p 1 sätete kohaselt
peatunud sesoses juhiloa XXX kehtivuse lõppemisega.

Väärteo toimepanek on tõendatud tunnistaja XXX ülekuulamise protokolliga, milles tunnistaja
on andnud ütlusi, et täites tööülesandeid 28.01.2016.a. kella 12:40 peatas kontrolliks sõiduki


                                                                                                3
MB reg.nr XXX, mis liikus Lootsi 13 Tallinn ja sõitis Petrooleumi tänava suuna. Sõidukit juhtis
Rain Lessosaar sünd 20.10.1966. Isikul puudus kontrollijale esitamiseks juhiluba ning isiku
kehtiv juhtimisõigus lõppes Kairi andmebaasi järgi 20.07.1998.a.; sõiduki juhtimiselt
kõrvaldamise otsusega, mille kohaselt 28.01.2016.a. kell 12:40 kõrvaldati Rain Lessosaar
sõiduki MB reg.nr XXX roolist, kuna isikul puudus vastava kategooria mootorsõiduki
juhtimisõigus; Maanteeameti liiklusregistri väljavõttega, millest nähtub, et kaebaja juhiluba on
alates 20.07.1998 kehtivus lõppenud; Karistusregistri väljavõttest nähtub, et isikul varasemalt
väärteokaristusi ei ole.

Eeltoodust tulenevalt on tõendatud, et Rain Lessosaar juhtis mootorsõidukit omamata vastava
kategooria mootorsõiduki juhtimisõigust, kui juhtimisõigus on alates 20.07.1998.a. LS § 124 lg
3 p 1 sätete kohaselt peatunud seoses juhiloa kehtivuse lõppemisega. Seega Rain Lessosaar
rikkus LS § 90 lg 1 p 1 sätestatud nõudeid ning pani toime LS § 201 lg 1 järgi kvalifitseeritava
väärteo.

Antud juhul ei esine VTMS § 29 sätestatud väärteomenetlust välistavaid asjaolusid, samuti ei
kuulu väärteomenetlus lõpetamisele § 30 sätestatud alustel.

Kaebajale määratud karistuse hindamisel lähtub kohus KarS § -st 56, mille kohaselt on
karistamise aluseks isiku süü. Lisaks süü suurusele arvestatakse ka kergendavaid ja
raskendavaid asjaolusid, võimalust mõjutada süüdlast edaspidi hoiduma uute süütegude
toimepanemisest ja lähtuda tuleb ka õiguskorra kaitsmise huvidest.

Riigikohus on korduvalt rõhutanud (RKKKo nr 3-1-1-28-14 p 29; nr RKKKo nr 3-1-1-52-13,
p 19 jt), et karistuse mõistmisel tuleb võtta lähtepunktiks eriosa normi sanktsiooni keskmine
määr. Seejärel tuvastada süüdistatava süü suurus ja karistust kergendavad ning raskendavad
asjaolud, mille põhjal saadakse konkreetse süüdlase süü suurusele vastav karistuse määr. See
karistuse määr võib jääda kas üles- või allapoole sanktsiooni keskmist määra ja selliselt saadud
süüle vastava karistuse ülemmäära korrigeeritakse eri- ja üldpreventsiooni kaalutlustest
tulenevalt.

LS § 201 lg 1 võimaldab süüdlast juhtimisõiguseta sõitmise eest karistada rahatrahviga kuni
200 trahviühikut või arestiga (kuni 30 päeva). Kohtuväline menetleja on Rain Lessosaar´ele
määranud karistuseks kergemaliigilise karistuse ehk rahatrahvi ja teinud seda sanktsiooni
keskmises määras, s.o. 100 trahviühikut.

Kohus leiab, et menetleja poolt valitud karistuse liik ja määr vastab Rain Lessosaar süü
suurusele ja on vajalik tema mõjutamiseks mitte enam uusi süütegusid toime panema ning on
kooskõlas ka õiguskorra kaitsmise huvidega. Mootorsõiduki juhilt eeldatakse, et ta on läbinud
vastava kategooria mootorsõiduki juhtimise koolituse ning sooritanud nõutavad eksamid.
Alles seejärel antakse talle mootorsõiduki juhtimisõigus, mis tõendab, et tal on olemas õiged
ja ohutud liiklusvõtted ning oma tegevusega ei sea ta ohtu nii enda kui kaasliiklejate elu, tervist
ja vara.

Kaebaja palub võimalikku kerget karistust. Kohtu hinnangul ei anna toodud põhjus alust
määratud karistuse vähendamiseks. Määratud karistus on kooskõlas ka kehtiva
karistuspraktikaga ning kaebuse lahendamisel ei ilmnenud menetlus- või materiaalõiguse
ebaõiget kohaldamist, millega kaasneks või võiks kaasneda kohtuvälise menetleja otsuse
muutmine või tühistamine. Sellest tulenevalt puudub õiguslik alus kohtuvälise menetleja



                                                                                                  4
seadusliku ja põhjendatud otsuse muutmiseks või tühistamiseks ning esitatud kaebus tuleb
jätta rahuldamata.

Küll aga peab kohus võimalikuks rahatrahvi ositi tasumist ning KarS § 66 lg 2 alusel peab
mõistlikuks anda kaebajale võimalus tasuda mõistetud rahatrahv 400 eurot tasuma 10 kuu
jooksul otsuse jõustumisest, tasudes igas kuus 40 eurot.

Kohus selgitab, et rahatrahvi maksmine 10 kuu jooksul on kaebaja õigus, mitte kohustus.
Kaebajal on alati võimalus trahv enne otsusega määratud tähtaega tasuda. Mida varem kaebaja
trahvi tasub, seda kiiremini kustutatakse tema karistusandmed karistusregistrist. Arutatava
liiklussüüteo karistusandmete kehtivus kätkeb endas mitmeid kõrvalmõjusid. Näiteks
arvestatakse uue liiklussüüteo toimepanemisel süüdlase varasema rikkumisega. Seega on
rahatrahvi võimalikult kiire tasumine kaebaja enda huvides.


/allkirjastatud digitaalselt/
Margot Mikler
Kohtunik




                                                                                          5

                                                                                         1-16-2505




                            KOHTUMÄÄRUS
Kohus                                   Tallinna Ringkonnakohus

Määruse tegemise aeg ja koht            03. oktoober 2016, Tallinn, kirjalik menetlus

Kriminaalasja number                    1-16-2505

Kohtukoosseis                           Julia Katškovskaja, Meelika Aava ja Ivi Kesküla

Vaidlustatud kohtulahend                Harju Maakohtu 30. augusti 2016 määrus, millega pöörati
                                        KarS § 74 lg 4 alusel täitmisele Jevgenia Perevoztšikovale
                                        Harju Maakohtu 12.04.2016 kohtuotsusega mõistetud ja
                                        ärakandmata karistus, so 3 kuud ja 28 päeva vangistust
Kaebuse esitaja ja kaebuse liik         süüdimõistetu       Jevgenia     Perevoztšikova   (ik
                                        47909090217, viibib Tallinna Vanglas), määruskaebus
                                        talt väljamõistetud menetluskulude vaidlustamises

RESOLUTSIOON

Jätta Harju Maakohtu 30. augusti 2016 määrus muutmata ja tühistamata ning esitatud
määruskaebus rahuldamata.

EDASIKAEBAMISE KORD
Käesoleva määruse peale võib esitada advokaadi vahendusel määruskaebuse Tallinna
Ringkonnakohtu kaudu Riigikohtule 15 päeva jooksul alates päevast, kui isik sai vaidlustatavast
kohtumäärusest teada või pidi teada saama.

ASJAOLUD JA MENETLUSE KÄIK
1.      Harju Maakohtu 12.04.2016 otsusega tunnistati J. Perevoztšikova süüdi KarS § 199 lg 2
p 9 - § 25 lg 2 järgi ja teda karistati KrMS § 238 lg 2 ja KarS § 68 lg 1 alusel 3 kuu ja 28-päevase
vangistusega. KarS § 74 lg-te 1 ja 3 alusel määrati, et mõistetud vangistust ei pöörata täielikult
täitmisele, kui J. Perevoztšikova ei pane 18-kuulise katseaja kestel toime uut kuritegu ja täidab
kriminaalhooldaja järelevalve all KarS § 75 lg 1 p-des 1-6 sätestatud kontrollnõudeid. Kohtuotsus
jõustus 23.04.2016.
2.      Tallinna Vangla Ida-Harju kriminaalhooldusosakond esitas 21.07.2016 Harju
Maakohtule erakorralise ettekande, milles taotles J. Perevoztšikovale mõistetud karistuse
täitmisele pööramist KarS § 74 lg 4 alusel.

Maakohtu määrus
3.      Harju Maakohtu 30.08.2016 määrusega erakorralise ettekande taotlus rahuldati ning
J. Perevoztšikovale mõistetud ja ärakandmata karistus pöörati täitmisele. Kohtumäärusega
mõistis kohus J. Perevoztšikovalt välja menetluskulud 24 eurot.

                                                                                                       1
                                                                                        1-16-2505

Määruskaebus
4.      Harju Maakohtu 30.08.2016 määruse peale esitas määruskaebuse J. Perevoztšikova, kes
märgib, et ta pole nõus maakohtu lahendiga osas, mis puudutab talt kohtukulude väljamõistmist,
kuna tal ei ole võimalust sellise rahasumma tasumiseks. Seoses vahi alla võtmisega kaotas ta töö
ja on väheusutav, et ta oma karistatusega leiaks koheselt uue töö. Tööturaha ja pensioni eest peab
ta elama kuu aega ja sel põhjusel ei saa tasuda võlgnevust. Toodust tulenevalt palub ta maakohtu
lahendi ülevaatamist ja menetluskulude vähendamist ulatuses, milline on võimalik seaduse
alusel.
5.      Tallinna Ringkonnakohtu 21.09.2016 määrusega määras ringkonnakohus vaadata.
J. Perevoztšikova määruskaebus läbi kirjalikus menetluses, võimaldades menetlusosalistel
esitada määruskaebuse piires oma seisukohti ja taotlusi kuni 27. septembrini 2016.
6.      Ringkonnakohtule taotlusi ega kirjalikke seisukohti ei laekunud.

RINGKONNAKOHTU SEISUKOHT
7.      Ringkonnakohus, tutvunud esitatud määruskaebuse ja toimiku materjalidega, asub
alljärgnevale seisukohale.
Enne määruskaebuse sisulistele argumentidele hinnangu andmist märgib kohtukolleegium, et
KrMS § 390 lg 2 kohaselt vaadatakse määruskaebus läbi kaebuse piires ja üksnes isiku suhtes,
kelle kohta see on esitatud. Määruskaebuse argumentidega tutvudes tuleneb neist, et
määruskaebuse esitaja ei vaidlusta maakohtu järeldusi ega järelduste aluseks olevaid asjaolusid
ega ka karistuse täitmisele pööramist, vaid vaidlustab üksnes talt menetluskulude väljamõistmist.
Märgitust tulenevalt ei pea kohtukolleegium vajalikuks maakohtu põhjenduste ega põhjenduste
aluseks olevate asjaolude kordamist.
J. Perevoztšikova taotleb esitatud määruskaebuses talt väljamõistetud menetluskulude
ülevaatamist ning nende vähendamist seaduses sätestatud minimaalmäärani.
Ringkonnakohus selgitab, et kui määruskaebuse esitaja on pidanud oma taotlusega silmas
olukorda, kus menetluskulud jäetakse täies ulatuses riigi kanda, siis kriminaalmenetluse seadustik
ei võimalda menetluskulude täies ulatuses riigi kanda jätmist. Menetluskulude riigi kanda jätmist
reguleeriva KrMS § 180 lg 3 kohaselt võib kohus jätta riigi kanda osa menetluskulusid.
Menetluskulud jäetakse riigi kanda, kui nende hüvitamine käib ilmselt süüdimõistetule üle jõu.
Seda, et J. Perevoztšikova ei ole võimeline menetluskulusid täies ulatuses tasuma, peab tõendama
taotluse esitaja. Ringkonnakohus leiab, et J. Perevoztšikova seda vaadeldaval juhul teinud ei ole.
Süüdimõistetu väitel on ta seoses vahi alla võtmisega kaotanud töö ja on väheusutav, et ka peale
vabanemist õnnestub tal kohe uus töö leida; samuti on ta märkinud, et saadav sissetuleku kulub
tal elamiseks. Selle hindamisel, kas süüdimõistetu on võimeline menetluskulusid tasuma, ei
arvestata aga ainult tema sissetulekut, vaid tema varalist seisundit tervikuna (vt RKKKm 3-1-1-
105-12, p 7). J. Perevoztšikova ei ole esitanud tõendeid selle kohta, et tal pole vara, mille arvelt
talt välja mõistetud 24 eurot tasuda. Sellega seoses peab ringkonnakohus oluliseks, et
J. Perevoztšikovalt välja mõistetud summa on ka minimaalseim kaitsetasu määr, mis jääb
kordades alla ka näiteks kuupalga alammäärale.
Seega ei ole leidnud tuvastamist, et J. Perevoztšikovalt maakohtu määrusega välja mõistetud riigi
õigusabi kulu 24 eurot on selline menetluskulu, mida J. Perevoztšikova ilmselgselt tasuda ei
suuda.
8.     Eeltoodu alusel ning juhindudes KrMS §-st 180, § 337 lg 1 p 1 ja §-st 390 jätab
ringkonnakohus Harju Maakohtu 30.08.2016 määruse muutmata ja määruskaebuse rahuldamata.


/allkirjastatud digitaalselt/



                                                                                                       2

                                 TARTU HALDUSKOHUS
                                    Tartu kohtumaja
                          KOHTUMÄÄRUS
Kohtuasja number                 3-16-144
Määruse kuupäev                  19. jaanuar 2016
Kohtunik                         Roby Koik
Kohtuasi                         Aivo Tarmiku kaebus kohustada Tartu Vanglat 06.01.2016. a
                                 vaiet läbi vaatama
Resolutsioon
1. Tagastada Aivo Tarmiku kaebus.
2. Jätta Aivo Tarmiku taotlus esialgse õiguskaitse kohaldamiseks läbi vaatamata.

Edasikaebamise kord
Määruse resolutsiooni punkti 1 peale võib esitada määruskaebuse Tartu Ringkonnakohtule Tartu
Halduskohtu kaudu 15 päeva jooksul arvates määruse kättesaamisest.
Määruse resolutsiooni punkti 2 peale on õigus esitada määruskaebus otse Tartu
Ringkonnakohtule 15 päeva jooksul määruse kättetoimetamisest arvates.

Asjaolud

1. A. Tarmik esitas Tartu Halduskohtule kaebuse (haldusasi nr 3-15-2730) Tartu Vangla
direktori 28.01.2014. a käskkirjaga nr 1-1/15 kinnitatud „Tartu Vangla läbiotsimise juhend“
punktide 1.2, 2.2 ja 2.2.1 õigusvastasuse tuvastamiseks ning tühistamiseks, Tartu Vangla
kohustamiseks lubada läbiotsimise juhendi p-s 2.2.1 kirjeldatud viisil läbiotsimist üksnes
meditsiiniosakonnal, Tartu Vangla 20.03.2015. a käskkirja nr 6-2/314 tühistamiseks ja sellega
tekitatud kahju hüvitamiseks ja Tartu Vangla poolt oktoobris 2015 teostatud läbiotsimistega
tekitatud mittevaralise kahju hüvitamiseks summas 5000 eurot. Koos kaebusega esitas
A. Tarmik esialgse õiguskaitse taotluse, milles palus peatada ja keelata Tartu Vangla direktori
28.01.2014. a käskkirjaga nr 1-1/15 kinnitatud „Tartu Vangla läbiotsimise juhend“ punkti 2.2.1
kuuenda lõigu täitmine tema suhtes.
Tartu Halduskohus tagastas 25.11.2015. a määrusega haldusasjas nr 3-15-2730 kaebuse ja
jättis esialgse õiguskaitse taotluse läbi vaatamata. A. Tarmik esitas nimetatud määruse
tühistamiseks määruskaebuse, mis on käesoleval hetkel Tartu Ringkonnakohtu menetluses.

2. A. Tarmik esitas 30.12.2015 Tartu Halduskohtule kaebuse, milles kordas haldusasjas
nr 3-15-2730 esitatud nõudeid ning esitas lisaks nõude novembris ja detsembris 2015 teostatud
täielike läbiotsimistega tekitatud mittevaralise kahju hüvitamiseks, lahtiriietumistega
läbiotsimiste õigusvastaseks tunnistamiseks ning Tartu Vangla direktori 14.12.2015. a otsuse
nr 1-13-/286 (hüvitamistaotluse rahuldamata jätmine) tühistamiseks. Kaebus registreeriti
haldusasjana nr 3-15-3238.
3. A. Tarmik esitas 10.01.2016 Tartu Halduskohtule kaebuse, milles palus kohustada Tartu
Vanglat menetlema tema poolt 06.01.2016 vaideblanketil esitatud avaldust vaidena ning
kohaldada esialgset õiguskaitset selliselt, et tagada kaebajale jalutuskäigud koos teiste
kinnipeetavatega ühes jalutusboksis ja ühel jalutusväljakul ning peatada kaebaja suhtes
lahtiriietumisega läbiotsimised. Kaebaja taotles riigilõivu tasumisest vabastamist kaebuselt ja
esialgse õiguskaitse taotluselt. Kaebusele oli lisatud kaebaja poolt 06.01.2016 vaideblanketil
Tartu Vanglale esitatud avaldus (registreeritud nr 2-3/50-1). Kaebus registreeriti haldusasjana
nr 3-16-144.

Kohtu seisukoht

4. Kaebaja leidis 10.01.2016. a kaebuses, et tegemist on liitkaebusega haldusasjas
nr 3-15-2730. Kohus selgitab, et 10.01.2016. a kaebus registreeriti eraldi haldusasjana
nr 3-16-144, kuna kohustamisnõue kaebaja vaide menetlemiseks ja õiguskaitse taotlus seoses
teiste kinnipeetavatega koos jalutamisega ei ole sisuliselt seotud varasemas kaebuses esitatud
nõuetega. Kaebaja märgib kaebuse lk-l 4 ka ise, et tegemist on uute asjaolude lisandumisega.
Seega ei ole tegemist liitkaebusega halduskohtumenetluse seadustiku (HKJMS) § 37 lg 3
mõistes.

5. Kohus võtab kõigepealt seisukoha kohustamiskaebuse menetlemise osas (I) ning seejärel
esialgse õiguskaitse taotluse osas (II).

                                              I

6. HKMS § 120 lg 1 p 8 kohaselt kontrollib kohus kaebuse menetlusse võtmisel ega ei esine
alust kaebuse tagastamiseks või käiguta jätmiseks. Kaebuses on esitatud kohustamisnõue
vangla kohustamiseks vaadata kaebaja vaideblanketil esitatud avaldus läbi vaidena.

Kohus selgitab, et kui kaebaja leiab, et tema avaldus on õigusvastaselt jäetud vaidena läbi
vaatamata, on tal vastavalt kohtupraktikas omaks võetud seisukohale võimalik pöörduda
põhinõudega otse kohtu poole. Kohtul on sellisel puhul kohustus hinnata avalduse vaidena läbi
vaatamata jätmise õiguspärasust ning võtta õigusvastase menetluse korral kaebus menetlusse
ilma kohtueelses menetluses tehtud lahendita.

Eeltoodud põhjustel ei ole kohustamisnõue kaebaja vaide läbi vaatamiseks lubatav, kuna
kaebajal puudub kaebeõigus tema vaide läbi vaatamiseks kohustamiseks (vrdl Tartu
Halduskohtu 08.07.2013. a määrus asjas 3-12-1473).

7. Vastavalt HKMS § 121 lg 2 p-le 1 võib kohus kaebuse tagastada, kui kaebajal puudub asjas
ilmselgelt kaebeõigus, eeldades, et tema faktiväited on tõendatud. Eeltoodud põhjustel ei ole
kaebus kohustamisnõudes lubatav, kuna kaebajal puudub kaebeõigus. Kohtu hinnangul puudub
vajadus esitatud kaebuse edasiseks menetlemiseks. Eeltoodust tulenevalt tagastab kohus
kaebuse selle esitajale HKMS § 121 lg 2 p 1 alusel.

8. Kohus juhib kaebaja tähelepanu HKMS § 43 lg-le 2, mille kohaselt kaebuse tagastamine ei
võta selle esitajalt õigust seadusega sätestatud korras pöörduda uuesti halduskohtusse.

9. Kuna kaebus kuulub tagastamisele, siis ei võta kohus seisukohta riigilõivust vabastamise
taotluse osas.

10. Täiendavalt märgib kohus, et vastavalt haldusmenetluse seaduse § 72 lg-le 1 võib
vaidemenetluse korras nõuda üksnes järgnevat:
    1) haldusakti kehtetuks tunnistamist;
                                              2
    2) haldusakti osa kehtetuks tunnistamist, kui seadus ei piira haldusakti osalist
        vaidlustamist;
    3) ettekirjutuse tegemist haldusakti andmiseks, asja uueks otsustamiseks või toimingu
        sooritamiseks.
Kohus selgitab, et vastav nõue tuleb selgelt esitada vaideblanketi lahtris nr 5, s.o vaide esitaja
taotlus. Kaebaja on antud juhul soovinud vaideblanketil tuvastamist ja asjaolude selgitamist,
mis eeltoodud regulatsiooni mõistes ei saa olla vaide nõudeks.

                                               II

11. Kaebaja palus kohaldada esialgset õiguskaitset selliselt, et tagada kaebajale jalutuskäigud
koos teiste kinnipeetavatega ühes jalutusboksis ja ühel jalutusväljakul ning peatada kaebaja
suhtes lahtiriietumisega läbiotsimised. Ühtlasi palus kaebaja riigilõivu tasumisest vabastamist.

12. Vastavalt HKMS § 249 lõigetele 1 ja 2 võib esialgse õiguskaitse taotluse esitada
halduskohtule igas menetlusstaadiumis või vaidemenetluse ajal. Viidatud sätetest tuleneb, et
esialgse õiguskaitse taotluse esitamine on lubatav vaid siis, kui taotluse esitaja on esitanud
kohtule taotlusega seotud kaebuse või haldusorganile vaide ning vastav kohtumenetlus või
vaidemenetlus on pooleli.

13. Käesolevas asjas on A. Tarmik esitanud kaks esialgse õiguskaitse taotlust – esiteks koos
teiste kinnipeetavatega samal jalutusalal jalutuskäikude tagamiseks ning teiseks
lahtiriietumisega läbiotsimiste peatamiseks kaebaja suhtes. Esimese taotluse osas puudub
käesoleval hetkel pooleliolev menetlus – kaebaja ei ole esitanud kohtule ega vanglale nõuet,
milles taotleks, et teda lubataks jalutama teiste kinnipeetavatega samal jalutusalal. Teise
taotlusega analoogse taotluse osas on kohus võtnud seisukoha 25.11.2015. a määruses
haldusasja nr 3-15-2730, jättes taotluse läbi vaatamata, kuna ilma põhivaidluseta ei saa kohus
kohaldada esialgset õiguskaitset. Sisuliselt esinevad käesoleval juhul samad asjaolud – täielike
läbiotsimiste keelamise nõuet ei ole menetlusse võetud ning seega ei ole võimalik õiguskaitse
korras vastavate läbiotsimiste peatamine.

Seetõttu ei ole antud hetkel pooleli esitatud esialgse õiguskaitse taotlustega seotud
kohtumenetlust ega vaidemenetlust. Eeltoodud põhjustel ei ole täidetud esialgse õiguskaitse
taotluse esitamise lubatavuse eeldused.

14. Vastavalt HKMS § 55 lg-le 2 kui menetlusosaline ei kõrvalda taotlust sisaldavas avalduses
kohtu määratud tähtpäevaks puudusi, jätab kohus avalduse põhjendatud määrusega läbi
vaatamata.

Käesoleval juhul on halduskohtule esitatud taotlust sisaldav avaldus. Kohtu hinnangul ei ole
poolelioleva menetluse puudumine esialgse õiguskaitse taotluse kõrvaldatav puudus. Kuna
esialgse õiguskaitse taotlus ei ole lubatav, siis puudub vajadus taotluse käiguta jätmiseks ning
kohus jätab esialgse õiguskaitse taotluse läbi vaatamata HKMS § 55 lg 2 alusel.



/allkirjastatud digitaalselt/

Roby Koik
kohtunik




                                                3

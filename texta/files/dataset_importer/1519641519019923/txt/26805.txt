                         KOHTUMÄÄRUS
 Kohus                                 Tartu Ringkonnakohus
 Määruse tegemise aeg ja koht          8. jaanuar 2016, Tartu (kirjalik menetlus)
 Kriminaalasja number                  1-13-5439
 Kohtukoosseis                         Tiit Lõhmus, Mati Kartau, Aarne Sarjas


 Vaidlustatud kohtulahend              Viru Maakohtu (Rakvere kohtumaja) 9. detsembri 2015
                                       määrus      süüdimõistetu    Armin      Rau     suhtes
                                       karistusejärgse käitumiskontrolli kohaldamise kohta
 Kaebuse esitajad ja kaebuse liik      süüdimõistetu Armin Rau (isikukood 39007260360) ja
                                       süüdimõistetu Armin Rau kaitsja vandeadvokaadi abi
                                       Silver Reinsaar, määruskaebused
RESOLUTSIOON
   1. Viru Maakohtu 9. detsembri 2015 määrus jätta muutmata.
   2. Süüdimõistetu Armin Rau ja süüdimõistetu Armin Rau kaitsja vandeadvokaadi
      abi Silver Reinsaare määruskaebused jätta rahuldamata.
   3. Välja maksta Advokatuurile eraldatud eelarveliste vahendite arvelt
      Advokaadibüroo Clarus kaudu 72 (seitsekümmend kaks) eurot, sh käibemaks 12
      (kaksteist) eurot, vandeadvokaadi abi Silver Reinsaarele määruskaebemenetluses
      riigi õigusabi osutamise eest.
   4. Mõista Armin Rault välja menetluskulud, s.o kaitsja tasu vandeadvokaadi abi
      Silver Reinsaare poolt osutatud õigusabi eest 72 eurot riigituludesse.
Armin Raul tasuda väljamõistetud summa Rahandusministeeriumi arveldusarvele SEB
a/a EE891010220034796011, Danske Bank AS Eesti filiaal a/a EE403300333416110002,
Nordea Bank Finland PLC Eesti filiaal a/a EE701700017001577198 või Swedbank
a/a EE932200221023778606. Maksekorraldusele märkida viitenumber 2800049858 ning
selgitus: „Armin Rau, 1-13-5439 menetluskulud“.
Menetluskulud tasuda 30 päeva jooksul käesoleva määruse jõustumisest arvates. Kui rahalised
nõuded pole täies ulatuses tähtaegselt tasutud, suunatakse nõuded täitemenetluse läbiviimiseks
kohtutäiturile täitemenetluse seadustikus sätestatud korras.

Edasikaebamise kord
KrMS § 384 lg 2 ja § 387 lg 1 kohaselt võib määrusele esitada määruskaebuse Tartu
Ringkonnakohtu kaudu Riigikohtule prokuratuur, advokaadist kaitsja või advokaadi
vahendusel teised kohtumenetluse pooled 15 päeva jooksul, alates päevast, mil isik sai
vaidlustatud määrusest teada või pidi teada saama.

Asjaolud ja menetluse käik
1. Harju Maakohtu 19.06.2013 kohtuotsusega kokkuleppemenetluses tunnistati Armin Rau
(endine Kalle Käär) süüdi KarS § 121 järgi ja karistuseks mõisteti 4 kuud vangistust.
                                              1
KarS § 65 lg 1, KarS § 64 lg 1 alusel moodustati liitkaristus Harju Maakohtu 08.04.2013
kohtuotsusega nr 1-11-10330 mõistetud karistusega, s.o 4-aastase vangistusega, mõistes
liitkaristuseks üksikkaristustest raskema suurendamise teel 4 aastat 4 kuud vangistust.
Karistuse kandmise alguseks loeti Harju Maakohtu 08.04.2013 kohtuotsuses märgitud karistuse
kandmise alguskuupäev, s.o 13.09.2011.
1.1. Viru Vangla esitas 13.11.2015 Viru Maakohtule A. Rau isikliku toimiku kinnipeetava
suhtes karistusjärgse käitumiskontrolli kohaldamise otsustamiseks.
1.2. Karistusaja algus 13.09.2011 ja karistusaja lõpp 13.01.2016.

Maakohtu määrus
2. Viru Maakohtu 09.12.2015 määrusega kohaldati A. Rau suhtes karistusjärgset
käitumiskontrolli tähtajaga 12 kuud, kohustades A. Raud otsima endale elukoha hiljemalt 2
nädala jooksul pärast karistuse kandmise lõppu ja viivitamatult teatama elukoha leidmisest
vastava piirkonna kriminaalhooldusosakonnale. A. Raud kohustati käitumiskontrolli ajal
järgima lisaks KarS § 75 lõikes 1 sätestatud kohustustele ka KarS § 75 lõikes 2 p-des 21, 4, 7
sätestatud kohustusi. Maakohtu põhjendused olid järgnevad.
2.1. A. Rau puhul on KarS § 871 lg 1 kohaldamise eeldused täidetud. A. Rau kannab käesoleval
ajal Harju Maakohtu 19.06.2013 otsusega KarS § 121 järgi mõistetud karistust 4 kuud
vangistust. Samuti on A. Raud varasemalt karistatud Harju Maakohtu 08.04.2013 otsusega
KarS § 200 lg 2 p 4 järgi karistusega 4 aastat vangistust. Liitkaristuse kandmise lõpp saabub
eelduslikult 13.01.2016, seega kannab kinnipeetav ära mõistetud karistuse täies ulatuses.
2.2. Kuivõrd karistusjärgse käitumiskontrolli kohaldamiseks on oluline ka prognoos, et
süüdimõistetu võib vabaduses panna toime uusi kuritegusid, siis sellele hinnangu andmiseks
analüüsis maakohus kuriteo toimepanemise asjaolusid, süüdimõistetu isikut, tema varasemat
elukäiku ja elutingimusi ning käitumist karistuse kandmise ajal.
A. Raud on kriminaalkorras karistatud 6-l korral ning reaalset vangistust kannab kolmandat
korda. Varasemalt on teda karistatud asja omavolilise kasutamise, röövimise, kehalise
väärkohtlemise, varguste, dokumendi võltsimise, omastamise, kelmuse, röövimise katse ja
süüteo toimepanemise tulemusena saadud vara omandamise, hoidmise või turustamise eest.
Kuritegude raskusaste on jäänud samaks, kuritegude soodusteguriks on olnud narkootikumide
tarvitamine ning materiaalse kasu saamise soov. Maakohus on seisukohal, et uute kuritegude
toimepanemine ei ole olnud juhuslik ning arvestades kinnipeetava kriminaalset käitumist, ei ole
tema puhul tegemist õiguskuulekusele orienteeritud isikuga.
Kinnipeetaval on 7 kehtivat distsiplinaarkaristust, seega ei ole A. Rau käitumine vanglas olnud
seaduskuulekas. Kuna süüdimõistetu ka vanglas range järelevalve tingimustes jätkab
õigusrikkumiste toimepanemist, siis puudus maakohtul alus arvata, et tema käitumine
vabaduses saab olema seaduskuulekas.
2.3. Vangla iseloomustusest nähtub, et kinnipeetav on ohtlik avalikkusele nii ühiskonnas kui ka
vanglas. Ohustatud on kõik, kellel on materiaalset vara ja oht seisneb vägivalla võimalikus
kasutamises või sellega ähvardamises. Enne viimast vangistust ametlikult töötanud ei ole. Isikul
puudub ka haridus ja eriala, mis omakorda raskendab tema konkurentsivõimet tööturul ja sellest
tulenevalt ka tema majanduslikku toimetulekut. Vabanemisel garanteeritud töökohta ei ole.
Asjaolu, et kinnipeetaval on võimalus tööd saada MTÜ Teekond kaudu, on paljasõnaline ja
tõendamata.
2.4. Isikul on olnud probleeme narkootikumidega ning osad kuriteod on toimepandud
narkojoobes. Isik ise usub, et suudab olla pärast vabanemist ilma narkootikume tarvitamata.
Eeltoodust tulenevalt oli maakohus seisukohal, et juhul, kui isik ei suuda vabaduses hoiduda
narkootikumide kuritarvitamisest, siis võib ta üritada leida kiireid lahendusi majandusliku
                                               2
seisundi parandamiseks ja sõltuvuse rahuldamiseks kuritegelikke meetmeid kasutades. Lisaks
märkis maakohus, et kinnipeetaval on vangla andmetel 14.10.2015 seisuga maksmata nõudeid
summas 3872,49 eurot ja vabanemisfondis 225,75 eurot. Maakohtu hinnangul on isiku
majanduslike raskuste saabumine vabaduses tõenäoline ja seega on olemas ka arvestatav
tõenäosus, et isik võib majandusliku kasu saamise eesmärgil vabaduses toime panna uusi
kuritegusid. Kinnipeetava isikuomaduste, varasema elukäigu ja käitumise alusel on vangla
poolt A. Rau puhul hinnatud uue kuriteo toimepanemise riski 2 aasta jooksul kõrgeks, s.o 69 %
ja uue vägivaldse kuriteo toimepanemise tõenäosuseks 59%.
2.5. Eeltoodust tulenevalt leidis maakohus, et A. Rau puhul on väga suur tõenäosus tulenevalt
tema majanduslikust olukorrast, narkootikumide tarvitamisest, hoiakutest ja mõtlemisest, et ta
võib peale vabanemist toime panna uue kuriteo. Maakohus on seisukohal, et A. Rau vajab siiski
täiendavat abi vabaduses sotsiaalsel kohanemisel ja järelevalvet edasiste kuritegude
toimepanemise vältimiseks. Seega tuleb A. Rau suhtes kohaldada karistusjärgset
käitumiskontrolli allutades ta kriminaalhooldaja järelevalvele, kus temaga tehakse tööd
kriminogeense käitumise muutmiseks.
2.6. KarS § 871 lg 1 alusel karistusjärgse käitumiskontrolli kohaldamisel tuleb lähtuda KarS
§ 75 sätestatud nõuetest. KarS § 75 lg 1 p 1 kohaselt käitumiskontrolli ajal on süüdimõistetu
kohustatud järgima kontrollnõudeid ning elama kohtu määratud alalises elukohas. A. Rau
kinnitab, et tal ei ole vabanedes kindlat elukohta, kuid maakohus oli seisukohal, et elukoha
puudumine ei ole aluseks karistusjärgse käitumiskontrolli kohaldamata jätmiseks. Maakohus
märkis, et karistusjärgse käitumiskontrolli kohaldamata jätmine elukoha puudumise
põhjendusel looks käesoleval ajahetkel olukorra, kus isik, kes on ühiskonnaohtlik ja kelle
ühiskonnaohtlikkust suurendab elukohta puudumine, kuid esinevad muud KarS § 871 lg 1
kohaldamise eelduslikud alused, seaks ohtu ühiskonna ning kodanike õigusliku turvalisuse
ootuse. Samuti oleks elukoha puudumisel KarS § 871 lg 1 kohaldamata jätmine vastuolus
käesoleva sätte mõttega, mis seisneb eelkõige uute kuritegude ärahoidmises ja ühiskonna
turvalisuse tagamises. Välistatud pole ka olukorrad, kus ühiskonnale ohtu kujutavad isikud
teatavad enne vangistusest vabanemist, et neil puudub elukoht ja pääsevad seeläbi
lihtsakoeliselt karistusjärgsest käitumiskontrollist. Samuti ei tohiks elukohta omavad
käitumiskontrollile allutatavad isikud olla ebavõrdsemas seisus võrreldes nendega, kellel
puudub elukoht. Tegemist oleks olukorraga, kus isikud, kes on täitnud karistusjärgse
käitumiskontrolli eeldused ning omavad elukohta on halvemas seisus, kui need, kes on täitnud
karistusjärgse käitumiskontrolli eeldused, on üldohtlikud ühiskonnale ning kellel puudub
elukoht. Viimasel juhul oleks isikute puhul, kellel puudub elukoht, üldse võimatu kohaldada
karistusjärgset käitumiskontrolli. Lisaks märkis maakohus, et karistusjärgne käitumiskontroll
ei ole karistusvahend, vaid selle eesmärk on hõlbustada isiku taasühiskonnastumist.
Maakohus leidis, et käesoleval ajal on võimalik kõrvaldada KarS § 75 lg 1 p 1 alusel esinev
takistus ning karistuse kandmisest vabanemisel tuleb kohustada A. Raud leidma hiljemalt 2
nädala jooksul alates vabanemisest endale elu- või asukoht, mille alusel määratakse ta
kriminaalhooldusele vastavas piirkonnas. Maakohus selgitas süüdimõistetule võimalike
elukoha leidmise variante ja rikkumiste tagajärgi.


Määruskaebused
3. Viru Maakohtu määruse peale esitas määruskaebuse süüdimõistetu A. Rau, kes taotleb
maakohtu määruse tühistamist. Süüdimõistetu leiab, et ta on oma karistuse ära kandnud ning ta
ei kavatse Eesti Vabariigis elada. A. Rau soovib minna Bulgaariasse elama, kus ootab teda
elukaaslane. A. Rau leiab, et ta suudab oma elu suunata ja elada ilma käitumiskontrollita. Kuna
ta on vaba elanik, siis käitumiskontroll ei muuda midagi, ta ei ole kohustatud elama Eestis ja
võib vabalt reisida. Ta on karistusest omad järeldused teinud, kahetseb ja teab, millega riskib.

                                               3
4. Viru Maakohtu määruse peale esitas määruskaebuse ka süüdimõistetu kaitsja, kes taotleb
maakohtu määruse tühistamist ning A. Rau suhtes karistusjärgse käitumiskontrolli kohaldamata
jätmist. Kaitsja nõustub süüdimõistetu määruskaebusega ja lisab järgnevat.
4.1. A. Rau on pikaaegse vangistuse jooksul järeldused teinud, muutunud oluliselt
täiskasvanulikumaks ning on aru saanud õiguskuuleka käitumise olulisusest. Kaitsja väidab, et
korduvust ei saa arvestada uue kuriteo võimaluse hindamisel KarS § 871 lg 1 p 3 alusel. Kaitsja
leiab, et oleks tulnud arvestada KarS § 56 lg 1 asjaolusid, kuid maakohus ei ole seda teinud.
Kaitsja hinnangul tuleks lähtuda eelkõige toimepandud kuriteo asjaoludest, kuivõrd need
annavad kõige enam ainest prognoosiks, kas isik võib jätkata vabaduses uute kuritegude
toimepanemist. Maakohus on lähtunud üksnes vangistuse kandmise ajal toimunust. Seejuures
ei ole A. Rau kuriteo toimepanemise asjaolud sellised, mis õigustaksid karistusjärgse
käitumiskontrolli kohaldamist.
4.2. Kaitsja leiab, et isiku mõttelaad kõneleb selle poolt, et ta ei jätka uute kuritegude
toimepanemist. Kaitsja hinnangul jääb arusaamatuks, kuidas isiku mõttelaad viitab
võimalusele, et ta jätkab uute kuritegude toimepanemist. Isiku mõttelaad ja tulevikuplaanid
välistavad A. Rau poolt uue kuriteo toimepanemise võimalused.


Ringkonnakohtu poolt tuvastatud asjaolud ja järeldused
5. Ringkonnakohus, olles tutvunud maakohtu määruse ja esitatud kaebustega, leiab, et
maakohtu määrus on seaduslik ning põhjendatud ja puudub alus maakohtu määruse
tühistamiseks määruskaebustes toodud alustel.
6. KarS § 871 lg 1 kohaselt võib kohus kohaldada isiku suhtes pärast vangistuse ärakandmist
käitumiskontrolli vastavalt KarS §-s 75 sätestatule, kui isikut on karistatud tahtliku kuriteo eest
vähemalt kaheaastase vangistusega ning ta on ära kandnud mõistetud vangistuse täies ulatuses
(p 1); teda on enne käesoleva lõike punktis 1 nimetatud kuriteo toimepanemist samuti karistatud
tahtliku kuriteo eest vähemalt üheaastase vangistusega (p 2) ja arvestades kuriteo
toimepanemise asjaolusid, süüdlase isikut, varasemat elukäiku ning käitumist karistuse
kandmise ajal, samuti tema elutingimusi ja neid tagajärgi, mida võib süüdlasele kaasa tuua
karistusjärgse käitumiskontrolli kohaldamine, on alust arvata, et ta võib toime panna uusi
kuritegusid (p 3).
7. Kuna ringkonnakohus nõustub maakohtu määruses toodud asjaoludega, siis ei pea kohus
vajalikuks kõiki asjaolusid uuesti üle korrata ning võtab üksnes seisukoha määruskaebustes
esitatud väidete osas.
7.1. A. Rau leiab, et teda ei saa sundida Eestis elama ning et ta võib lahkuda ja reisida, kui ta
soovib. Ringkonnakohus sellega ei nõustu ning maakohus on põhjalikult selgitanud, et ka
olukorras, kus isik väidab, et tal ei ole Eestis elukohta ning ta ei soovi seda ka siin omada, on
võimalik süüdimõistetu suhtes kohaldada karistusjärgset käitumiskontrolli, kui muud
karistusjärgse käitumiskontrolli nõuded on täidetud. Ringkonnakohus nõustub maakohtu
väljendatud seisukohaga ja märgib, et elukohta omava isiku suhtes on kriminaalhoolduse
läbiviimine lihtsam, kuid need isikud ei tohiks olla seetõttu ebavõrdsemas seisus võrreldes
nendega, kellel puudub elukoht. Tegemist oleks olukorraga, kus isikud, kes on täitnud
karistusjärgse käitumiskontrolli eeldused ning omavad elukohta on halvemas seisus, kui need,
kes on täitnud karistusjärgse käitumiskontrolli eeldused, on üldohtlikud ühiskonnale ning kellel
puudub elukoht. Viimasel juhul oleks isikute puhul, kellel puudub elukoht, võimatu kohaldada
karistusjärgset käitumiskontrolli. Seega tuleb A. Raul otsida elukohta maakohtu määratud
korras.
7.2. Vastuseks kaitsja seisukohale, et maakohus on arvestanud liigselt süüdimõistetu käitumist
karistuse kandmise ajal ja varasemat karistatust, märgib ringkonnakohus järgnevat.
                                                4
KarS § 871 lg 1 p 3 kohaselt võib kohus kohaldada isiku suhtes pärast vangistuse ärakandmist
käitumiskontrolli vastavalt KarS §-s 75 sätestatule, kui arvestades kuriteo toimepanemise
asjaolusid, süüdlase isikut, varasemat elukäiku ning käitumist karistuse kandmise ajal, samuti
tema elutingimusi ja neid tagajärgi, mida võib süüdlasele kaasa tuua karistusjärgse
käitumiskontrolli kohaldamine, on alust arvata, et ta võib toime panna uusi kuritegusid. Ehk
kohtul tuleb ühe eeldusena hinnata neid kõiki asjaolusid kogumis. Seega on alusetu väide, et
süüdimõistetu käitumisele karistuse kandmise ajal ning varasemale elukäigule on pööratud
liigset tähelepanu. Tähelepanuta ei ole jäetud käesoleva karistuse aluseks oleva kuriteo
asjaolusid, vaid nendele on viidatud üldiselt varasemate kuritegudega kogumis. See aga ei too
kaasa maakohtu määruse tühistamist.
A. Rau mõisteti käesoleva kohtuotsusega süüdi KarS § 121 järgi. A. Raud süüdistati selles, et
tema, 27.12.2012 kella 10.30 paiku Tallinnas, Magasini tn 35 asuvas Tallinna Vangla III üksuse
kambris nr 13, lõi kaaskinnipeetavat A.F. it vähemalt kolm korda rusikaga näkku vastu
alalõualuud, millega tekitas A. F ile füüsilist valu ja tervisekahjustusi – paistetuse alalõualuu
vasaku poole piirkonnas, vertikaalse murrujoonega murru alalõualuu parema poole piirkonnas
ning veritseva rebimishaava hammaste 43 ja 44 vahel. Ringkonnakohtu hinnangul on A. Rau
puhul tegemist ühiskonnale ohtliku isikuga, kes ei suuda alluda ka kinnises asutuses kehtestatud
korrale, mistõttu ei ole reaalne, et ta suudab vabaduses käituda õiguskuulekalt ilma täiendava
abita, mis viitab selgelt vajadusele kohaldada karistusjärgset käitumiskontrolli.
Määruskaebustes ei ole välja toodud asjaolusid, mis annaksid aluse maakohtuga võrreldes
teistsugusele seisukohale jõudmiseks. Maakohtu põhistustega mittenõustumine ei too kaasa
maakohtu määruse tühistamist.
8. Kaitsja on esitanud kaitsjatasutaotluse riigi õigusabi tasu suuruse ja riigi õigusabi kulude
hüvitamise ulatuse kindlaksmääramiseks, milles taotleb kaitsjatasu summas 72 eurot, sh
käibemaks 12 eurot. Ringkonnakohus leiab, et kaitsjatasu taotlus on põhjendatud ja rahuldab
taotluse täies ulatuses. KrMS § 175 lg 1 p 4 ja § 187 lg 2 alusel tuleb A. Raul hüvitada
vandeadvokaadi abi S. Reinsaare kaitsjatasu 72 eurot.
9. Eeltoodud põhjustel ja juhindudes KrMS §-st 390 ja § 337 lg 1 p-st 1 tuleb Viru Maakohtu
9. detsembri 2015 määrus jätta muutmata ning määruskaebused jätta rahuldamata.




       /allkiri/                     /allkiri/                      /allkiri/
       Tiit Lõhmus                   Mati Kartau                    Aarne Sarjas




                                                 5

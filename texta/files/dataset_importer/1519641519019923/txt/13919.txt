                            KOHTUOTSUS
                                 EESTI VABARIIGI NIMEL

Kohus                                Tartu Ringkonnakohus
Kohtukoosseis                        Einar Vene, Agu Timmi, Madis Ernits
Otsuse avalikult                     31.05.2016, Tartu
teatavakstegemise aeg ja koht
Haldusasja number                    3-14-51821
Haldusasi                            Gunnar       Posti      kaebus      Tallinna   Vangla
                                     kinnipidamistingimustega tekitatud kahju mittevaralise
                                     kahju hüvitamiseks
Vaidlustatud kohtulahend             Tartu Halduskohtu 03.02.2015. a otsus
Menetluse alus ringkonnakohtus       Tallinna Vangla apellatsioonkaebus
Asja läbivaatamine                   Kirjalik menetlus
Menetlusosalised                     Kaebaja Gunnar Posti
                                     Vastustaja/apellant Tallinna Vangla


RESOLUTSIOON

1. Rahuldada Tallinna Vangla apellatsioonkaebus osaliselt.
2. Tühistada Tartu Halduskohtu 03.02.2015. a otsuse resolutsiooni p 2. Teha vastavas
   osas uus otsus, millega mõista Tallinna Vanglalt kaebaja kasuks välja mittevaralise
   kahju hüvitis 426 eurot. Ülejäänud osas jätta kaebus rahuldamata.
3. Tühistada Tartu Halduskohtu 03.02.2015. a otsuse resolutsiooni p 3 ja jätta
   menetluskulu Eesti Vabariigi kanda.

EDASIKAEBAMISE KORD

Otsuse peale võib esitada kassatsioonkaebuse otse Riigikohtule 30 päeva jooksul otsuse
avalikult teatavakstegemise päevast, s.o hiljemalt 30.06.2016 (HKMS § 212 lg 1).
Kassatsioonkaebus võidakse lahendada kohtuistungit korraldamata kirjalikus menetluses, kui
kassaator või teised menetlusosalised ei ole HKMS § 213 lg 1 p 5 ja § 218 lg 2 p 5 kohaselt
avaldanud soovi kohtuistungist osa võtta.

 ASJAOLUD JA MENETLUSE KÄIK

 1. Kaebaja viibis Tallinna Vanglas perioodil 18.08.2011–05.04.2012 vahistatuna kinnisel
 režiimil ja perioodil 21.12.2012–13.02.2013 kinnipeetavana vastuvõtuosakonnas kinnisel
 režiimil.
2. Tallinna Vanglas viibitud ajal paiknes kaebaja järgmiselt:
- kambris 314 perioodil 18.08.2011–10.10.2011;
- kambris 337 perioodil 11.10.2011–08.11.2011;
- kambris 89 perioodil 10.11.2011–14.11.2011;
- kambris 337 perioodil 15.11.2011–05.04.2012;
- kambris 124 perioodil 21.12.2012–01.01.2013;
- kambris 145 perioodil 02.01.2013–06.01.2013;
- kambris 126 perioodil 07.01.2013–13.02.2013.

3. Kaebaja esitas 02.06.2014 Tallinna Vanglale mittevaralise kahju hüvitamise taotluse
(tl 17-18p), mille vangla registreeris 04.06.2014. Kaebaja palus hüvitada seoses nõuetele
mittevastavate elutingimustega tekitatud mittevaralise kahju 147 eurot iga Tallinna Vanglas
viibitud kuu eest perioodidel 18.08.2011–05.04.2012 ja 21.12.2012–13.02.2013. Tallinna
Vangla jättis 01.10.2014. a vastusega nr 5-18/14/16138-1 kahjunõude rahuldamata.

4. Kaebaja esitas 20.08.2014 (registreeritud 21.08.2014) Tartu Halduskohtule kaebuse
(tl 27) Tallinna Vangla vastu, milles palus, et kohus kohustaks vanglat maksma talle tekitatud
kahju eest hüvitist 300 eurot iga Tallinna Vanglas viibitud kuu eest perioodidel 18.08.2011–
05.04.2012 ja 21.12.2012–13.02.2013.
Kaebaja leidis, et Tallinna Vanglas viibitud aja jooksul rikuti tema suhtes Euroopa inimõiguste
ja põhivabaduste kaitse konventsiooni (EIÕK) artiklit 3. Tulenevalt Euroopa Inimõiguste
Kohtu (EIK) praktikast on igal kinnipeetaval õigus oma isiklikule ruumile, mille standardiks
on 4 m2. Otsuses asjas Tunis vs. Eesti jättis EIK kinnipeetava isikliku ruumi arvutamisel välja
tualeti pindala. EIK praktikat arvestades tuleb maha arvata ka mööblialune pindala. Olukord,
kus kinnipeetava isikliku ruumi suuruseks on vähem kui 3 m 2, on iseenesest EIÕK artikli 3
rikkumine ja seoses sellega nõuab kaebaja vanglas iga viibitud kuu eest 300 eurot ehk 10
eurot iga päeva eest.
Kaebaja sõnul pidi ta viibima 15 m2 suurustes kambrites koos viie vahistatuga ning tal ei
võimaldatud osaleda spordiüritustel ega kasutada spordisaali. Ainus kehaline tegevus oli
jalutusboksis jalutamine, kuid seal puudusid võimalused enda füüsiliseks koormamiseks.
Seoses liikumisvaegusega tekkisid tal erinevad liigesevalud. Kaebaja sõnul on ta Tallinna
Vanglas viibides püüdnud eelmainitud olukorda ka ära hoida, olles pöördunud suuliselt
inspektor-kontaktisiku poole taotlusega suuremasse kambrisse paigutamiseks, kuid talle
vastati, et tingimused on seadusega kooskõlas, ja seetõttu ei pidanud kaebaja kirjalikku
pöördumist otstarbekaks.

5. Tallinna Vangla palus kaebusele esitatud vastuses (tl 31-34) jätta kaebus rahuldamata.
Kaebajale oli tagatud Tallinna Vanglas viibimise ajal vähemalt 2,5 m 2 põrandapinda, mida
nõudis justiitsministri 30.11.2000. a määruse nr 72 „Vangla sisekorraeeskiri“ § 6 lg 6 kuni
31.12.2013 kehtinud redaktsioon. Riigikohtu põhiseaduslikkuse järelevalve kolleegium leidis
20.06.2014. a otsuses nr 3-4-1-9-14, et nimetatud säte oli põhiseadusega kooskõlas. Kambri
põrandapinnast ei tule välja arvata mööbli ja tualettruumi alla jäävat pinda. WC ja ka
mööblialuse pinna maha arvamine kambri põrandapinna suurusest oleks põhjendatud üksnes
juhul, kui tegemist oleks sellise ruumi või esemetega, mida kinnipeetav kasutada ei saa ja mis
seetõttu vähendab põhjendamatult kambripinda. EIK lahendites on enamasti WC pind arvatud
kambripinnast välja seetõttu, et see ei asunud kambris ja kinnipeetavad ei saanud seda igal
hetkel kasutada. Kaebaja viibis vaidlusalusel ajal Tallinna Vanglas kokku 286 päeva, millest
208 päeval oli tema kasutada põrandapinda üle 3 m2.
Kaebajale oli igapäevaselt tagatud 1-tunnine jalutuskäik värskes õhus. Selle aja jooksul oli tal
võimalik muu hulgas ka kehakultuuriga tegeleda. Lisaks on ka kambris piisavalt ruumi, et
enda keharaskust kasutades erinevaid võimlemisharjutusi teha. Olukorras, kus kaebajale on

                                               2
tagatud võimalus end soovi korral piisavalt liigutada, kuid isik otsustab seda mitte teha, on
põhjuslik seos väidetava kahju ning Tallinna Vangla tegevuse osas välistatud. Väljaspool
kambrit oli kaebajal võimalik jalutada 14 m2 suuruses jalutusboksis, kus liiklemiseks ja
võimlemiseks on piisavalt ruumi ka kuuele kinnipeetavale.
Kaebaja meditsiinikaardi väljavõtetest nähtub, et kaebajal oli 18.08.2011 Tallinna Vanglasse
saabudes jalg kipsis. Kaebaja ei ole tõendanud liigesevalude seost Tallinna Vangla
põrandapinna suurusega.
Seisukohad põhiõiguste osas on olnud ajas muutuvad ning Eesti riik ei saa varasemat
õiguspraktikat ja esinenud olukordi muuta, mistõttu ei saa kohtuotsustes toodud seisukohtadel
olla tagasiulatuvat mõju. Tekkinud kahju, mille hüvitamist taotletakse, peab olema tõsine.
Väärikuse alandamisena ei ole käsitletavad igasugused hingelised üleelamised, vaid tegemist
peab olema olukorraga, kus avalik võim on isikut alandades intensiivselt rikkunud põhilisi
inimõigusi. Tallinna Vangla tegevus ei viita sellisele õiguste riivele.

6. Halduskohus rahuldas 03.02.2015. a otsusega (tl 47-49p) kaebuse osaliselt ja mõistis
Tallinna Vanglalt kaebaja kasuks välja hüvitise 1008 eurot.
Kambris asuvat tualetti ei saa kambri põrandapinna määramisel arvesse võtta. Tegemist ei ole
ruumiga, mis oleks kasutatav väljaspool selle otstarvet, mistõttu oleks selle pindala
arvestamine eluruumina kasutatava kambri pinna hulka vastuolus minimaalse isikliku ruumi
olemusega. Kohtu seisukohta kinnitab muuhulgas EIK seisukoht asjas Tunis vs. Eesti (p 11),
kus EIK on pidanud samuti põhjendatuks välistada tualeti alune pind kambri põrandapinna
hulgast. Kambrites, kus kaebaja viibis, oli pinda ühe isiku kohta WC-ta üle 3 m 2 34 päeva
vältel ja alla 3 m2 252 päeva vältel (tl 38-40). Halduskohus on seisukohal, et vastustaja
tegevus kaebaja kinnipidamisel oli õigusvastane osas, kus kaebaja isiklik ruum kambris jäi
alla 3 m2. Vastustaja ei saa tugineda oma tegevuse õiguspärasuse põhjendamisel
justiitsministri 30.10.2000. a määruse nr 72 „Vangla sisekorraeeskirja“ (VSkE) § 6 lg-le 6,
sest vaidlusalusel ajal kehtinud redaktsioonis on see säte põrandapinna miinimumnõude osas
vastuolus EIÕK art-ga 3 ja ka VangS § 4 1 lgga 1. Halduskohtu hinnangul ei tule
põrandapinnast välja arvata mööblialust pinda.
Halduskohus loeb vastutaja tegevuse süüliseks vähemalt raske hooletuse vormis. Vabade
kohtade puudumise tõttu võis kaebaja kinnipidamise tingimuste parandamine olla keerukas,
kuid sellest ei saa teha järeldust, et vastustaja ei oleks käitunud kaebaja õiguste rikkumisel
süüliselt. Vastustaja oli teadlik ülerahvastatuse probleemist, samuti EIK praktikast selles
küsimuses.
Kaebaja viibis Tallinna Vanglas 252 päeva olukorras, kus puudus võimalus liikuda väljaspool
kambrit, v.a üks tund päevas värskes õhus viibimise ajal; kaebaja oli vähemalt 252 päeva
paigutatud kambrisse koos sellise arvu kaaskinnipeetavatega, et tema isiklik ruum jäi alla 3 m2
ehk ei olnud täidetud isikliku ruumi miinimumnõuet. Ainult 34 päeva oli kaebaja paigutatud
kambrisse, kus pind ühe isiku kohta WC-ta oli üle 3 m2. Vastustaja ei rakendanud meetmeid
isikliku ruumi puudumise leevendamiseks (täiendav värskes õhus viibimine, ajutine
ümberpaigutamine teise vanglasse). Samuti pidas kohus hüvitise määramisel silmas riigisisest
kohtupraktikat kinnipeetavate alusetult kartserisse paigutamisel ja arestikambris
kinnipidamisega isikule tekitatud mittevaralise kahju hüvitamise asjades. Puuduvad ka
asjaolud, mis oleksid võinud süvendada rikkumise mõju kaebajale või mille kumulatiivne
toime ühes isikliku ruumi vähesusega oleks kvalitatiivselt muutnud kaebajale tekkinud
mittevaralise kahju olemust. Kaebaja kambripind jäi enamikul päevadest vahemikku 2,36–
2,99 m2, mis on vähem, kui 3 m2, kuid siiski lähedal miinimumnormile ja seega ei saa kaebaja
õiguste rikkumist lugeda väga intensiivseks.
Eeltoodu alusel ja asjaolusid kogumis hinnates peab halduskohus kaebajale tekitatud
mittevaralise kahju eest kohaseks rahaliseks hüvitiseks 4 eurot päeva eest, mil tema isiklik
ruum oli alla 3 m2, kokku seega 1008 eurot.

                                              3
MENETLUSOSALISTE PÕHJENDUSED RINGKONNAKOHTUS

7. Vastustaja esitas halduskohtu otsuse peale apellatsioonkaebuse (tl 57-59p), milles palub
halduskohtu otsuse tühistada ja teha asjas uue otsuse, millega jätta kaebus rahuldamata.
Kui isikule on kambris tagatud üksnes 2,5 m2 suurune põrandapind, tuleb hinnata ka seda,
milline oli kinnipeetava tegelik liikumisvõimalus ja millised olid muud
kinnipidamistingimused. Halduskohus jättis isikuõiguste riive tuvastamisel muude
kinnipidamistingimustega ja asjas tähtsust omavate asjaoludega arvestamata.
WC alla jääv pind tuleb arvutada kambri põrandapinna sisse. WC pinna väljaarvamine kambri
põrandapinna suurusest oleks põhjendatud üksnes juhul, kui tegemist oleks sellise ruumiga,
mida kinnipeetav kasutada ei saa ja mis seetõttu põhjendamatult kambripinda ära võtab. EIK
lahendites on enamasti WC-pind arvatud kambripinnast välja seetõttu, et see ei asunud
kambris ja kinnipeetavad ei saanud seda igal hetkel kasutada. Antud asjas aga asus WC
kambris ning see võimaldas kaebajale privaatsust ja soovi korral ka kohese kasutamise.
Tegemist oli eraldiseisva suletava ruumiga. WC pinna üldpinna sisse arvutamisel oli tagatud
kaebajale kõikidel Tallinna Vanglas viibitud päevadel üle 2,5 m2 suurune põrandapind, ja
seega ei rikkunud Tallinna Vangla siseriiklikke norme, mistõttu ei ole ka kaebajat
inimväärikust alandavates tingimustes hoitud.
Tallinna Vangla käitumine ei ole olnud süüline vähemalt raske hooletuse tõttu. Eesti riik ei saa
varasemat õiguspraktikat ja esinenud olukordi muuta, mistõttu ei saa kohtuotsustes toodud
seisukohtadel olla riigi jaoks tagasiulatuvat mõju.
Kaebaja ei püüdnud mittevaralise kahju tekkimist ära hoida, ega seda vähendada.
Kaebaja liikumispiirang tulenes asjaolust, et ta viibis vangis vahistatuna. Halduskohus võttis
hüvitise suuruse määramisel aluseks üksnes põrandapinna suuruse, jättes hindamata, kas muid
kannatusi isikule tegelikkuses kaasnes või mitte. Kohtuotsuses puuduvad konkreetsed
kaalutlused, millele juhindudes hüvitise suurus määrati.

8. Kaebaja palub apellatsioonkaebusele esitatud vastuses (tl 65-65p) jätta
apellatsioonkaebus rahuldamata.
Tallinna Vangla kinnipidamistingimused olid vastuolus EIÕK artikliga 3. Juba 05.03.2004. a
Piinamise ja ebainimliku või alandava kohtlemise või karistamise tõkestamise Euroopa
Komitee (CPT) raportis soovitati Tallinna Vanglale kambritesse paigutada mitte rohkem kui
neli inimest. Kaebaja sõnul püüdis ta mittevaralise kahju tekkimist ära hoida, pöördudes
suuliselt kontaktisiku poole. Pöördumised olid tulutud, sest kinnipidamisnõuded vastasid
siseriiklikule õigusele. Seega leiab kaebaja, et ta oli heausksena eksitusse viidud kuni Tunis
vs. Eesti kohtulahendist teadasaamiseni. Inimväärikust alandavate kinnipidamistingimuste
korral eeldatakse kannatusi ja hüvitamisele kuuluva kahju tekkimist ning kinnipeetav ei pea
eeltoodut põhjendama.

RINGKONNAKOHTU PÕHJENDUSED

9. Ringkonnakohus leiab, et Tallinna Vangla apellatsioonkaebus tuleb rahuldada osaliselt.
Halduskohtu otsuse resolutsiooni p 2 tuleb tühistada. Vastavas osas tuleb teha uus otsus,
millega mõista Tallinna Vanglalt kaebaja kasuks välja mittevaralise kahju hüvitis 426 eurot.
Ülejäänud osas jääb kaebus rahuldamata.

10. Ringkonnakohus hindab esmalt, kas kaebaja kinnipidamistingimused olid kambripinna
suurust, kaebaja kinnipidamise režiimi ning muid tingimusi arvestades õigusvastased ja
väärikust alandavad (I); seejärel hindab kahjuhüvitise suurust (II) ning lahendab lõpuks
apellatsioonkaebuse ja menetluskulude küsimuse (III).

                                               4
                                               I

11. Vastustaja tegevuse õiguspärasust kaebaja kinnipidamisel viimasele võimaldatud isikliku
ruumi suuruse osas ei saa hinnata üksnes VSkE § 6 lg-s 6 sätestatud minimaalse põrandapinna
nõude alusel. Riigikohus on selgitanud: „Ka ratifitseeritud välisleping võib isikule luua kohtus
kaitstava subjektiivse õiguse, kui välislepinguga korraldatakse riigisiseseid suhteid ja seda
pole vaja konkretiseerida Eesti õigusega (…). Eesti seaduse või määruse ning ratifitseeritud
välislepingu vastuolu korral kohustab PS § 123 lg 2 kohtuid jätma seaduse või määruse
kohaldamata. Halduse tegevuse kooskõla riigisisese õigusega ei anna seega garantiid tegevuse
õiguspärasuse suhtes. (…) Riigisiseselt kehtis vaidlusalusel ajavahemikul VSkE § 6 lg 6 v.r,
mis nägi kinnipeetavale kambris ette vähemalt 2,5 m 2 põrandapinda. (…) Lisaks VSkE-le
pidid vanglad arvestama muid õigusnorme, sh PS §e 10 ja 18 ning EIÕK art-t 3, mis võisid
sõltuvalt kinnipidamise asjaoludest kohustada tagama suuremat põrandapinda (…). Seepärast
ei eelda EIK praktika arvestamine nn põrandapinna kaasustes VSkE § 6 lg 6 v.r kohaldamata
jätmist“ (RKHKo 09.12.2015, 3-3-1-42-15, pd 1011). Kaebaja kambri tingimuste
õiguspärasuse hindamisel tuleb niisiis lähtuda nii VSkE § 6 lgst 6 v.r kui ka PS §-dest 10 ja 18
ning EIÕK art-st 3 ning viimasele EIK poolt antud tõlgendustest. Kuna PS § 18 ja EIÕK art 3
tagavad väärikuse alandamise keelu, siis on juhul, kui tegemist on väärikust alandavate
tingimustega, tegemist ka vangla õigusvastase tegevusega. Eeltoodut arvestades on
halduskohus põhjendatult lähtunud kambri põrandapinna suuruse määramisel lisaks
siseriiklikule õigusele ka EIK poolt esile toodud kriteeriumitest.

12. EIÕK art 3 ega PS §-d 10 ja 18 ei kehtesta täpset piiri, mil seadusliku kinnipidamisega
kaasnevad tavapärased kannatused lähevad üle väärikust alandavaks kohtlemiseks (RKHKo
09.12.2015, 3-3-1-42-15, p-d 13-15). EIK on selgitanud, et tugeva eelduse, et tegemist on
alandava kohtlemise ja EIÕK art 3 rikkumisega, loob see, kui rikutud on kasvõi ühte
järgmistest nõuetest: a) igal kinnipeetaval peab olema kambris isiklik magamisase; b) iga
kinnipeetava käsutuses peab olema vähemalt 3 m² põrandapinda; c) kambri suurus peab
võimaldama kinnipeetaval mööbliesemete vahel vabalt liikuda (EIKo 10.01.2012, nr
42525/07 ja 60800/08 – Ananyev jt vs. Venemaa, p 148). 3 m²-st väiksema kambripinna
mõjusid võivad tasandada ja väärikuse alandamise välistada muud kinnipidamistingimused,
kui on tagatud liikumisvabadus vangla või osakonna piires, võimalus viibida väljaspool
kambrit ning kinnipidamisasutuse üldine nõuetekohasus (nt EIKo 17.10.2013, nr 9967/06 –
Belyayev vs Venemaa, p-d 3336; 06.02.2014, nr 2689/12 – Semikhvostov vs. Venemaa, p 79;
12.03.2015, nr 7334/13 – Muršić vs. Horvaatia, p 56). EIÕK art 3 tõlgenduste osas on EIK
leidnud, et mitme kinnipeetavaga kambris on soovitav minimaalne põrandapind 4 m 2 isiku
kohta (EIKo 19.12.2013, nr 429/12 – Tunis vs. Eesti, p 44). Asjades, kus isiklik ruum jääb
vahemikku 3 kuni 4 m2, saab EIÕK art 3 rikkumisega olla tegemist vaid juhul, kui isiku
olukorda raskendasid muud puudused, iseäranis seoses värskes õhus jalutamise võimalusega,
juurdepääsuga loomulikule valgusele või värskele õhule, ventilatsiooni või küttega,
tualettruumi kasutamise privaatsusega või põhiliste sanitaar- ja hügieeninõuetega (nt
EIKo 10.01.2012, nr 42525/07 ja 60800/08 – Ananyev jt vs. Venemaa, p 149; 05.04.2012, nr
8968/08 – Jirsák vs. Tšehhi, p 64; 12.03.2015, nr 7334/13 – Muršić vs. Horvaatia, p 57).
Riigikohus on leidnud, et 2,5 m2 kambri põrandapinda ühe kinnipeetava kohta ei ole siiski nii
väike pindala, mille puhul saab väärikuse alandamist eeldada (RKPJKo 20.06.2014, 3-4-1-9-
14, p 38), aga samas on Riigikohtu hinnangul 2,5 m 2 sedavõrd väike pindala, et pikka aega
sellises kambris viibimine oleks tõenäoliselt väärikust alandav (samas, p 37). Lisaks on
Riigikohus öelnud, et muidu head kinnipidamistingimused võivad väärikust alandava

                                               5
kohtlemise välistada ka alla 3 m2 suuruse isikliku ruumi korral ja seega tuleb VSkE § 6 lõike 6
v.r põhiseaduspärasuse hindamiseks kontrollida, kas regulatsioon kogumis tingis vältimatult
isiku väärikust alandava kohtlemise (samas, p 38).

13. Kuigi EIK on vanglakambri põrandapinna kaasuste asjaolusid vahel refereerinud
tualettruumi pindala arvesse võtmata (nt EIKo 22.09.2015, nr 36059/12 – Bordeniciu vs.
Rumeenia, pd 9–17), on ta teistes asjades arvestanud kambripinda koos tualetiga (nt EIKo
16.07.2015, nr 44753/12 – Gégény vs. Ungari, pd 6; 11.06.2015, nr 29334/11 – Lutsenko vs.
Ukraina, p 117). Sageli on EIK riive intensiivsuse hindamisel rõhutanud ka seda, et vaadeldud
isiklik ruum on hõlmanud ka WC ning mööblialust pinda, ning käsitlenud riivet selle võrra
intensiivsemana (EIKo 11.02.2010, nr 43589/02 – Salakhutdinov vs. Venemaa, p 72;
20.01.2011, nr 30112/04 – Petrenko vs. Venemaa, p 39). Riigikohus on jätnud lahtiseks, kas
ka tualettruumi alune pind tuleb kambri pindalast maha arvata või mitte (RKHKo 09.12.2015,
331-42-15, p-d 17 ja 21). EIK on 19.12.2013. a otsuses nr 429/12 Tunis vs. Eesti (p 11) aga
jätnud kinnipeetava isikliku ruumi arvutamisel Tallinna Vanglas asuva kambri üldpindalast
välja tualeti pindala. Ringkonnakohus nõustub antud asjas halduskohtuga, et WC alune pind
tuleb kambri üldpinnast välja arvata, sest tegemist pole ruumiga, mis oleks kasutatav
väljaspool selle otstarvet, mistõttu oleks selle pindala arvestamine eluruumina kasutatava
kambri pinna hulka vastuolus minimaalse isikliku ruumi olemusega.

14. Eelnevat aluseks võttes esitab ringkonnakohus kaebaja käsutuses olnud pinna arvestuse
kambrite ja perioodide kaupa ülevaatlikkuse huvides järgnevas tabelis:
                                                    kambri
                                                    pindala
                                            kambri ilma        kambri arvestuslik
kambri     alguskuupäe               päevad pindala tualetita  täituvu pind isiku
                                               2       2
nr         v            lõppkuupäev e arv   (m )    (m )       s       kohta
    314      18.08.2011   22.08.2011      5    16,4      14,96       6            2,49
             23.08.2011 25.08.2011        3                          5            2,99
             26.08.2011 29.08.2011        4                          4            3,74
             30.08.2011 02.10.2011       34                          6            2,49
             03.10.2011   04.10.2011      2                          5            2,99
             05.10.2011 06.10.2011        2                          4            3,74
             07.10.2011 09.10.2011        3                          5            2,99
             10.10.2011 10.10.2011        1                          4            3,74
     337     11.10.2011   20.10.2011     10      18      16,17       6            2,70
             21.10.2011 24.10.2011        4                          5            3,23
             25.10.2011 30.10.2011        6                          6            2,70
             31.10.2011 31.10.2011        1                          5            3,23
             01.11.2011   01.11.2011      1                          4            4,04
             02.11.2011 06.11.2011        5                          5            3,23
             07.11.2011 08.11.2011        2                          6            2,70
      89     10.11.2011 14.11.2011        5 28,74        27.33       6            4,56
     337     15.11.2011   02.02.2012     80      18      16,17       6            2,70
             03.02.2012 07.02.2012        5                          5            3,23
             08.02.2012 08.02.2012        1                          4            4,04
             09.02.2012 19.03.2012       40                          6            2,70
             20.03.2012   21.03.2012      2                          5            3,23
             22.03.2012 03.04.2012       13                          6            2,70
                                              6
            04.04.2012     05.04.2012         2                             4             3,23
     124    21.12.2012     30.12.2012        10       16       14,23        6             2,37
            31.12.2012     01.01.2013         2                             5             2,85
     145    02.01.2013     02.01.2013         1    15,19       14,17        6             2,36
            03.01.2013     06.01.2013         4                             5             2,83
     126    07.01.2013     09.01.2013         3     16,1       14,35        6             2,39
            10.01.2013     10.01.2013         1                             5             2,87
            11.01.2013     16.01.2013         6                             6             2,39
            17.01.2013     20.01.2013         4                             5             2,87
            21.01.2013     28.01.2013         8                             6             2,39
            29.01.2013     30.01.2013         2                             5             2,87
            31.01.2013     05.02.2013         6                             6             2,39
            06.02.2013     07.02.2013         2                             5             2,87
            08.02.2013     12.02.2013         5                             6             2,39
            13.02.2013     13.02.2013         1                             3             4,78

15. Eelnevas tabelis on kambri põrandapinna arvutamisel aluseks võetud vastustaja poolt
esitatud kambri ruutmeetrite arv WC-ta. Kokku viibis kaebaja Tallinna Vanglas perioodidel
18.08.2011–05.04.2012 ja 21.12.2012–13.02.2013 kambris suurusega alla 2,5 m2
põrandapinda kinni peetava isiku kohta 78 päeva, kambris suurusega 2,5–2,99 m2
põrandapinda kinni peetava isiku kohta 174 päeva, kambris suurusega 3,0–3,99 m2
põrandapinda kinni peetava isiku kohta 26 päeva ja kambris suurusega üle 4,0 m 2 vaid 8
päeva. Ringkonnakohus leiab, et 78 päeva, mil kaebaja veetis kambrites, kus kinni peetava
isiku kohta oli alla 2,5 m2 põrandapinda, olid õigusvastased juba vastuolu tõttu siseriikliku
VSkE § 6 lgga 6. Ringkonnakohus peab ühtlasi isiku hoidmist kambris, kus on vähem kui 2,5
m2 põrandapinda kinni peetava isiku kohta, väärikust alandavaks, arvestades seda, et kaebaja
veetis nimetatud tingimustes 23 tundi ööpäevas. Ülejäänud osas märgib ringkonnakohus
järgmist. Riigikohtu otsuse järgi saab väärikust alandavaks RVastS § 9 lg 1 mõttes pidada
isiku selliseid kannatusi, mis ületasid kinnipidamisega kaasnevate kannatuste vältimatu
taseme (RKHKo 15.03.2010, 33193-09, p 11). Ringkonnakohus leiab, et antud juhul
kinnipidamisega kaasnevate kannatuste vältimatu tase ületati, sest isikut hoiti 23 tundi päevas
kambris, kus oli 2,5–2,99 m2 põrandapinda kinni peetava isiku kohta. Tallinna Vangla on küll
välja toonud asjaolu, et kaebuse esitajale oli tagatud 1-tunnine jalutuskäik värskes õhus 14 m 2
suuruses boksis (kus viibis maksimaalset 6 kinnipeetavat korraga), kus kaebaja oleks saanud
tegeleda ka kehakultuuriga (võimlemisharjutused, venitamine jne), aga ringkonnakohtu
hinnangul ei kompenseeri pakutud teenused kitsikusest põhjustatud läbielamisi.
Ringkonnakohus leiab, et juhul, kui kinni peetava isiku käsutuses on 3–3,99 m2 ruumi, on
tegemist küll kitsaste oludega, kuid ei pea seda enam väärikust alandavaks. Seejuures võtab
ringkonnakohus arvesse ka seda, et VSkE § 6 lg 6 alates 01.01.2014 kehtiva regulatsiooni
järgi on kinnipeetavale kambris ette nähtud vähemalt 3 m 2 põrandapinda, ehk siis sellist
kambri suurust peetakse tänase arusaama järgi õiguspäraseks. Ka EIK praktikast ei nähtu
ringkonnakohtu hinnangul üheselt, et ülejäänud eelnimetatud tingimused tingiksid vältimatult
teistsuguse hinnangu, juhul kui kinni peetava isiku käsutuses on 3–3,99 m2 ruumi. Eelnevast
tulenevalt peab ringkonnakohus õigusvastaseks ja väärikust alandavaks 78 päeva kambris, kus
oli kuni 2,5 m2 põrandapinda kinni peetava isiku kohta, ning 174 päeva kambris, kus oli 2,5–
2,99 m2 põrandapinda kinni peetava isiku kohta.

16. Vastustaja ei ole nõus halduskohtuga, et halduskohus luges Tallinna Vangla käitumise
süüliseks vähemalt raske hooletuse tõttu. Süülisuse osas leiab ringkonnakohus, et seda tuleb
eeldada. Riigivastutusnõue lähtub avaliku võimu kandja avalik-õiguslikus suhtes õigusvastase

                                               7
tegevusega tekitatud kahju hüvitamise põhimõttest, mis on süüst sõltumatu. Mittevaralise
kahju hüvitamise nõude tingimusena esinev süülisus saab seetõttu olla välistatud vaid
erandlikel asjaoludel, mida käesoleval juhtumil ei esine. Eeltoodut ei lükka ümber ka
vastustaja väide inimõiguste dünaamilise arengu kohta, millega ringkonnakohus iseenesest
nõustub. Ka Eesti kohtupraktika on ajas muutuv ja arenev. Ringkonnakohus märgib, et
rikkumise tuvastamisel annab kohus hinnangu tagantjärgi juba toimunud situatsioonile, ning
kui tuvastatakse rikkumine, siis see tähendab, et juba vaidlusaluse sündmuse toimumise ajal
oli tegemist õigusvastase olukorraga. Ringkonnakohtu hinnangul ei ole seega aktsepteeritav
vastustaja väide, et õiguspärane halduspraktika saab muutuda õigusvastaseks alles rikkumise
tuvastamisel, kuna sellisel juhul ei oleks ka EIK saanud teha otsust asjas Tunis vs. Eesti.
Kohtutel tuleb EIK seisukohtadega arvestada.

17. Vastustaja on apellatsioonkaebuses märkinud, et halduskohus ei arvestanud asjaolu, et
kaebaja ei püüdnud kahju tekkimist ära hoida ega seda vähendada. RVastS § 7 lg 1 järgi on
kahju hüvitamise nõude eelduseks ka RVastS §-des 3, 4 ja 6 sätestatud esmaste
õiguskaitsevahendite eelnev tulutu kasutamiskatse. Riigikohus on märkinud, et arvestades
vangla piiratud võimalusi ülerahvastatuse probleemi lahendamiseks, ei oleks esmaste
õiguskaitsevahendite kasutamine tõenäoliselt aidanud kaebajal kahju ära hoida ega vähendada
(RKHKo 09.12.2015, 3314215, p 24). Seega ei saa kaebaja poolt vanglale pöördumiste
esitamata jätmine iseenesest tingida kahju hüvitamise nõude rahuldamata jätmist. Vastustaja
poolt esitatud asjaolude pinnalt ei saa ka järeldada, et kaebaja oleks saanud oma tegevusega
või taotlustega mõjutada suurema ruumi tagamist kambris. Eeltoodut arvestades loeb
ringkonnakohus vastustaja apellatsioonkaebuses (tl 58p) väidetu, et ta saanuks vajadusel
meetmeid rakendada, et kahju tekkimist ära hoida, paljasõnaliseks.

                                              II


18. Järgnevalt käsitleb ringkonnakohus väljamõistetava hüvitise suurust.

19. RVastS § 9 lg 1 kohaselt võib füüsiline isik nõuda mittevaralise kahju rahalist hüvitamist
süüliselt väärikuse alandamise, tervise kahjustamise, vabaduse võtmise, kodu või eraelu
puutumatuse või sõnumi saladuse rikkumise, au või hea nime teotamise korral. RVastS § 9
lg 2 kohaselt hüvitatakse mittevaraline kahju proportsionaalselt õiguserikkumise raskusega
ning arvestades süü vormi ja raskust. Riigikohus on märkinud, et ülerahvastatud kambris
kinnipidamise korral tuleb mittevaralise kahju tekkimist eeldada. Hüvitise nõudmiseks ei pea
isik tõendama valu ja kannatusi, kuid nende tõendamine võib mõjutada hüvitise suurust
(RKHKo 09.12.2015, 3314215, p 24). Mitte igasugune põhiõiguste rikkumine või riive ei
pruugi endaga kaasa tuua kahju hüvitamist rahas, vaid see oleneb asja sisulisel menetlemisel
välja selgitatud asjaoludest ning muu hulgas ka kohtu hinnangust riive intensiivsusele. Seega
tuleb mittevaraline kahju hüvitada rahas, kui väärikuse alandamise raskus, eelkõige kehaline
või hingeline valu, seda õigustab (RKHKo 05.03.2014, 3-3-1-10-14, p 12.2). Mittevaralise
kahju tekitamise eest väljamõistetava hüvitise suuruse kindlaksmääramisel teeb kohus
individuaalse otsuse, mis tagab õiglase hüvitise, arvestades sealjuures RVastS § 9 lg-t 2,
samuti RVastS §-s 13 sätestatud kriteeriume (RKHKo 10.10.2013, 3-3-1-38-13, p 21 ja seal
viidatud kohtupraktika). Kahju ulatuse otsustab kohus oma siseveendumuse kohaselt kõiki
asjaolusid arvestades ja kaalutlusõiguse alusel (RKHKo 30.01.2012, 3-3-1-78-11, p 15). EIK
on märkinud, et „EIK on täiesti rahul, kui riik, mis on kehtestanud õiguskaitsevahendi
hüvitise andmiseks, mõistab välja summasid, mis hoolimata sellest, et need on väiksemad
EIK poolt välja mõistetud summadest, ei ole ebamõistlikud, tingimusel, et riigisisesed
otsused, mis peavad olema kooskõlas õigustraditsiooni ja elatustasemega selles riigis, tehakse

                                              8
kiiresti, need on põhjendatud ja need täidetakse viivitamata“ (EIKo 07.05.2013, nr 38967/10 –
Mets vs. Eesti, p 31).

20. Ringkonnakohtu hinnangul esineb käesolevas asjas avaliku võimu kandja õigusvastane
tegevus, kuna tuvastamist on leidnud kaebaja kinnipidamine Tallinna Vanglas kambrites, kus
ühe kinnipeetava kohta oli isiklikku ruumi alla 3 m², kokku 252 päeva ulatuses, millest
kaebajal tuli 78 päeval viibida kambrites, kus ühe kinnipeetava isiku kohta oli põrandapinda
alla 2,5 m², mis oli vastuolus vaidlusalusel ajal kehtinud siseriikliku õigusega, ja 174 päeva
kambris, kus põrandapinda oli 2,5–2,99 m². Kaebaja viibis kambris, kus oli 3 m 2 või rohkem
põrandapinda isiku kohta, kokku 34 päeva.

21. Kaebaja on kaebuses halduskohtule taotlenud mittevaralise kahju hüvitamist iga Tallinna
Vanglas viibitud kuu eest 300 eurot. Halduskohus mõistis kaebaja kasuks välja mittevaralise
kahju hüvitisena 1008 eurot. Kaebaja viibis Tallinna Vanglas perioodil 18.08.2011–
05.04.2012       vahistatuna     ja    perioodil     21.12.2012–13.02.2013      kinnipeetavana
vastuvõtuosakonnas. Riigikohus on leidnud, et kohtlemise kestus on oluline faktor, mida tuleb
hinnata kogumis muude asjaoludega ning mis võib EIK poolt esile toodud EIÕK art 3
rikkumise eelduse alla 3 m² suuruse isikliku ruumi puhul ümber lükata (RKHKo 09.12.2015,
3-3-1-42-15, p 21). Ringkonnakohus on seisukohal, et arvestades kaebajale kohaldunud
režiimi ning asjaolu, et tal oli võimalik kambrist väljas liikuda vaid üks tund päevas, ei saa
seda pidada piisavaks, et kompenseerida kambri piiratud isiklikust pinnast tulenevat
ebasoodsat mõju. Seega kaebaja kinnipidamistingimused kambrites, kus talle oli tagatud
isiklikku ruumi vähem kui 3 m², olid õigusvastased. Ringkonnakohus leiab, et ajavahemike
osas, mil kaebaja viibis kambrites, kus oli põrandapinda 2,5–2,99 m2 isiku kohta, järgis
vastustaja siseriiklikku õigust, mistõttu tuleb vastustaja süü lugeda selles osas kergemaks.
Ringkonnakohus küll arvestab, et vastustaja ei ole kaebaja suhtes rakendanud muid meetmeid
piisava isikliku ruumi puudumise leevendamiseks, samas oli kaebajale tagatud jalutamine iga
päev üks tund värskes õhus ning arvestada tuleb ka asjaoluga, et mõningased ebamugavused
kuuluvad paratamatult vanglas viibimisega kaasnevate kannatuste ja ebameeldivuste hulka
VangS § 4¹ lg 1 mõttes. Ringkonnakohus leiab, et peale ruumikitsikuse olid tingimused
üldiselt adekvaatsed ja asja materjalidest ilmneb, et vastustaja on järginud kambri
olmetingimustele esitatavaid nõudeid. Samas tuleb arvestada ka asjaolu, et kaebaja on
esmakordselt Tallinna Vangla poole pöördunud kambri põrandapinna väiksusest tingitud
kaebusega alles 17.03.2014 (registreeritud Tallinna Vanglas 19.03.2014, tl 15), ning tema
väited kannatuste kohta olid väga üldsõnalised ja pigem seotud EIK lahenditega, mitte
tulenedes isiklikust kogemusest. Ringkonnakohus arvestab ka asjaolu, et kaebaja on ka
varasemalt Tallinna Vanglas viibinud (nimetatud perioodidel viibis kaebaja Tallinna Vanglas
juba neljandat ja viiendad korda, tl 33p) ja seega oleks kaebaja saanud ka ise vältida nendesse
tingimustesse uuesti sattumist. Ringkonnakohus arvestab RVastS § 9 lg-t 2, mille kohaselt
hüvitatakse mittevaraline kahju proportsionaalselt õiguserikkumise raskusega ning arvestades
süü vormi ja raskust. Ringkonnakohtul hinnangul ei tohiks üldjuhul olla õigusvastaste
kinnipidamistingimustega väljamõistetava hüvitise päevamäär suurem, kui on kohtupraktikas
alusetult kartseris viibitud aja eest välja mõistetava hüvitise päevamäär, sest eeldatavasti on
mittenõuetekohaste kinnipidamistingimuste korral isiku õiguste riive väiksem. Samuti peab
ringkonnakohus asjakohaseks arvestada nii riigisisest kohtupraktikat analoogsetes vaidlustes
kui ka asjaolu, et mittevaralise kahju hüvitiseks määratud summa on kohane arvestades riigi
olusid, s.o ühiskonna jõukuse taset, võrreldavust ja õiglustunnet ühiskonna vähemkindlustatud
gruppide sissetulekute suhtes.

22. Lähtudes eeltoodud asjaoludest, rikkumise iseloomust ja ulatusest koosmõjus sellega, et
kambri muude olmetingimuste rikkumist, tervise kahjustamist kinnipidamistingimuste tõttu ei

                                              9
ole asjas tuvastatud, peab ringkonnakohtu käesolevas asjas mõistlikuks ja piisavaks hüvitiseks
2 eurot iga ööpäeva eest, mil kaebaja viibis kambrites, kus ühe kinnipeetava kohta oli
põrandapinda alla 2,5 m², ning 1 euro ööpäeva eest, mil kaebaja viibis kambrites, kus oli
põrandapinda ühe kinnipeetava kohta vahemikus 2,5–2,99 m². Eeltoodust tulenevalt leiab
ringkonnakohus, et kaebajale tuleb hüvitada mittevaraline kahju summas 426 eurot
(174x2+78x1).

                                              III


23. Eelnevast tulenevalt rahuldab ringkonnakohus Tallinna Vangla apellatsioonkaebuse
osaliselt. Ringkonnakohus tühistab Tartu Halduskohtu 03.02.2015. a otsuse resolutsiooni p 2
ning teeb tühistatud osas uue otsuse, millega mõistab Tallinna Vanglalt kaebaja kasuks välja
mittevaralise kahju hüvitise summas 426 eurot.

24. Tartu Halduskohus vabastas 17.10.2014. a määrusega (tl 23-25) kaebaja riigilõivu
tasumisest kaebuse esitamisel. Otsuse resolutsiooni p-ga 3 jättis halduskohus menetluskulud
poolte endi kanda. HKMS § 108 lg 1 kohaselt kannab menetluskulud pool, kelle kahjuks otsus
tehti. HKMS § 118 lg 3 sätestab, et kui otsus tehakse menetlusabi saaja kasuks, mõistab kohus
menetluskulud, mille kandmisest menetlusabi saaja oli vabastatud või mida ta võis tasuda
osamaksetena, kuid ei ole veel osaliselt või täielikult tasunud, tema poole vastaspoolelt välja
riigituludesse võrdeliselt kaebuse rahuldatud osaga. HKMS § 118 lg 3 sätestab, et kui
menetlusabi saaja on kohustatud hüvitama menetluskulud ja vastaspoolelt neid tema kasuks
välja ei mõisteta, jätab kohus menetluskulud riigi kanda. Ringkonnakohus leiab, et
halduskohtul on jäänud HKMS § 118 kahe silma vahele, mistõttu tuleb tühistada ka
halduskohtu otsuse resolutsiooni p 3 ja muuta kohtukulude jaotust. Halduskohus luges
kaebaja nõude suuruseks 2810 eurot. Ringkonnakohus rahuldas nõude 426 euro ulatuses, mis
vastab 15,2%-le. HKMS § 118 järgi tuleks 15,2% menetluskuludest mõista vastustajalt välja
riigituludesse ja riigi kanda jätta 84,8%. HKMS § 108 lg 11 järgi võib kohus jätta kulud
täielikult või osaliselt poolte endi kanda, kui vastaspoole kulude väljamõistmine poolelt, kelle
kahjuks otsus tehti, oleks tema suhtes äärmiselt ebaõiglane või ebamõistlik. Ringkonnakohus
leiab menetlusökonoomia põhimõttele tuginevalt, et selline tükeldamine on ebamõistlik ja
jätab seetõttu menetluskulu tervikuna Eesti Vabariigi kanda.

25. Tallinna Vangla oli apellatsiooniastmes riigilõivu tasumisest HKMS § 104 lg 10 alusel
vabastatud. Seega puudub vajadus antud osas menetluskulude jaotamiseks.




          Einar Vene                      Agu Timmi                        Madis Ernits
  /allkirjastatud digitaalselt/   /allkirjastatud digitaalselt/    /allkirjastatud digitaalselt/




                                               10

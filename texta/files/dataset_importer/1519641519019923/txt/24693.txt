                                                                      Kriminaalasi nr 1-09-15577




                          KOHTUMÄÄRUS

 Kohus                              Tartu Maakohus

 Määruse tegemise aeg ja koht       1. veebruar 2016. a Jõgeva kohtumaja

 Kriminaalasja number               1-09-15577

 Kohtukoosseis                      Kohtunik Raina Pärn

 Kriminaalasi                       Süüdimõistetu Melis Burkevitši tingimisi enne tähtaja
                                    lõppemist vangistusest vabastamise otsustamine


 Süüdimõistetu                      MELIS BURKEVICS (Milis Burkevitš)
                                    isikukood: 38210185729; viibimiskoht: Tartu Vangla.

RESOLUTSIOON

Jätta Tartu Vangla edastatud materjalid Melis Burkevicsi karistuse kandmiselt tingimisi
ennetähtaegse vabastamise otsustamiseks läbi vaatamata.


Edasikaebamise kord
Käesoleva kohtumääruse peale on kohtumenetluse pooltel, samuti menetlusvälisel isikul, kui
kohtumäärusega on piiratud tema õigusi või seaduslikke huve, õigus esitada Tartu
Ringkonnakohtule Tartu Maakohtu Jõgeva kohtumaja kaudu kirjalik määruskaebus 15 päeva
jooksul, alates päevast, mil isik sai vaidlustatavast kohtumäärusest teada või pidi teda saama.


ASJAOLUD JA MENETLUSE KÄIK
Pärnu Maakohtu 10.02.2010. a otsusega on Melis Burkevics süüdi tunnistatud KarS § 200 lg 2 p
7,8,9,10 järgi ja karistatud 7-aastase vangistusega. KarS § 68 lg 1 alusel arvati karistusaja hulka
eelvangistuses viibitud aeg ja karistuse kandmise aja alguseks loeti 04.05.2009. a.
Kinnipeetava karistusaeg algas 04.05.2009. a ja lõppeb 04.05.2016. a.
Kohtud on korduvalt arutanud vangla edastatud materjale Melis Burkevicsi tingimisi enne tähtaega
vangistusest vabastamise otsustamiseks. Viimati jäeti Melis Burkevics tingimisi ennetähtaegselt
karistuse kandmiselt vabastamata Tartu Maakohtu 16.03.2015. a määrusega. Nimetatud määruses
määras kohus, et vanglal on õigus edastada uuesti materjalid Melis Burkevicsi vangistusest
tingimisi ennetähtaegseks vabastamiseks 8 kuu möödumisel kohtumääruse jõustumisest.
Kohtumäärus jõustus 07.05.2015. a.
Tartu Vangla edastas 05.01.2016. a Tartu Maakohtule materjalid Melis Burkevicsi tingimisi
ennetähtaegse vabastamise otsustamiseks karistuse kandmiselt.


KOHTU SEISUKOHT
Kohus leiab, et Tartu Vangla edastatud materjalid Melis Burkevicsi tingimisi ennetähtaegse
vabastamise otsustamiseks karistuse kandmiselt tuleb jätta läbi vaatamata.
Tartu Vangla edastas 05.01.2016. a Tartu Maakohtule materjalid Melis Burkevicsi tingimisi
ennetähtaegse vabastamise otsustamiseks karistuse kandmiselt. Materjalid saabusid Tartu
Maakohtu Jõgeva kohtumajja kriminaalasja menetleva kohtuniku kätte 07.01.2016. a. Asja
menetleva kohtuniku esimene võimalik kohtuistungi aeg, arvestades kohtuasjade järjekorda, on
08.03.2016. a. Samas tuleb arvestada, et Melis Burkevicsi karistuse kandmise aeg lõpeb
04.05.2016. a. Lisaks asjaolu, et Melis Burkevics kannab rohkem kui kahe aasta pikkust vangistust,
mistõttu ei ole KarS § 76 lg 3 kohaselt lubatud teda vabastada olukorras, kus kandmata jäänud
karistuse pikkus on vähem kui 2 kuud. Ühtlasi on oluline, et kinnipeetav vabastatakse karistuse
kandmiselt vabastava kohtumääruse jõustumisel (edasikaebamise tähtaeg 15 päeva). Kuna
kohtuniku esimeseks võimalikuks kohtuistungi ajaks on Melis Burkevicsil kandmata vähem kui 2
kuud vangistust, on Melis Burkevicsi tingimisi ennetähtaegne vabastamine KarS § 76 lg 3 alusel
välistatud. Sellest tulenevalt leiab kohus, et Melis Burkevicsi enne tähtaega vangistusest
vabastamise materjalid tuleb jätta läbi vaatamata.


/allkirjastatud digitaalselt/

Raina Pärn
Kohtunik




                                                2

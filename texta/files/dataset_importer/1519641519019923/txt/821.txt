                                                                               2-15-5205




                          KOHTUMÄÄRUS
Kohus                             Harju Maakohus
Kohtunik                          Tiia Bergson
Kohtujurist                       Andrea Lega
Määruse tegemise aeg ja koht      14.12.2016.a, Tallinn, Tartu mnt kohtumaja
Tsiviilasja number                2-15-5205
Tsiviilasi                        XXXX avaldus lepitusmenetluse algatamiseks

Menetlustoiming                   Kompromissi kinnitamine ja asjas menetluse lõpetamine
Menetlusosalised     ja   nende Avaldaja: XXXX(isikukood XXXX, elukoht XXXX; e-
esindajad                       post XXXX);
                                  Puudutatud isikud: XXXX(isikukood XXX, XXXX; e-
                                  post XXX);
                                  XXXX(isikukood XXXX; elukoht XXX), tema RÕA
                                  korras määratud esindaja vandeadvokaat Aavo Aadli (e-
                                  post aavo.aadli@mail.ee);
                                  Eestkosteasutus: Tallinna linn Kesklinna Valitsuse
                                  kaudu (Nunne tänav 18, 15058 Tallinn; e-post
                                  kesklinn@tallinnlv.ee).
Asja läbivaatamine                13.12.2016 kohtuistung
RESOLUTSIOON
1. Kinnitada XXXX ja XXXX´i vahel sõlmitud kompromiss alljärgnevas:
    1.1 Käesolev poolte vahel lapsega suhtlemise korra osas sõlmitud kompromiss kehtib
        kuni lapse kooliminemiseni.
    1.2 Pooled on kokku leppinud, et lapse elu- ja viibimiskoha määramise õigus Eesti
        Vabariigi piires kuulub Irina Konstantinova’le.
    1.3 Laps viibib isaga igal paaritul nädalavahetusel reedel kella 17.00-st kuni
        pühapäeval kella 19.00-ni. Kõnealusel nädalavahetusel läheb lapse isa lapsele
        lasteaeda järele ning pühapäeval viib lapse tema elukohta.
    1.4 Laps viibib iga kolmapäeva öösel vastu neljapäeva isa juures. Kõnealusel päeval
        läheb lapse isa lapsele lasteaeda järele ning järgmisel päeval viib lapse tagasi
        lasteaeda. Juhul, kui mingil põhjusel laps ei viibi lasteaias, lapse ema peab
        tagama lapse üleandmise elukohas hiljemalt kell 17:30 või varem. Kui laps viibib
        emaga töö juures, toimub lapse üleandmine vanemate kokkuleppel. Juhul, kui
        lasteaed ei tööta, siis pooled teavitavad SMS teel kuidas ja millal toimub lapse
        üleandmine. Kui teavitamist ei toimu, antakse laps üle tema elukohas.
    1.5 Pooled on kokku leppinud järgmised erandid punktides 3.3 ja 3.4 sätestatud
                                              1
                                                                             2-15-5205

   lapsega suhtlemise korras: Juuni viimase nädala esmaspäevast (viimaseks
   nädalaks loetakse nädal, millele langeb jaanipäev) alates veedab laps 8 nädalat
   suvepuhkust vahelduvalt 2 nädala kaupa emaga (või emapoolsete
   vanavanematega) ja isaga (või isapoolsete vanavanematega). Isa võtab lapse 1.
   puhkusenädala esmaspäeval kell 08.00 lapse elukohast Pärnu mnt 110-50 ning
   viib ta 2. puhkusenädala pühapäeval kell 20.00 tagasi tema elukohta. Lapse
   elukoha muutumisest ema informeerib isa. Selliselt veedab laps puhkust emaga
   paaritutel aastatel juunikuu viimasest nädalast arvates ja isaga paarisaastatel
   juunikuu viimasest nädalast arvates. Suvepuhkuse ajal muid graafikujärgseid
   kohtumisi ei toimu.
1.6 Paaritul aastal veedab laps jõulud (24.12-26.12) isaga ning aastavahetuse (31.12 -
    01.01) emaga. Paarisaastatel toimub pühade veetmine vastupidiselt. Tavapärane
    suhtluskord nendel kuupäevadel ei kehti. Üks päev enne pühi pooled teavitavad
    SMS teel kuidas ja millal toimub lapse üleandmine. Kui teavitamist ei toimu,
    antakse laps üle tema elukohas. Laps antakse üle hommikul kell 08.00 ja õhtul
    kell 19.00.
1.7 Emadepäeva veedab laps alati emaga, isadepäeva alati isaga. Kui emade- või
    isadepäev langeb kokku teise vanema nädalavahetusega, siis toimub lapse
    üleandmine laupäeva õhtul kell 19.00 lapse elukohas.
1.8 Lapsega puhkusereisiks väljapoole Eesti Vabariiki on lapsega reisiv vanem
    kohustatud reisimisest teist vanemat informeerima. Lapsega reisiv pool peab
    reisi sihtkohast, alguse- ja lõppkuupäevast informeerima teist vanemat vähemalt
    14 päeva enne reisi toimumist. Teine vanem on kohustatud andma kirjaliku
    nõusoleku reisivale vanemale. Välisriiki toimuva puhkusereisi pikkus võib olla
    ühel korral maksimaalselt kokku 21 päeva. Sõja ja konflikti piirkonda last viia ei
    tohi (info piirkondade kohta tuleb Välisministeeriumi kodulehelt).
1.9 Lapse võib teise lasteaeda panna vanemate ühisel kokkuleppel.
1.10       Lapsega koosolev vanem ei tee takistusi lapsel suhtlemist sidevahendite teel
    hetkel eemaloleva vanemaga. Helistamisel arvestavad vanemad lapse uneaega.
    Hetkel lapsega viibiv vanem on kohustatud tagama suhtlemisvõimaluse hetkel
    eemal viibival vanema ning lapse vahel ajavahemikul 20:00-21:30.
    Erandjuhtumistel võib helistada muul kellaajal. Juhul, kui lapsega oleva vanem
    ei ole kättesaadav, siis teine vanem jätab teate SMSi teel.
1.11       Vanemad kohustuvad suhtlema teineteisega lugupidavalt ja viisakalt ning
    lapse ees, ning ka kirjalikus taasesitatavas vormis (SMSid, elektronkirjad,
    telefonikõned jne.) üksteist mitte halvustama.
1.12      Kehtestatud korraga reguleerimata küsimustes ja/või korra muutmiseks
    loetakse poolte vahel kokkulepe sõlmituks, kui mõlemad vanemad on vastavate
    tingimustega kirjalikult nõustunud. Vastavate kokkulepete sõlmimine võib
    toimuda ka e-kirja ja SMS-i teel. Kui üks vanem on pöördunud küsimusega või
    ettepanekuga teise vanema poole, peab teine vanem vastama hiljemalt 3 päeva
    jooksul.
1.13      Juhul, kui laps haigestub eraldi elava vanema juures viibimise ajal viisil,
    mis juhul ei ole lapse transportimine mõistlik (näiteks väga kõrge palavik), jääb
    laps kuni tervenemiseni eraldi elava vanema juurde, vastupidisel juhul
    korraldab eraldi elav vanem lapse viimise lapsega koos elava vanema juurde.
    Kui laps haigestub enne eraldi elava vanemaga kohtumisaega viisil, mis takistab
    kodust väljumist (nt palavik vms), informeerib lapsega koos elav vanem sellest

                                         2
                                                                                    2-15-5205

        eraldi elavat vanemat viivitamatult SMS-i teel ja haige laps jääb koju ning
        kohtub eraldi elava vanemaga järgmisel antud korraga määratud kohtumisajal.
        Arstiabi kättesaadavuse peab lapsele tagama see vanem kelle juures laps haigeks
        jäämise ajal viibib.
    1.14      Mõlemad vanemad tagavad lapse nõuetekohase ülalpidamise ja vanemliku
        hoolitsuse lapse enda hoole all viibimise ajal.
    1.15      Lapsega suhtlemise korra täitmisel seatakse esikohale lapse huvid.
2. Lõpetada tsiviilasja nr 2-15-5205 menetlus seoses kompromissi kinnitamisega.
3. Toimetada käesolev kohtumäärus kätte menetlusosalistele.

Menetluskulude jaotus
Menetluskulud jätta nende endi kanda.

Edasikaebamise kord
Kohtumääruse peale võib esitada määruskaebuse Tallinna Ringkonnakohtule Harju Maakohtu
Tartu maantee kohtumaja kaudu 15 päeva jooksul alates määruse kättetoimetamisest.
Määruskaebust ei saa esitada viie kuu möödumisel määruse tegemisest.

ASJAOLUD JA KOHTUMÄÄRUSE PÕHJENDUSED
1. Harju Maakohtu menetluses oli XXXXavaldus XXXX´i vastu alaealise lapse XXXX´i
   suhtes ühise hooldusõiguse lõpetamiseks, lapse elu-, viibimiskoha ja hariduse küsimustes
   otsustusõiguse andmiseks Irina Konstantinova’le ning lapsega suhtlemiskorra määramiseks.
   Pooled sõlmisid menetluses kompromissilepinguga lapsega suhtlemise korra, mille kohus
   19.10.2015.a määrusega kinnitas. Käesoleval ajal on Harju Maakohtu menetluses
   XXXXavaldus lepitusmenetluse algatamiseks.

2. Pooled on 13.12.2016.a istungil sõlminud kompromissi ning on selle kohtule kinnitamiseks
   esitanud. Kohtule on esitatud kompromissi tingimused.

3. Vastavalt tsiviilkohtumenetluse seadustiku (TsMS) § 477 lg-le 1 vaatab kohus hagita asja
   läbi hagimenetluse sätete kohaselt, arvestades hagita menetluse kohta sätestatud iseärasusi.
   TsMS § 430 lg 1 kohaselt võivad pooled menetluse kuni hagi kohta tehtud lahendi
   jõustumiseni lõpetada kompromissiga. Kohus kinnitab kompromissi määrusega, millega
   ühtlasi lõpetab asja menetluse. Kompromissi kinnitamise määruses märgitakse
   kompromissi tingimused. Vastavalt § 430 lg-le 3 ei kinnita kohus kompromissi, kui see on
   vastuolus heade kommetega või seadusega või rikub olulist avalikku huvi või kui
   kompromissi ei ole võimalik täita.

4. Kohus on seisukohal, et kompromiss on seaduslik, ei ole vastuolus heade kommetega ega
   riku avalikku huvi, samuti on võimalik kompromissi täita. Seega kohus leiab, et
   kompromiss tuleb kinnitada ja menetlus tsiviilasjas lõpetada.

5. Kohus selgitab menetlusosalistele, et kooskõlas TsMS § 430 lõikega 6 asendab kokkuleppe
   sõlmimine kohtu kinnitatud kompromissina kokkuleppe notariaalset tõestamist. TsMS §
   432 sätestab, et hageja ei saa menetluse lõpetamise korral pöörduda uuesti kohtusse hagiga
   sama kostja vastu vaidluses samal alusel sama hagieseme üle. TsMS § 430 lg 7 kohaselt
   võib kompromiss olla tingimuslik. Kompromissi saab vastavalt TsMS § 430 lõikes 8
   sätestatule tühistada ja selle tühisusele saab tugineda tsiviilseadustiku üldosa seaduses
   nimetatud alustel ning kompromissist saab taganeda või selle üles öelda võlaõigusseaduses
   nimetatud alustel. Kompromissi saab tühistada või selle tühisusele tugineda ning
                                              3
                                                                                   2-15-5205

    kompromissist saab taganeda või kompromissi üles öelda üksnes kompromissi kui
    täitedokumendi alusel toimuva täitemenetluse hagiga lubamatuks tunnistamise menetluses.
    Kui kohus sellise hagi rahuldab, loetakse, et kompromissil ei ole täielikult või osaliselt
    õiguslikke tagajärgi ja menetlus asjas, milles kompromiss sõlmiti, jätkub.

6. Kohus osundab TsMS § 563 lg-le 1, mis sätestab, et kui vanem teatab kohtule, et teine
   vanem rikub lapsega suhtlemist korraldavat kohtumäärust või notariaalselt tõestatud vormis
   sõlmitud kokkulepet või raskendab selle täitmist, kutsub kohus vanema avalduse alusel
   vanemad enda juurde last puudutava lahkheli kokkuleppel lahendamiseks
   (lepitusmenetlus). Sama paragrahvi lõike 2 kohaselt viib kohus vanema avalduse alusel
   käesolevas paragrahvis sätestatud menetluse läbi ka juhul, kui vanemad on lapsega
   suhtlemise korraldamises kokku leppinud muus kui notariaalselt tõestatud vormis ja see
   korraldus on varem toiminud pikema aja vältel ning kui selline lapsega suhtlemise
   korraldus vastab üldjoontes tavapärasele mõistlikule korraldusele. TsMS § 563 lg 7
   p-d 1 – 3 sätestavad, et kui kohtus ei saavutata suhtlemise korraldamises ega järgnevas
   perenõustaja poole pöördumises kokkulepet või kui kas või üks vanematest kohtusse ei
   ilmu või keeldub perenõustaja poole pöördumise võimalust kasutamast, teeb kohus
   määruse, millega tunnistab lepitusmenetluse ebaõnnestunuks ja määrab, milliseid
   sunnivahendeid tuleb rakendada, millises ulatuses tuleb muuta suhtlemist puudutavat
   määrust või kokkulepet ning milliseid muudatusi on vaja teha vanema õigustes lapse
   suhtes. Kohus osundab, et lapsega suhtlemist reguleeriva kohtumääruse või kokkuleppe
   täitmise tagamiseks ja rikkumise kõrvaldamiseks võib täitemenetluse läbi viia üksnes
   sunnivahendite rakendamist sisaldava määruse alusel, kui seaduses ei ole sätestatud teisiti
   (TsMS § 563 lg 8).

7. TsMS § 168 lg 3 sätestab, et kompromissi sõlmimise korral kannavad pooled oma
   menetluskulud ise. Kohtule ei nähtu, et pooltel on menetluskuludega seonduvalt kokkulepe.
   Seetõttu leiab kohus, et poolte menetluskulud jäävad nende endi kanda.


/allkirjastatud digitaalselt/
Tiia Bergson
kohtunik




                                              4

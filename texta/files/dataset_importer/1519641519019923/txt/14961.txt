                           KOHTUOTSUS
                           E E S TI V A B A R I I G I NI M E L

Kohus                                Harju Maakohus, Kentmanni kohtumaja
Kohtunik                             Mati Maksing
Otsuse avalikult teatavaks           20. mai 2016. a, Tallinn,
tegemise aeg ja koht                 kohtu kantselei kaudu
Tsiviilasja number                   2-15-17451
Tsiviilasi                           XXXXhagi OÜ XXXX vastu osanike 19. augusti 2015
                                     koosoleku otsuste tühisuse tuvastamise või kehtetuks
                                     tunnistamise nõudes
Tsiviilasja hind                     3 500 eurot
Menetlusosalised ja nende            Hageja: XXXX(isikukood XXXX), lepinguline esindaja
esindajad                            Kalle Oja
                                     Kostja: OÜ XXXX (registrikood XXXX), seaduslik
                                     esindaja juhatuse liige XXXX
Asja läbivaatamine                   Kirjalikus menetluses

RESOLUTSIOON
 1.     Rahuldada hageja XXXX(isikukood XXXX) hagi.
 2.     Tuvastada, et OÜ XXXX (registrikood XXXX) osanike 19. augusti 2015
        koosolekul vastuvõetud otsused, millega kutsuti tagasi juhatuse liige XXXX ja
        valiti juhatuse liikmeks XXXX, on tühised.
 3.     Jätta kõik menetluskulud kostja kanda ja määrata need kindlaks rahaliselt.
 4.     Rahuldada hageja taotlus menetluskulude rahaliseks kindlaksmääramiseks ja
        mõista kostjalt OÜ XXXX hageja XXXXkasuks välja menetluskulude hüvitis
        summas 1 356 eurot (sh riigilõiv 300 eurot ning vajalik ja põhjendatud
        õigusabikulu 1 056 eurot). Hüvitatavatelt menetluskuludelt tuleb kostjal OÜ
        XXXX tasuda hagejale XXXXviivist võlaõigusseaduse § 113 lõige 1 teises lauses
        sätestatud määras alates otsuse jõustumisest kuni menetluskulude hüvitamiseni.
 5.     Harju Maakohtu tsiviilkantseleil saata otsuse ärakiri pärast selle jõustumist
        Tartu Maakohtu registriosakonnale kande muutmiseks.
Edasikaebamise kord
Kohtuotsusele võib esitada apellatsioonkaebuse Tallinna Ringkonnakohtule (Pärnu mnt 7,
Tallinn, e-posti aadress talrk.menetlus@kohus.ee) 30 päeva jooksul, alates otsuse apellandile
kättetoimetamisest, kuid mitte hiljem kui viie kuu möödumisel käesoleva otsuse avalikult
teatavakstegemisest. Apellatsioonkaebuse esitamisel tuleb tasuda riigilõiv sõltuvalt tsiviilasja
hinnast ja kaebuse ulatusest.
Apellatsioonkaebus võidakse lahendada ringkonnakohtus kirjalikus menetluses, kui kaebuse
                                                                                   2-15-17451

esitaja ei taotle selle lahendamist istungil.
Seaduses sätestatud alustel võib menetlusosaline taotleda riigipoolset menetlusabi
menetluskulude kandmiseks. Seaduses sätestatud tähtaja järgimiseks peab menetlusabi
taotleja tegema tähtaja kestel ka menetlustoimingu, mille tegemiseks ta menetlusabi taotleb,
eelkõige esitama kaebuse. Kaebuse põhjendamiseks või riigilõivu tasumiseks või kaebuses
esineva sellise puuduse kõrvaldamiseks, mis on seotud menetlusabi taotlemisega, annab
kohus mõistliku tähtaja pärast menetlusabi andmise taotluse lahendamist, kui nimetatud
taotlus ei olnud esitatud põhjendamatult või tähtaja pikendamise eesmärgil. See ei välista
menetlustähtaja ennistamist.

MENETLUSE KÄIK, HAGEJA NÕUDED JA POOLTE SEISUKOHAD
1. XXXX(hageja) esitas 19. novembril 2015 hagiavalduse OÜ XXXX (kostja) vastu nõudega
tuvastada kostja 19. augusti 2015 osanike koosolekul vastuvõetud otsuste tühisus, millega
kutsuti tagasi juhatuse liige XXXX ja valiti juhatuse liikmeks XXXX (edaspidi „vaidlustatud
otsused”); teise võimalusena tunnistada vaidlustatud otsused kehtetuks.
Kohus määras 4. aprilli 2016. aasta määrusega lahendada tsiviilasi kirjalikus menetluses ja
andis pooltele sellega seonduvad tähtajad. Hageja esitas kohtu määratud tähtajaks täiendavad
seisukohad ja taotlused. Kuna kostja ei saanud eelviidatud kohtumäärust õigeaegselt kätte, siis
muutis kohus 18. aprilli 2016. aasta määrusega kostja seisukohtade esitamise tähtaega ja
lahendi avalikult teatavaks tegemise aega.
2. Hageja põhiväited on järgmised:
    − kostja on osaühing, mille osakapital on jaotatud kaheks võrdseks osaks – neist üks
      kuulub hagejale ja teine XXXX(edaspidi „teine osanik”);
    − hageja sai äriregistrist teada, et on toimunud muudatus kostja juhatuse koosseisus, aga
      hagejale ei olnud teatatud kostja osanike koosoleku toimumisest;
    − äriregistrist saadud andmetest selgus, et juhatuse kooseisu muutmise kannete aluseks
      on väidetavalt 19. augustil 2015 toimunud kostja osanike koosoleku otsused;
    − kuigi protokolli järgi oli 19. augusti 2015 koosolek korduv, siis ei olnud hageja saanud
      kutset sellele ega ka eelmisele väidetavalt 5. augustiks 2015 kokku kutsutud
      koosolekule, samuti ei edastatud hagejale koosolekute päevakordi ega otsuste
      eelnõusid;
    − tulenevalt eelnevast on hagejale teadmata, kes kutsus kokku 5. ja 19. augusti 2015
      koosolekud;
    − kostjale oli teada hageja tegelik aadress, samuti muud sidevahendite andmed, mille
      kaudu oleks saanud hagejale koosolekutest teatada; teine osanik on ilmselgelt
      pahatahtlikult soovinud üksi otsustada kostja juhtimise olulisi küsimusi ja määrata ise
      juhatusse talle sobiva isiku;
    − neil asjaoludel on vaidlustatud otsused tühised koosoleku kokkukutsumise korra
      olulise rikkumise tõttu või teise võimalusena kehtetud, sest need on vastuolus
      koosoleku kokku kutsumist ja osaühingu juhtimist reguleeritavate sätetega.
Menetluskulud palub hageja panna kostja kanda. Menetluskulude nimekirja kohaselt on kulud
kokku 1 356 eurot, millest 1 056 eurot (11 t eest määraga 96 eurot tunnis) on esindaja tasu ja
300 eurot riigilõiv hagi esitamisel. Hageja palub kohustada kostjat tasuma hüvitatavatelt
menetluskuludelt viivist võlaõigusseaduse (VÕS) § 113 lg-s 1 ette nähtud ulatuses.
3. Kostja vaidleb hagile vastu, tema peamised vastuväited on järgmised:

                                                                                          2 (5)
                                                                                    2-15-17451


   − kostja saatis hagejale kutsed 5. ja 19. augusti 2015 koosolekutele osanike nimekirja
     kantud aadressil, mis ühtib kostja aadressiga;
   − hageja osanikuna peab ise hoolitsema selle eest, et osanike nimekirja oleks kantud
     kohane aadress;
   − kuna hageja ei ilmunud 5. augusti 2015 koosolekule, siis oli teine osanik pädev
     19. augusti 2015 koosolekul üksi otsuseid vastu võtma;
   − hageja pole kunagi varem ka tundnud huvi kostja majandustegevuse ega juhtimise
     vastu.
Menetluskulud palub kostja panna hageja kanda. Menetluskulude nimekirja ega vastuväiteid
hageja nimekirjale kostja ei esitanud.

KOHTU PÕHJENDUSED
4. Kohus tutvus poolte väidete ja asjas esitatud tõenditega ning leiab, et hagi tuleb rahuldada.
Menetluskulud jätab kohus kostja kanda ja määrab need kindlaks rahaliselt.
Tsiviilkohtumenetluse seadustiku (TsMS) § 403 lg 1 sätestab, et poolte nõusolekul võib kohus
lahendada asja seda kohtuistungil arutamata. Pooled olid nõus kirjaliku menetlusega. Kohus
määras vastavalt viidatud sättele tähtaja, mille jooksul oli pooltel võimalik esitada avaldusi ja
dokumente, samuti otsuse avalikult teatavakstegemise aja ja teatas neist pooltele.
5. Pooled tõid esile järgmised asjaolud, mille vastaspool võttis omaks või mille vaidlustamise
tahe ei nähtu tema avaldustest, ja mille kohus loeb TsMS § 231 lg-te 2 ja 4 ning viidatud
tõendite alusel tuvastatuks:
   − kostja on osaühing, mille osanikud on hageja ja teine osanik (tl 6–7, 69–70);
   − kostja osanike 5. ja 19. augusti 2015 koosolekutel osales ainult teine osanik ja võttis
     19. augusti 2015 koosolekul üksi vastu vaidlustatud otsused (tl 8–13);
   − vaidlustatud otsuste alusel on tehtud kanded äriregistrisse (tl 6–7);
   − kostja nimel saadeti 27. juulil ja 10. augustil 2015 AS Eesti Post vahendusel hageja
     nimele tähtkirjad kostja enda aadressil, mida hageja ei saanud kätte (tl 55–56).
6. Vaidlustatud otsuste tühisuse tuvastamise nõude õiguslik alus on hageja esile toodud
asjaoludel äriseadustiku (ÄS) § 177¹ lg 1 koosmõjus §-ga 172¹.
ÄS § 177¹ lg 1 esimene lause sätestab mh, et osanike otsus on tühine, kui rikuti oluliselt
otsuse teinud osanike koosoleku kokkukutsumise korda. ÄS § 172¹ võimaldaks tühisust
vältida, kui koosolekul osalesid kõik osanikud või puudujad otsuse hiljem heaks kiitsid.
Käesolevas asjas ei väida kumbki pool eelviidatud nn heastavate asjaolude esinemist.
Järelikult sõltub esimese alternatiivina esitatud tühisuse tuvastamise nõude lahendamine
vastusest küsimusele, kas vaidlusaluse koosoleku kokkukutsumisel rikuti selleks ette nähtud
korda, mis tuleneb seadusest ja kostja põhikirjast. Samas ei ole kumbki pool tuginenud
põhikirjast tulenevatele kokkukutsumise erisustele. Seega saab kohus kontrollida, kas kostja
järgis koosoleku kokkukutsumisel seaduses ette nähtud koda.
7. Kostja väidab, et ta saatis hagejale teated 5. ja 19. augusti 2015 koosolekute kohta
aadressile, mis on kantud hageja aadressina osanike nimekirja. Kostja ei toonud esile ega
tõendanud saadetud teadete sisu. Hageja väidab, et teated ega muud seaduses nõutud
dokumendid ei olnud nõuetekohased. Seega pidi kostja oma vastuväidete edukuseks tooma
esile ja tõendama, millised dokumendid ta hagejale 5. ja 19. augusti 2015 koosolekute
kokkukutsumiseks saatis. Kuna kostja esitas tõendeid ainult kahe tähtkirja saatmise, mitte aga
nende sisu kohta, siis ei tuvasta kohus, et hagejale oleks saadetud 5. ja 19. augusti 2015
                                                                                            3 (5)
                                                                                      2-15-17451

koosolekute kohta teated, milles on näidatud osanike koosoleku toimumise aeg, koht ja
päevakord ning koht või osaühingu kodulehe aadress, kus on võimalik tutvuda otsuste
eelnõudega ja põhjendustega, samuti muud koosolekuga seonduvalt tähtsust omavad asjaolud.
8. Kostja nimel saadetud 27. juuli ja 10. augusti 2015 kirjad ei oleks vastavalt 5. ja
19. augusti 2015 koosolekutest teatamiseks ka tähtaegsed. ÄS § 172 lg 1 kolmanda lause järgi
peab teade olema saadetud selliselt, et see tavalise edastamise korral jõuaks adressaadini
vähemalt üks nädal enne koosoleku toimumist (vt tähtaja kulgemise ja arvestamise kohta nt
Riigikohtu 29. jaanuari 2003. aasta otsus tsiviilasjas nr 3-2-1-6-03, p 13 esimene lõik).
Postiseaduse § 27 lg 2 p 7 järgi määratakse postisaadetise edastamise tähtaeg üldjuhul
postiteenuse osutaja tüüptingimustes. Kohus loeb TsMS § 231 lg 1 tähenduseks üldtuntuks
postiteenuse osutaja AS Eesti Post universaalse postiteenuse tüüptingimuste sisu (vt
https://www.omniva.ee/public/files/failid/universaalse-postiteenuse-tuuptingimused-kiri-era-est-
ee-new.pdf, vrd Riigikohtu 20. detsembri 2007. aasta otsus tsiviilasjas nr 3-2-1-129-07, p 7
kolmas lõik ja selles viidatud varasem praktika). Samuti on üldtuntud kalendri sisu, st päeva
osutumine töö- või puhkepäevaks.
Eelmises lõigus viidatud tüüptingimuste p 11.6.3 näeb ette, et riigisisesed tähtsaadetisena
edastatavad kirisaadetised toimetatakse kätte saaja elu- või asukohas hiljemalt postisaadetise
üleandmise päevale ülejärgneval tööpäeval. Kostja nimel anti kirjad üle 27. juulil ja
10. augustil 2015, st nende kättetoimetamist saab eeldada vastavalt 29. juulil ja
12. augustil 2015. Kummalgi juhul ei jäänud kavandatud koosolekuni tervet nädalat käesoleva
punkti esimeses lõigus viidatud tähtaja arvestamise reeglite järgi.
9. Kostja väidab, et ta saatis koosolekute teated hagejale aadressil, mis on kantud hageja
aadressina osanike nimekirja. Selle väite lükkas hageja edukalt ümber tõendades, et
2014. aasta majandusaasta aruandes oli osanike nimekirja märgitud hageja nime juurde kostja
enda aadressist erinev aadress (tl 67–70).
Lisaks on edukas hageja väide, et kostjale oli teada hageja tegelik aadress ja sidevahendite
andmed töölepingust (tl 37–41) ja täitemenetlusest (tl 42–45). Samuti tuvastab kohus, et
kostja juhatus suhtles varasemalt hagejaga e-kirja teel (tl 46) ja kostja teisele osanikule oli
juba enne vaidlusaluseid koosolekuid teada hageja esindaja andmed (tl 47).
ÄS § 172 lg 1 kolmanda lause kohaselt saadab juhatus osanike koosoleku toimumise teate
osaniku tegelikule aadressile, kui osaühing seda teab või peab teadma. Kuna kohus tuvastas
eelnevas, et kostjale ja tema juhatusele oli eelnevalt teada hageja tegelik aadress, siis on kostja
põhjendamatult jätnud sellel koosolekute kohta teated saatmata.
Riigikohus leidis 8. oktoobri 2008. aasta tsiviilasja nr 3-2-1-65-08 otsuse p-s 26, et juriidilise
isiku osanikud, aktsionärid või liikmed, samuti juriidilise isiku juhtorganite liikmed peavad
tsiviilseadustiku üldosa seaduse (TsÜS) § 32 kohaselt omavahelistes suhetes järgima hea usu
põhimõtet ja arvestama üksteise õigustatud huve ning see kehtib ka osanike koosoleku
kokkukutsumisel. Heas usus toimimise kohustuse õiguste teostamisel ja kohustuste täitmisel
sätestab ka TsÜS § 138 lg 1 (vt ka 29. oktoobri 2008. aasta otsus tsiviilasjas nr 3-2-1-74-08,
p 15 kolmas lõik ja 19. novembri 2008. aasta otsus tsiviilasjas nr 3-2-1-99-08, p 14 neljas
lõik). Kostja teine osanik ei järginud 5. ja 19. augusti 2015 koosolekutel hea usu põhimõtet.
10. Kuna kostja ei tõendanud, et hagejale oleks üldse saadetud teateid 5. ja 19. augusti 2015
koosolekute kohta ning 27. juuli ja 10. augusti 2015 kirjad on saadetud hilinenult, aga ka
ebakohasel aadressil, siis rikkus kostja viidatud koosolekute kokkukutsumisel oluliselt ÄS
§ 172 lg-d 1 ja 2. See rikkumine toob ÄS § 177¹ lg 1 esimese lause kolmanda alternatiivi ja
ÄS § 172¹ teise lause järgi kaasa vaidlustatud otsuste tühisuse.
11. Teise võimalusena palub hageja kontrollida, kas esineb alus tunnistada vaidlustatud
otsused kehtetuks. Kuna kohus tuvastas vaidlustatud otsuste tühisuse, siis ei ole kehtetuse
                                                                                             4 (5)
                                                                                     2-15-17451

aluseid enam vaja ega võimalik kontrollida (vt nt Riigikohtu 30. jaanuari 2013. aasta määrus
tsiviilasjas nr 3-2-1-187-12, p 14 kolmas lõik).
12. ÄS § 178 lg 6 sätestab, et kui kehtetuks tunnistatud otsuse alusel oli tehtud kanne
äriregistrisse, saadab kohus otsuse ärakirja äriregistri pidajale kande muutmiseks. ÄS § 177¹
lg 4 järgi kohaldatakse otsuse tühisuse tuvastamise kohtumenetluses ms vastavalt ÄS § 178
lg 6. Seetõttu tuleb saata käesoleva otsuse ärakiri pärast jõustumist äriregistrit pidavale Tartu
Maakohtule.
13. Kuna kohus rahuldab hagi, siis jäävad menetluskulud TsMS § 162 lg 1 alusel kostja kanda.
Juhindudes TsMS § 174 lg-test 1 ja 2 ning § 177 lg 1 p-st 1 määrab kohus menetluskulud
kindlaks hageja menetluskulude nimekirja ja kohtutoimiku materjalide põhjal. Hageja nõuab
riigilõivu 300 eurot ja õigusabikulu 1 056 eurot hüvitamist. Menetluskulude nimekirja
kohaselt on esindajatasu määr 96 eurot tunnis (sisaldab käibemaksu) ja esindaja töömaht on
11 t. Kohus leiab, et hageja esindaja tasumäär ja ajakulu menetluses osalemiseks on olnud
vajalik ja põhjendatud. Samuti oli vajalik riigilõivu tasumine hagi esitamisel. Kostja ei
esitanud hageja taotlusele vastuväiteid. Seega saab kohus hageja taotluse rahuldada.
Lähtudes hageja taotlusest ja TsMS § 177 lg-st 4 märgib kohus otsuse resolutsioonis, et
hüvitamisele kuuluvatelt menetluskuludelt tuleb tasuda menetluskulude suurust kindlaks
tegeva lahendi jõustumisest alates kuni täitmiseni viivist VÕS § 113 lg 1 teises lauses
ettenähtud määras.

/ allkirjastatud digitaalselt /
Mati Maksing
kohtunik




                                                                                            5 (5)

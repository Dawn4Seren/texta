                                                                                           1-15-2048




                             KOHTUMÄÄRUS
Kohus                                   Tallinna Ringkonnakohus, kriminaalkolleegium

Määruse tegemise aeg ja koht            28. märts 2016. a, Tallinn, kirjalik menetlus

Kriminaalasja number                    1-15-2048

Kohtukoosseis                           Sten Lind, Ivi Kesküla ja Orvi Tali

Vaidlustatud kohtulahend                Harju Maakohtu 17. veebruari 2016. a määrus, millega
                                        pöörati täitmisele Žydrunas Medišauskasele Harju
                                        Maakohtu 13. märtsi 2015. a otsusega mõistetud ja osaliselt
                                        ärakandmata karistus
Kaebuse esitaja ja kaebuse liik         süüdimõistetu Žydrunas Medišauskas (ik. 36908140039;
                                        viibimiskoht Tallinna Vangla), määruskaebus


RESOLUTSIOON

Jätta määruskaebus rahuldamata ja Harju Maakohtu 17. veebruari 2016. a määrus
muutmata.

EDASIKAEBAMISE KORD
Käesoleva määruse peale võib esitada advokaadi vahendusel määruskaebuse Riigikohtule Tallinna
Ringkonnakohtu kaudu 15 päeva jooksul alates määruse teatavaks saamise päevale järgnevast
päevast.


ASJAOLUD JA MENETLUSE KÄIK
1. Harju Maakohtu 13.03.2015 otsusega tunnistati Žydrunas Medišauskas süüdi KarS § 199 lg 2
p 9 - § 25 lg 2 järgi ja teda karistati KrMS § 238 lg 2 alusel 6-kuulise vangistusega. KarS § 68 lg 1
alusel loeti eelvangistuses viibitud kaks päeva karistusaja hulka ning kandmata karistuseks loeti
5 kuud ja 28 päeva vangistust.
KarS § 65 lg 2 ja § 74 lg 5 alusel suurendati Ž. Medišauskase karistust Harju Maakohtu 14.02.2015
otsusega mõistetud karistuse ärakandmata osa (1 kuu ja 24 päeva vangistust) võrra ning
liitkaristuseks mõisteti 7 kuud ja 22 päeva vangistust.
Mõistetud vangistus asendati KarS § 69 alusel 232 tunni üldkasuliku tööga, mille tegemise ajaks
määrati tähtaeg 2 aastat. Üldkasuliku töö tegemise ajal kohustati Ž. Medišauskast täitma KarS § 75
lg-s 1 sätestatud käitumiskontrolli nõudeid. KarS § 75 lg 2 p 4 alusel määrati Ž. Medišauskasele
lisakohustus otsida endale töökoht 3 kuu jooksul alates kohtuotsuse jõustumisest. Kohtuotsus
jõustus 21.03.2015.
                                                                                                        1
                                                                                          1-15-2048

2. Kriminaalhooldusametnik esitas 08.07.2015 Harju Maakohtule erakorralise ettekande, milles
taotles Ž. Medišauskase vangistuse täitmisele pööramist KarS § 69 lg 6 alusel.
Ž. Medišauskas ei ole alates 05.05.2015 ilmunud registreerimistele kriminaalhooldusosakonda ega
ole teavitanud ametnikku oma mitteilmumise põhjustest. Ta ei ole kinni pidanud ka üldkasuliku töö
tegemise ajagraafikutest ja ta on teinud 232 tunnist üldaksulikust tööst ära vaid 8 tundi.
Ž. Medišauskas ei ole enam 18.06.2015 alates Töötukassas arvel, kuna ta ei ilmunud sinna kohale.
Samuti ei ööbi ta alates 01.06.2015 Alasi tänava öömajas. Ž. Medišauskase asukoht on
kriminaalhooldajale teadmata.

3. Harju Maakohtu 04.08.2015 määrusega kuulutati Ž. Medišauskas KrMS § 140 lg 1 alusel
tagaotsitavaks ja määrati ta KrMS § 130 lg 5 alusel vahistada. Ž. Medišauskas peeti kinni
11.02.2016.

4.1. Maakohtu istungil jäi kriminaalhooldusametnik erakorralise ettekande juurde ning taotles
Ž. Medišauskasele mõistetud vangistuse täitmisele pööramist, kuna kriminaalhooldusalune ei
teinud ajakava kohaselt üldkasulikku tööd (232 tunnist üldaksulikust tööst on tehtud vaid 8 tundi),
ei ilmunud registreerimisele ega elanud kriminaalhooldajale teadaolevas kohas. Samuti arvati
Ž. Medišauskas välja Töötukassa tööotsijate nimekirjast, kuna ta ei ilmunud 18.06.2015
kohtumisele.
4.2. Kriminaalhooldusalune tunnistas kriminaalhoolduse nõuete rikkumist, kuid palus jätta talle
mõistetud karistus täitmisele pööramata. Ž. Medišauskas tunnistas, et ta kuritarvitas kuni 2015. a
septembrini alkoholi ja ööbis tänaval. Ta oli nõus edaspidi täitma kõiki kriminaalhoolduse nõudeid
korralikult.
4.3. Ž. Medišauskase tööandja MS palus võimaldada kriminaalhooldusalusel tema juures edasi
töötada, sest tema hinnangul on tegemist korraliku töömehega.
4.4. Kaitsja palus jätta Ž. Medišauskase karistus täitmisele pööramata. Kriminaalhooldusalusel on
veel üldkasuliku töö tundide tegemiseks aega ja ta lubas edaspidi kõik nõudmised korralikult täita.
Ž. Medišauskas ei joo enam, samuti on tal olemas kindel elu- ja töökoht.

Maakohtu määrus
5. Harju Maakohus pööras 17.02.2016 määrusega Ž. Medišauskasele Harju Maakohtu 13.03.2015
otsusega mõistetud ja ärakandmata karistuse 7 kuud ja 14 päeva vangistust KarS § 69 lg 6 alusel
täitmisele.
Maakohus luges tõendatuks, et Ž. Medišauskas ei ilmunud alates 05.05.2015 registreerimistele
kriminaalhooldusosakonda ega pidanud kinni talle koostatud üldkasuliku töö tegemise
ajagraafikust. Ž. Medišauskas on teinud talle kohtuotsusega mõistetud 232 tunnist üldaksulikust
tööst ära vaid 8 tundi. Samuti ei ole ta enam 18.06.2015 alates Töötukassas arvel ning tema elukoht
oli nii ametnikule kui ka kohtule teadmata. Ž. Medišauskas ei ilmunud ka kohtuistungile, mistõttu
oli kohus sunnitud ta tagaotsitavaks kuulutama.
Maakohtu hinnangul on põhjendatud Ž. Medišauskase karistuse täitmisele pööramine, kuna
kriminaalhooldusalune on mitmete kuude kestel rikkunud kõiki kriminaalhoolduse nõudeid.
Ž. Medišauskas tunnistas kohtuistungil, et ta ei täitnud alates 2015. a maikuust kriminaalhoolduse
nõudeid, kuna kuritarvitas alkoholi ja ööbis tänaval. Ž. Medišauskas esitas kohtule töölepingu,
millest nähtuvalt töötab ta alates 2016. a jaanuarist FIE MS juures ehitajana. Kuigi kohus pidas

                                                                                                      2
                                                                                          1-15-2048

positiivseks seda, et Ž. Medišauskas on asunud tööle ja tal on olemas kindel elukoht, ei pidanud
kohus nimetatud asjaolusid piisavaks, et heastada alates 2015. a maikuust kriminaalhoolduse nõuete
täitmata jätmist. Kriminaalhooldusalune on peaaegu 11 kuu jooksul ära teinud vaid 8 tundi
üldkasulikku tööd ning ülejäänud 224 tunni tegemine allesjäänud 1 aasta kestel oleks väga keeruline.
Ž. Medišauskas oli kohtu poolt tagaotsitav üle 6 kuu. Kuna teda on kriminaalkorras karistatud juba
teist korda, siis ei saa kriminaalhoolduse nõuete täitmata jätmise põhjuseks tuua asjaolu, et
kriminaalhooldus oleks tema jaoks uudne. Kohtu hinnangul on Ž. Medišauskase ainus eesmärk
vabaneda vahi alt ja edasisest vangistuse kandmisest.
Kohus leidis, et Ž. Medišauskas on talle määratud kriminaalhoolduse nõudeid rikkunud tahtlikult.
Kohus andis isikule tingimisi vangistust mõistes võimaluse karistust vabaduses kanda, kuid
kriminaalhooldusalune ei mõistnud kohtu vastutulekut tema suhtes. Ž. Medišauskasele ei läinud
mitme kuu kestel korda, kuidas temale kohtuotsusega mõistetud kriminaalhooldus kulgeb. Kohus
asus seisukohale, et Ž. Medišauskase suhtes on karistuse eesmärgi saavutamine võimalik ainuüksi
selle reaalsele täitmisele pööramisega, mistõttu tuleb Ž. Medišauskasele Harju Maakohtu
13.03.2015 otsusega mõistetud ja osaliselt ärakandmata karistus (7 kuud ja 14 päeva vangistust)
KarS § 69 lg 6 alusel täitmisele pöörata. Maakohus leidis, et Ž. Medišauskase suhtes ei ole võimalik
kriminaalhooldust läbi viia, mistõttu on põhjendatud pöörata kandmata jäänud karistus täitmisele.

Määruskaebus
6. Harju Maakohtu 17.02.2016 määruse peale esitas Ž. Medišauskas määruskaebuse, milles palub
sisuliselt maakohtu määrus tühistada ja jätta temale Harju Maakohtu 13.03.2015 otsusega mõistetud
ja osaliselt ärakandmata karistus täitmisele pööramata.
Ž. Medišauskas möönab kaebuses, et ta rikkus kriminaalhoolduse nõudeid ega teinud talle
mõistetud üldkasuliku töö tunde seetõttu, et tal olid probleemid alkoholiga. Nüüd on ta aga leidnud
endas jõu alkoholi tarvitamine lõpetada ja soovib alustada kainena uut elu. Vanglas olles kaotab ta
oma töö, kuid just tema on ainus isik, kes oma perekonda ülal hoiab. Ž. Medišauskas palub anda
endale võimalus kõike parandada.


RINGKONNAKOHTU SEISUKOHT

7.     Ringkonnakohus, tutvunud esitatud materjalidega, maakohtu määruse ja määruskaebuses
esitatud seisukohtadega, leiab, et määruskaebuses esitatu ei anna alust maakohtu määruse
tühistamiseks.

7.1. Maakohus on tuvastanud, et Ž. Medišauskas hoidis tahtlikult ja mõjuva põhjuseta üldkasulikust
tööst kõrvale, rikkus registreerimiskohustust, ei ole enam 18.06.2015 alates Töötukassas arvel ja
tema elukoht oli nii ametnikule kui ka kohtule teadmata. Rikkumisi tunnistas Ž. Medišauskas
maakohtu istungil ise ning neid ei eita ta ka määruskaebuses.
Süüdimõistetu on selgitanud nii kohtuistungil kui ka määruskaebuses, et ta rikkus kontrollnõudeid
ja kohustust, kuna kuritarvitas alkoholi.

7.2. Ž. Medišauskas palub vangistust mitte täitmisele pöörata, väites, et ei tarbi enam alkoholi ja
soovib alustada kainena uut elu.

                                                                                                       3
                                                                                             1-15-2048

Ringkonnakohus ei näe võimalust maakohtu määruse tühistamiseks. Kriminaalhooldajal puudus
2015. a maist kuni 2016. a veebruarini igasugune kontakt Ž. Medišauskasega.
Erakorralisest ettekandest (tl 2-2 pöördel) nähtub, et Ž. Medišauskas ei ole üldkasuliku töö tegemise
ajakavadest algusest peale kinni pidanud – ta on 232 üldkasuliku töö tunnist ära teinud vaid 8 tundi.
Alates 2015. a aprillist pole ta teinud ühtegi tundi üldkasulikku tööd.
Süüdimõistetu käis viimati kriminaalhooldusosakonnas registreerimas 15.04.2015 ning alates
05.05.2015 ei ole ta enam registreerimisele ilmunud.
Kriminaalhooldaja saatis Ž. Medišauskasele korduvalt (s.o 11.05.2015 ja 22.05.2015) kutseid
ilmuda kriminaalhooldusosakonda registreerimisele, kuid ta ei tulnud enam vastuvõtule. 09.06.2015
Alasi 8 öömajja helistades sai ametnik teada, et Ž. Medišauskas ei ööbi seal alates 01.06.2015.
Seejärel helistas kriminaalhooldusametnik süüdimõistetuga ühenduse saamiseks 17.06.2015
Töötukassasse, kus talle öeldi, et hooldusalusel on määratud järgmiseks päevaks kohtumine. Kui
ametnik taas 25.06.2015 Töötukassasse helistas, selgus, et Ž. Medišauskas ei ilmunud 18.06.2015
vastuvõtule, mistõttu ta võeti arvelt maha.
See tähendab, et Ž. Medišauskas rikkus kontrollnõudeid ja otsusega pandud kohustust ulatuslikult.

7.3. Ž. Medišauskas palub anda talle veel üks võimalus ennast parandada. Tuleb aga tõdeda, et
Ž. Medišauskasele on kohtud juba mitmel korral andnud võimaluse mitte asuda talle mõistetud
vangistust kandma. Harju Maakohtu 13.03.2015. a otsusega mõisteti ta süüdi katseajal toimepandud
varguse eest. Kohus andis taas Ž. Medišauskasele võimaluse mitte asuda mõistetud vangistust
kandma: selle otsusega asendati mõistetud vangistus üldkasuliku tööga. Nagu eespool välja toodud,
ei pidanud Ž. Medišauskas kohtuotsusest tulenevatest kohustustest kinni, s.t ei kasutanud talle antud
võimalust teha vangistuse kandmise asemel üldkasulikku tööd.
Ž. Medišauskas väidab, et ta rikkus kontrollnõudeid ja kohustust ning ei teinud üldkasulikku tööd
alkoholi kuritarvitamise tõttu, kuid enam ta alkoholi ei tarvita. Sellega seoses tuleb tõdeda, et
maakohtu istungi protokolli kohaselt kuritarvitas ta alkoholi septembrini. Samas ei andmeid selle
kohta, et ta järgneva viie kuu jooksul oleks püüdnud kuidagi asuda taas kohtuotsusest tulenevaid
kohustusi täitma. Ž. Medišauskas ise on seda, et ta ka hiljem kriminaalhooldajaga ühendust ei
võtnud, põhjendanud sellega, et ta kartis kriminaalhooldaja juurde minna. Seega pidas
Ž. Medišauskas oma rikkumisi rasketeks, kuid kuna ta midagi ei teinud, muutusid tema rikkumised
üha ulatuslikumaks.

8.     Eelnevast tulenevalt ning juhindudes KrMS § 337 lg 1 p-st 1 ja §-st 390 jätab
ringkonnakohus vaidlustatud Harju Maakohtu 17.02.2016 määruse muutmata ja esitatud
määruskaebuse rahuldamata.


/allkirjastatud digitaalselt/       /allkirjastatud digitaalselt/        /allkirjastatud digitaalselt/

        Sten Lind                         Ivi Kesküla                              Orvi Tali




                                                                                                         4

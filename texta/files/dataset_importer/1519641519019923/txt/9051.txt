                                                                         Väärteoasi nr.4-16-5095




                        KOHTUOTSUS
                              EESTI VABARIIGI NIMEL




  Otsuse kuupäev                      18.08.2016.a.
  Otsuse teinud kohus                 Harju Maakohus Liivalaia Kohtumaja
  Kohtunik                            Julia Vernikova
  Sekretär                            Raivo Seppo
  Tõlk                                Ines Üprus
  Vaidlustatud lahend                 Põhja             prefektuuri           korrakaitsebüroo
                                      liiklusjärelevalvekeskuse         liiklusmenetlustalituse
                                      01.06.2016.a otsus väärteoasjas nr. 2315,16,004440

  Kaebuse esitanud isik               Eduard Grišin, isikukood: 37304230286, elukoht
                                      XXXX
  Istungil osalenud isikud            kaebuse esitaja: Eduard Grišin, kohtuvälise menetleja –
                                      Põhja         prefektuuri              korrakaitsebüroo
                                      liiklusjärelevalvekeskuse        liiklusmenetlustalituse
                                      esindaja Enel Kuiv

LÕPPOSA

Tühistada Põhja prefektuuri korrakaitsebüroo liiklusjärelevalvekeskuse liiklusmenetlustalituse
otsus nr. 2315,16,004440 määratud lisakaristuse osas ning teha uus otsus, millega määrata Eduard
Grišinile LS § 224 lg 3 p 1 alusel lisakaristusena mootorsõiduki juhtimisõiguse äravõtmine 3
(kolmeks) kuuks.

Eduard Grišini kaebus rahuldada osaliselt.

Kui menetluse pool soovib kasutada kassatsiooniõigust, peab ta sellest kirjalikult teatama Harju
Maakohtule (Liivalaia kohtumaja) seitsme päeva jooksul alates kohtuotsuse lõpposa
kuulutamisest.

Kassatsiooniteate esitamise korral on kohtuotsuse terviktekst menetluspooltele tutvumiseks
kättesaadav 12.09.2016.a Harju Maakohtu Liivalaia kohtumaja kantseleis.

Kohtuotsuse peale võib esitada kassatsioonikaebuse Riigikohtusse 30 päeva jooksul, alates
päevast, mil kohtuotsus on kohtumenetluse pooltele Harju Maakohtus tutvumiseks kättesaadav.

Kassatsiooni esitamise õigus on menetlusaluse isiku advokaadist kaitsjal, kohtuvälisel
menetlejal või tema advokaadist esindajal.
                                                 2

VAIDLUSTATUD OTSUSE SISU

Kaevatava otsusega karistati kaebajat LS § 224 lg 2 alusel rahatrahviga 210 trahviühikut summas
840 eurot ja LS § 224 lg 3 p 1 alusel lisakaristusena juhtimisõiguse äravõtmisega 4 kuuks.
Väärteoasja otsuse kohaselt juhtis E. Grišin 25.04.2016 kell 10:33 mootorsõidukit Meeliku tn 22/4
Tallinnas juhile keelatud seisundis, kui ühes liitris väljahingatavas õhus oli alkoholisisaldus mitte
väiksem kui 0,41 mg.


KAEBUSE SISU

Kaebuses taotletakse lisakaristuse mittekohaldamist. Kaebaja selgitas, et 23.04.2016.a. tähistas ta
oma sünnipäeva, tarvitades alkoholi. Järgmisel päeval, s.o 24.04.2016.a. jõi ta paar pudelit õlut ja
läks magama õhtul kella 21.00 paiku. Järgmisel hommikul, s.o 25.04.016.a. ärkas kella 09.00
paiku, kella 09.30 paiku helistas talle tulevane tööandja ning palus kiiremas korras Peterburi teele
tulla. Kaebaja sõitis seal seisnud veokiga Vana-Narva maanteele koormat maha laadima.
01.06.2016.a. asus kaebaja samas ettevõttes tööle veokijuhina rahvusvahelistel vedudel ning
juhtimisõiguse äravõtmise kohaldamise puhul ei ole tal võimalik edaspidi tööülesandeid täita.
Kaebaja palub arvestada tema olukorda: töötu naine ja alaealine poeg, keda ta peab ülal pidama.



KOHTU SEISUKOHT JA PÕHJENDUSED

Kohus, kuulanud ära kaebaja selgitused, kohtuvälise menetleja arvamuse, samuti uurinud vahetult
väärteoasjas nr 2315,16,004440 olevaid tõendeid, asub alljärgnevatele seisukohtadele.

Indikaatorvahendi kasutamise protokollist nähtuvalt kontrolliti 25.04.2016 kell 10.33
indikaatorvahendiga Alcoqant nr A104444 (kalibreeritud kuni 18.05.2016) alkoholijoovet ning
tuvastati Eduard Grišinil alkoholisisaldus väljahingatavas õhus 0,31 mg. Tõendusliku alkomeetri
kasutamise protokolli kohaselt, kasutades tõenduslikku alkomeetrit Alcotest 7110 Typ MKIII EST
nr ARDM-0068 (taatlustunnistus nr TTRC-15-00216) tuvastati Eduard Grišinil alkoholisisaldus
väljahingatavas õhus 0,46, laiendmääramatus +/-0,05, seega lõplik lugem oli 0,41 mg/l.

Samast protokollist nähtub, et joovet kontrolliti kahel korral ning mõlemal korral oli alkomeetri
lugem 0,46 mg/l. Tõendusliku alkomeetri kasutamise protokollist nähtuvalt nõustus E. Grišin
alkoholijoobe tuvastamisega tõendusliku alkomeetriga, vereproovi andmist ei nõudnud.

Liiklusseaduse § 69 lg 3 kohaselt ei tohi mootorsõidukijuhi, trammijuhi ja maastikusõidukijuhi
ühes grammis veres olla alkoholi rohkem kui 0,20 milligrammi või ühes liitris väljahingatavas
õhus rohkem kui 0,10 milligrammi. Kuivõrd väärteomenetluses kogutud tõenditega on kinnitamist
leidnud, et E.Grišini väljahingatud õhus oli alkoholi vähemalt 0,41 mg/l, on esitatud tõendite
pinnalt tõendamist leidnud menetlusaluse isiku poolt talle liiklusseaduse § 224 lg 2 alusel
inkrimineeritava väärteo toimepanemine.


KARISTUS

Vastavalt KarS § 56 lg 1 on karistamise aluseks isiku süü. Karistuse mõistmisel kohtu poolt või
määramisel kohtuvälise menetleja poolt arvestatakse kergendavaid ja raskendavaid asjaolusid,
võimalust mõjutada süüdlast edaspidi hoiduma süütegude toimepanemisest ja õiguskorra
kaitsmise huvisid.
                                                 3

LS § 224 lg 2 kohaselt karistatakse mootorsõiduki juhtimise eest isikut, kelle ühes grammis veres
on alkoholisisaldus 0,50–1,49 milligrammi või kelle ühes liitris väljahingatavas õhus on
alkoholisisaldus 0,25–0,74 milligrammi rahatrahviga kuni 300 trahviühikut, arestiga või sõiduki
juhtimisõiguse äravõtmisega kuni kaheteistkümne kuuni.

Eduard Grišini väljahingatavas õhus oli väärteoasjas tuvastatu kohaselt alkoholi vähemalt 0,41
mg/l. Alkoholipiirmäära ületamise määra arvestades, on alust järeldada, et E. Grišini süü LS § 224
lg 2 mõttes on keskmine, kuivõrd temal tuvastatud joove ei mahu mitte sama paragrahvi lõikes 1
sätestatud piiridesse, millise teo eest oli seadusandja ette näinud kergema karistuse, vaid vastab
LS § 224 lg-s 2 sätestatud vahemiku keskmisele määrale. Süü suuruse hindamisel arvestas
kohtuväline menetleja kohtu hinnangul põhjendatult asjaolu, et kaebaja juhtis veokit juhile
keelatud seisundis, mille mõõtmed ja mass on niivõrd suured, et liiklusõnnetuse puhul tekkida
võivad tagajärjed on märkimisväärselt tõsisemad. Seetõttu leiab kohus, et vaidlustatud otsusega
määratud põhikaristus, mis ületab sanktsiooni keskmist määra, vastab isiku süü suurusele, seega
on menetlusaluse isiku süüga proportsionaalne, arvestab eri- ja üldpreventiivseid eesmärke.


LS § 224 lg 3 p 1 annab nii kohtuvälisele menetlejale kui ka kohtule võimaluse kohaldada keelatud
seisundis mootorsõiduki juhtimise eest lisakaristust kolmest kuust kuni üheksa kuuni, kui isikut ei
ole varem käesolevas paragrahvis sätestatud süüteo eest karistatud.

Riigikohtu kriminaalkolleegium on oma lahendis 3-1-1-122-13 sedastanud, et lisakaristust nagu
põhikaristustki tuleb mõista KarS § 56 alusel ja see peab vastama karistuse eesmärkidele ning
lisakaristus ei täida mitte ainult süüd heastavat, vaid ka ühiskonna turvalisust tagavat ülesannet.
Seega aktualiseerub lisakaristuse kohaldamine juhtudel, mil põhikaristus ei ole eripreventiivse
eesmärgi saavutamiseks piisav ja süüdlane võib olla ühiskonnale jätkuvalt ohtlik. Lisakaristuse
seisukohalt olulistel eripreventiivsetel kaalutlustel tuleb arvestada, kui rängalt juhtimisõiguse
äravõtmine iseenesest ja karistuse aeg isikule mõjub (võttes seejuures arvesse, kas tegemist oli
harjumus- või juhusesüüteoga). Ehkki ka lisakaristuse kohaldamisel tuleb arvestada
üldpreventiivsete kaalutlustega, ei tohi need anda põhjust kohaldada juhtimisõiguse äravõtmist üle
piiri, mis on kindlaks määratud süü suuruse ja eripreventiivsete vajadustega.

Lisaks märkis Riigikohtu kriminaalkolleegium samas lahendis, et võttes arvesse, et sõiduki
juhtimisõiguse äravõtmise esmane eesmärk on tagada, et isik ei saaks enam samalaadseid
rikkumisi toime panna, tuleb kohtul lisakaristuse mõistmisel näidata, millistele asjaoludele
tuginevalt ta sellise ohu olemasolu tuvastatuks loeb. Kui korduvalt rikkumise toime pannud isiku
puhul on ohu olemasolu tuletatav juba korduvuse faktist, siis esmakordse rikkumise puhul peaksid
esinema kas isiku süüd (nt piirmäära oluline ületamine, täiendavate liiklusnõuete rikkumine) või
tema isikut (hoolimatu suhtumine oma teosse) iseloomustavad asjaolud, mis muudavad selle
võimaluse tavapärasest suuremaks.

Kohus leiab, et E. Grišini puhul oht, et ta asub taas alkoholi piirmäära ületades sõidukit juhtima,
on üsna suur.

Kohus märgib, et kuigi E. Grišini näol on karistusregistri kohaselt tegemist liiklusnõuete
esmakordse rikkujaga, on siiski tema suhtes lisakaristuse kohaldamine õigustatud, arvestades süü
suurust toimepandud teos. Samuti on teda karistusregistri väljavõttest nähtuvalt varasemalt
karistatud KarS § 424 järgi mootorsõiduki juhtimise eest joobeseisundis ning karistus ei ole
kustunud. Lisaks sellele märgib kohus, et arvestades alkoholi piirmäära ületamise ulatust, ei ole E.
Grišini ütlused alkoholi tarvitamise aja ja koguse osas eluliselt usutavad. Kaebaja ütluste kohaselt
tarvitas ta eelmisel päeval vaid paar pudelit õlut, seejärel oli maganud vähemalt 12 tundi. Samas
nähtub tõendusliku alkomeetri kasutamise protokollist, et joobe kontrollimisel tehti kaks katset
                                                4
ning mõlemal korral oli näit üks ja sama – 0,46 mg/l, st alkohol ei olnud organismis veel
vähenemise teel. Sellest kohus järeldab, et E. Grišini ütlused ei ole tõepärased ning ta tarvitas
alkoholi kas suuremas koguses või vähem, kui 12 tundi enne sõidukit juhtima asumist, mis
omakorda annab alust arvata, et ta on süüksarvatud teo toime pannud tahtlikult. Sellele samuti
viitavad menetlusalusel isikul kinnipidamisel tuvastatud joobeseisundi tunnused, näiteks kerged
koordinatsioonihäired, unisus. Kohus juhib veelkord tähelepanu asjaolule, et kirjeldatud seisundis
juhtis E. Grišin mitte tavalist mootorsõidukit, vaid veokit.

Väärteoasja materjalidest ei ilmne ka muid asjaolusid, mis võiksid tingida sõiduki juhtimise õiguse
äravõtmise kohaldamata jätmise. Vastupidi, kaebuses toodud väited seoses töökohustusega ei ole
kohtu arvates erandlikuks asjaoluks, mis võiks välistada lisakaristuse kohaldamist. Ka Riigikohtu
kriminaalkolleegium on märkinud otsuses 3-1-1-26-10, et kui üldjuhul tuleks vältida töökoha
kaotust väärteokaristuse tulemusena, ei saa töökoha kaotamise võimalus olla iseenesest
mootorsõiduki juhtimisõiguse äravõtmist välistavaks asjaoluks, sest KarS § 50 lg 2 kohaselt ei või
mootorsõiduki juhtimisõigust ära võtta üksnes isikult, kes kasutab seda sõidukit liikumispuude
tõttu. E. Grišini puhul ei ole tegemist isikuga, kes kasutaks mootorsõidukit liikumispuude tõttu,
milline asjaolu välistaks mootorsõiduki juhtimise õiguse äravõtmise. E. Grišin, omades mitme
kategooria mootorsõidukite juhtimisõigust, olles läbinud liikluskoolituse ja omades mitmeaastast
sõidupraktikat, oleks pidanud juba autorooli istudes mõtlema sellele, et joobeseisundis juhtimisega
võib kaasneda mootorsõiduki juhtimisõiguse kaotamine ning võib ohtu sattuda tema töökoht.

Kohus leiab, et kohtuväline menetleja, määrates lisakaristuse, on põhjendatult arvestanud, et
tegemist on massiliselt toimepandava enamohtliku liiklusalase rikkumisega, mis ohustab üldist
turvalisust ja seetõttu väärib ranget karistamist. Seega on lisakaristuse kohaldamine õigustatud,
lähtudes nii eri- kui ka üldpreventsiooni põhimõtetest.

Puutuvalt aga E. Grišini suhtes kohaldatud lisakaristuse pikkust, leiab kohus, et võttes arvesse E.
Grišinile antud teo eest määratud põhikaristuse suurust ning karistust kergendava asjaoluna
puhtsüdamlikku kahetsust, ei ole juhtimisõiguse äravõtmine 4 kuuks E. Grišini puhul otstarbekas
ega ole ka eripreventiivsest seisukohast kõige efektiivsem. Kohus leiab, et kaebajale
lisakaristusena määratud mootorsõiduki juhtimisõiguse äravõtmine lühemaks ajaks, kui
kohtuvälise menetleja poolt määratu, on põhjendatud, otstarbekas ning proportsionaalne tema süü
astmega. Seega leiab kohus, et kohtuvälise menetleja poolt määratud lisakaristust tuleb vähendada
miinimummäärani, s.o 3 kuuni. Muus osas aga tuleb kohtuvälise menetleja otsus jätta muutmata.




Kohus juhindub VTMS § 132 p 2, § 109, § 111,


Julia Vernikova
Kohtunik


(allkirjastatud digitaalselt)
5

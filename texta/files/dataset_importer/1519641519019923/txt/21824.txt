                                           RIIGIKOHUS
                                     HALDUSKOLLEEGIUM
                                          KOHTUOTSUS
                                        Eesti Vabariigi nimel
 Kohtuasja number                     3-3-1-77-15
 Otsuse kuupäev                       8. märts 2016
 Kohtukoosseis                        Eesistuja Jüri Põld, liikmed Tõnu Anton ja Indrek
                                      Koolmeister
 Kohtuasi                             Nadežda Krainikova kaebus Põhja-Tallinna vanema 7. juuni
                                      2013. a käskkirja nr 2-17/21 tühistamiseks ja asja Põhja-
                                      Tallinna vanemale uueks otsustamiseks saatmiseks
 Menetlusosalised                     Kaebaja Nadežda Krainikova
                                      Vastustaja Tallinna linn
 Vaidlustatud kohtulahend             Tallinna Ringkonnakohtu 16. septembri 2015. a otsus
                                      haldusasjas nr 3-13-2157
 Menetluse alus Riigikohtus           Nadežda Krainikova kassatsioonkaebus
 Asja läbivaatamine                   Kirjalik menetlus

RESOLUTSIOON
1. Rahuldada Nadežda Krainikova kassatsioonkaebus osaliselt. Muuta Tallinna Ringkonna​-
kohtu 16. septembri 2015. a otsuse haldusasjas nr 3-13-2157 põhjendusi. Asendada
ringkonnakohtu seisukoht, et teenistusest sunnitult puudutud aja eest väljamaksmisele
kuuluvast hüvitisest saab maha arvata töötuskindlustuse hüvitise, seisukohaga, et selline
mahaarvamine ei ole võimalik. Muus osas jätta ringkonnakohtu otsuse põhjendused muutmata.
2. Mõista Tallinna linnalt Nadežda Krainikova kasuks välja kassatsioonimenetluses kantud
menetluskulu 200 eurot.
3. Tagastada kautsjon.


ASJAOLUD JA MENETLUSE KÄIK
1. Põhja-Tallinna vanem vabastas 28. aprilli 2010. a käskkirjaga nr 2-21/28 Põhja-Tallinna Valitsuse
linnamajanduse osakonna peaspetsialist Nadežda Krainikova teenistusest koondamise tõttu alates
1. maist 2010. 30. aprillil 2010 maksti N. Krainikovale välja aprillikuu palk 16 700 krooni,
koondamishüvitis 167 000 krooni ja hüvitis kasutamata jäänud puhkuse eest 31 267 krooni ja 60
senti.
2. Tallinna Halduskohus tühistas 2. detsembri 2011. a otsusega haldusasjas nr 3-10-1300 Põhja-
Tallinna vanema 28. aprilli 2010. a käskkirja nr 2-21/28, ennistas N. Krainikova teenistusse ja mõistis
tema kasuks välja tasu teenistusest sunnitult puudutud aja eest, sh viivitamatult kahe kuu palga. Kahe
kuu palk 2136 eurot (bruto) maksti N. Krainikovale välja 7. detsembril 2011. Tallinna
Ringkonnakohus jättis 3. detsembri 2012. a otsusega halduskohtu otsuse muutmata.
3. Põhja-Tallinna vanem määras 7. juuni 2013. a käskkirjaga nr 2-17/21 N. Krainikovale Põhja-
Tallinna Valitsusele tagasimaksmisele kuuluvaks summaks 6363 eurot ja 37 senti, kinnitas
maksegraafiku (käskkirja lisa 1) ja kohustas N. Krainikovat tasuma nimetatud summa Tallinna
Linnakantselei finantsteenistuse arvelduskontole vastavalt maksegraafikule.
Käskkirjas leiti, et arvutuste kohaselt oleks N. Krainikovale teenistusest sunnitult puudutud ajal
Põhja-Tallinna Valitsuse makstav töötasu olnud 16 449 eurot ja 4 senti. Sel ajavahemikul on
N. Krainikova saanud hüvitisi ja töötasu teise tööandja juures töötamise eest kokku 24 157 eurot ja 29
senti. Riigikohtu 8. märtsi 2012. a otsuses asjas nr 3-3-1-85-11 avaldatud seisukoha järgi tuleb avaliku
teenistuse seaduse (ATS; siin ja edaspidi viidatud kuni 31. märtsini 2013 kehtinud redaktsioonile) v.r
§ 135 lg 1 alusel välja makstavast tasust maha arvata tulu, mida ametnik sai teise tööandja juures
töötades. Tulenevalt Riigikohtu seisukohast 1. novembri 1999. a otsuses asjas nr 3-3-1-41-99, tuleb
N. Krainikovale makstava hüvitise väljaarvutamisel arvestada ka sel ajavahemikul talle makstud
töötuskindlustushüvitist ja töövõimetuse hüvitist. N. Krainikovale on välja makstud 7708 eurot ja 25
senti, mistõttu on ta alusetult rikastunud võlaõigusseaduse (VÕS) § 1027 tähenduses. Põhja-Tallinna
Valitsus tasaarveldab osa nõudest Tallinna Ringkonnakohtu 3. detsembri 2012. a otsusega haldusasjas
nr 3-10-1300 Põhja-Tallinna Valitsuselt välja mõistetud ja seni välja maksmata apellatsioonimenetluse
kuludega summas 1344 eurot ja 88 senti. Seega tuleb N. Krainikoval Põhja-Tallinna Valitsusele
tasuda 6363 eurot ja 37 senti.
4. N. Krainikova esitas Tallinna Linnavalitsusele Põhja-Tallinna vanema 7. juuni 2013. a käskkirja
nr 2-17/21 peale vaide, mille Tallinna Linnavalitsus jättis 11. septembri 2013. a korraldusega nr 1256-
k rahuldamata, kuid Põhja-Tallinna Valitsust kohustati parandama käskkirjas arvutusviga.
5. Põhja-Tallinna Valitsus muutis 27. septembri 2013. a käskkirjaga nr 2-17/33 Põhja-Tallinna vanema
7. juuni 2013. a käskkirja nr 2-17/21 selliselt, et Põhja-Tallinna Valitsuse poolt teenistusest sunnitult
puudutud ajal makstav töötasu oleks olnud 12 568 eurot ja 56 senti (neto) ning sellel ajavahemikul sai
N. Krainikova hüvitisi ja töötasu teise tööandja juures kokku 19 693 eurot ja 96 senti (neto).
Muudatuste kohaselt on N. Krainikova alusetult rikastunud 7125 euro ja 40 sendi ulatuses ning tal
tuleb Tallinna linnale tasuda 5780 eurot ja 52 senti.
6. Nadežda Krainikova esitas Tallinna Halduskohtule kaebuse, milles palus tühistada Põhja-Tallinna
vanema 7. juuni 2013. a käskkiri nr 2-17/21 ja saata asi Põhja-Tallinna vanemale uueks
otsustamiseks. Kaebuses väideti järgmist:
1) vastustaja rikkus haldusmenetluse seaduse (HMS) § 56 lg-t 2, kuna haldusaktis ei ole märgitud
selle andmise alust. Haldusaktist ei nähtu üheselt arusaadavalt nõuete üksikasjalikku arvutuskäiku.
Haldusakti põhjendused on puudulikud. Käskkiri on kaalutlusvigadega, kuna osa olulistest
asjaoludest on jäänud välja selgitamata ja mõned olulised asjaolud on tuvastatud ebaõigesti.
Vastustaja on jätnud tuvastamata, et summa, mille vastustaja maksis kaebajale viimase
ebaseaduslikult teenistusest vabastamise tõttu, on väiksem kui tasu, mida vastustaja oleks pidanud
kaebajale teenistusest sunnitult puudutud aja eest maksma. Vastustaja jättis arvestamata kaebaja
selgitusega, et ka vastustaja juures töötades oleks tal olnud vaja raske perekondliku olukorra tõttu
töötada teisel töökohal ¼ koormusega, nagu kaebaja ka pärast ametisse ennistamist töötas. Tasu selle
aja eest oleks olnud 778 eurot. Seega on hüvitise maksmisel 778 eurot põhjendamatult maha arvatud;
2) vastustaja on ebaõigesti kohaldanud ATS v.r § 135 ja VÕS § 1027 ja 1028. ATS v.r § 135 alusel ei
saa makstavast hüvitisest maha arvata Töötukassa ja Haigekassa makstud summasid. Vastustaja
viidatud Riigikohtu lahendid ei käsitle juba välja makstud tasu tagasinõudmist;
3) nõude esitamine vastustaja poolt on vastuolus hea usu põhimõttega, kuna vastustaja põhjustas enda
ebaseaduslike tegudega kaebaja teenistusest vabastamise, kaebaja kohtusse pöördumise ja sellega
seotud kulude kandmise ning töökoha otsimise.
7. Tallinna Halduskohus tühistas 30. detsembri 2014. a otsusega Põhja-Tallinna vanema 7. juuni
2013. a käskkirja nr 2-17/21 ja saatis asja Põhja-Tallinna vanemale uueks otsustamiseks ning mõistis
Tallinna linnalt N. Krainikova kasuks välja tema kantud menetluskulud 495 eurot. Haldus​kohus leidis
järgmist:
1) asjas on tuvastatud ja puudub vaidlus, et Tallinna Halduskohus ennistas 2. detsembri 2011. a
otsusega haldusasjas nr 3-10-1300 kaebaja teenistusse ja mõistis tema kasuks välja tasu teenistusest
sunnitult puudutud aja eest. Vaidlustatud pole ka seda, et vastustaja maksis 7. detsembril 2011
kaebajale tasu teenistusest sunnitult puudutud aja eest 2136 eurot. Põhja-Tallinna Valitsuse
27. septembri 2013. a käskkirjast nr 2-17/33 nähtub, et kaebajal on jäänud teenistusest sunnitult
puudutud aja eest saamata kokku 12 568 eurot ja 56 senti;
2) vaidlustatud käskkiri on materiaalselt õigusvastane, kuna selle andmiseks puudub õiguslik alus.
Ühestki vastustaja viidatud sättest ega kohtulahendist ei tulene haldusorgani õigust nõuda teenistujalt
talle välja makstud töötasu tagasimaksmist. ATS v.r § 135 lg 1 sätestab ebaseaduslikult vabastatud
ametniku nõudeõiguse. VÕS § 127 lg-d 1 ja 5 ning §-d 1027 ja 1028 ei ole selles vaidluses
kohaldatavad, kuna VÕS reguleerib eraõigusliku iseloomuga võlasuhteid. Tallinna Ringkonnakohus
jättis 3. detsembri 2012. a otsusega haldusasjas nr 3-10-1300 muutmata Tallinna Halduskohtu samas
asjas tehtud 2. detsembri 2011. a otsus, millega mõisteti kaebaja kasuks välja tasu teenistusest
puudutud aja eest. Ka vastustaja viidatud Riigikohtu lahendid asjades nr 3-3-1-41-99 ja 3-3-1-85-11 ei
ole asjakohased, kuna käsitlevad kohtu poolt tasu väljamõistmise otsustamist, millega praegusel juhul
tegemist ei ole.
8. Tallinna linn esitas apellatsioonkaebuse, milles palus halduskohtu otsus tühistada ja teha asjas
uus otsus, millega jätta kaebus rahuldamata.
9. Tallinna Ringkonnakohus jättis apellatsioonkaebuse rahuldamata ja halduskohtu otsuse
muutmata, täiendades selle põhjendusi, ning mõistis Tallinna linnalt N. Krainikova kasuks välja 480
eurot apellatsiooniastme menetluskulude katteks. Tallinna linna apellatsiooniastme menetluskulud
jäeti linna kanda. Ringkonnakohus põhjendas otsust järgmiselt:
1) Tallinna Halduskohus tühistas 2. detsembri 2011. a otsusega haldusasjas nr 3-10-1300 Põhja-
Tallinna vanema 28. aprilli 2010. a käskkirja nr 2-21/28, ennistas N. Krainikova teenistusse ja mõis​tis
tema kasuks välja tasu teenistusest sunnitult puudutud aja eest, sh viivitamatult kahe kuu palga;
2) vastustajal tuli pärast halduskohtu selle otsuse jõustumist maksta kaebajale välja tasu teenistusest
sunnitult puudutud aja eest. Vastustaja esitatud andmetest lähtudes oleks kaebaja teenistusest sunnitult
puudutud ajal (1. maist 2010 kuni 4. detsembrini 2011) saanud Põhja-Tallinna Valitsuses töötades tasu
12 568 eurot ja 56 senti (neto). Vastustaja esitatust ei selgu, kas teenistusest sunnitult puudutud aja
hulka on arvatud N. Krainikova töövõimetuse aeg. Sellel ajal ei jäänud N. Krainikoval palk saamata
ebaseadusliku koondamise tõttu, vaid haigestumise tõttu;
3) järgnevalt uurib ringkonnakohus, milliseid mahaarvamisi sai vastustaja teha kaebajale ATS v.r
§ 135 lg 1 järgi makstavast tasust. Riigikohus leidis asjas nr 3-3-1-85-11 tehtud 8. märtsi 2012. a
otsuse p-s 18, et ATS v.r. § 135 lg 1 alusel nõutava tasu väljamõistmise puhul on määrav, kui suures
ulatuses on õiguspärane arvesse võtta teenistusest sunnitult puudutud ajal teise tööandja makstud
töötasu või isiku tööjõu teistsuguse kasutamise eest saadud muud tulu. Õigusvastase teenistusest
vabastamise tõttu asutuselt saamata jäänud tasu väljamõistmise otsustamisel tuleb lähtuda kahju
hüvitamise reeglitest, võttes arvesse eelkõige põhjuslikku seost õigusvastase teenistusest vabastamise
ja saamata jäänud töötasus väljenduva kahju vahel;
4) põhjendatud on arvata maha Töötukassa makstud hüvitised 6778 eurot ja 8 senti. Kui kaebajat
poleks ebaseaduslikult koondatud, poleks ta Töötukassalt hüvitisi saanud. Seetõttu on õige need
saamata jäänud palgast maha arvata. Puuduvad andmed, et Töötukassa on need otsused kehtetuks
tunnistanud ja kaebaja Töötukassalt saadud summad tagasi maksnud. Töötukassa makstud
töötuskindlustushüvitise mahaarvamist on peetud õigeks ka varasemas kohtupraktikas (nt Tallinna
Ringkonnakohtu 30. septembri 2011. a otsus asjas nr 3-09-2737, p 17);
5) kooskõlas Riigikohtu 8. märtsi 2012. a otsuses asjas nr 3-3-1-85-11 avaldatud seisukohtadega on
põhjendatud maha arvata teise tööandja juures teenitud tasu 3112 eurot ja 4 senti. Esitatud ei ole
asjaolusid, mis annaksid alust pidada selle summa mahaarvamist vastuolus olevaks kahju hüvitamise
üldpõhimõtetega (Riigikohtu viidatud otsuse p 19.4);
6) mõistagi tuleb maha arvata viivitamatult täitmisele kuulunud kohtuotsuse alusel makstud kahe kuu
palk 1670 eurot ja 43 senti. Vastasel korral makstaks sama tasu kaebajale välja kaks korda;
7) ringkonnakohus nõustub Tallinna Linnavalitsuse 11. septembri 2013. a vaideotsuse põhjendustega
osas, mis lükkavad ümber N. Krainikova väited, et ta oleks teenistuse jätkumise korral teinud teise
tööandja juures lisatunde, mille eest saadavat palka ei saaks maha arvata tasust teenistusest sunnitult
puudutud aja eest;
8) Tallinna linna arvestuste kohaselt on 1007 eurot ja 65 senti summa, mille Tallinna linn peaks pärast
eespool toodud mahaarvamisi tasuma N. Krainikovale sunnitult teenistusest puudutud aja eest.
Lahendada tuleb küsimus, kas ja millises ulatuses võis linn sellest summast maha arvata
koondamishüvitise. Kohtupraktikas (nt Riigikohtu määrus asjas nr 3-3-1-41-99, p 4) on peetud
võimalikuks arvata teenistusest ebaseadusliku vabastamise korral makstud hüvitis maha tasust, mille
ametiasutus peab ATS v.r § 135 lg 1 alusel ennistatud ametnikule maksma teenistusest sunnitult
puudutud aja eest. Ka kehtiva ATS § 105 lg 5 p 1 võimaldab säärase hüvitise maha arvata. Samas
tuleb arvestada, et mahaarvamiste tegemine ei saa viia ametiasutuse poolt nõude esitamiseni ametniku
vastu. Mahaarvamisi on võimalik teha kuni nullini. Seda alljärgnevatel põhjustel;
9) kuna kohtuotsusega tühistati käskkiri, mille alusel maksti N. Krainikovale välja koondamishüvitis
tema 10 kuu ametipalga ulatuses, tuleb kaebaja lugeda alusetult rikastunuks ning Tallinna linnal on
õigus see kaebajalt tagasi nõuda osas, milles seda ei arvatud maha ATS v.r § 135 lg 1 järgi
arvestatavast tasust. Riigivastutuse seaduse (RVastS) § 22 lg 3 sätestab, et avaliku võimu kandja võib
isikult nõuda õigusliku aluseta avalik-õiguslikus suhtes üle antud asja või raha tagastamist eraõiguses
sätestatud alustel ja korras. Avaliku võimu kandja saab isiku vastu alusetu rikastumise nõude esitada
vaid eraõiguses sätestatud alustel ja korras. RVastS § 24 lg 1 ei ole sellisel juhul kohalduv. Tallinna
linn saab seega kaebaja poolt alusetult saadu tagasi nõuda VÕS § 1027 jj alusel ning vaidluse
tekkimise korral tsiviilkohtumenetluse seadustikus sätestatud korras, mitte haldusaktiga. Haldusakti
andmine oleks ka eesmärgipäratu, kuna täitemenetluse seadustiku (TMS) § 2 kohaselt pole selline
haldusakt täitedokumentide loetelus;
10) vastustajal ei olnud õigust ilma N. Krainikova nõusolekuta jätta tasaarvestamise tulemusel
kaebajale välja maksmata menetluskulud, mis mõisteti vastustajalt välja seadusjõus Tallinna
Ringkonnakohtu 3. detsembri 2012. a otsusega. Täitedokumendist tuleneva kohustuse tasaarvestamine
alusetust rikastumisest tuleneva nõudega on küll lubatud, kuid see ei välista täitemenetluse algatamist
kohtuotsuse täitmiseks. Samas sätestab TMS § 221 lg 1 esimene lause, et võlgnik võib esitada
sissenõudja vastu hagi täitedokumendi alusel sundtäitmise lubamatuks tunnistamiseks, eelkõige
põhjusel, et nõue on rahuldatud, ajatatud või tasaarvestatud;
11) eeltoodut arvestades ei saanud vastustaja haldusaktiga nõuda, et kaebaja maksaks tagasi summa,
mille võrra on kaebaja Tallinna linna arvel väidetavalt alusetult rikastunud. Vaidlustatud käskkiri on
õigusliku aluse puudumise tõttu õigusvastane ja halduskohus tühistas selle põhjendatult;
12) kui teenistusse ennistatud isik leiab, et ametiasutus ei täida jõustunud kohtuotsusega pandud
kohustust maksta tasu teenistusest sunnitult puudutud aja eest nõutavas summas, sh tehes alusetuid
mahaarvamisi, ei pea isik esitama halduskohtule uut kaebust, vaid võib taotleda halduskohtu​menetluse
seadustiku (HKMS) § 248 alusel vastustajale trahvi määramist. Praegusel juhul oli põhjendatud
menetleda kaebust sisuliselt, kuna vastustaja andis õigusliku aluseta haldusakti, millega pani kaebajale
kohustuse tagastada alusetu rikastumise korras saadu.


MENETLUSOSALISTE PÕHJENDUSED
10. N. Krainikova esitas kassatsioonkaebuse, milles palub jätta ringkonnakohtu otsuse resolutsioon
muutmata, kuid muuta otsuse põhjendusi selliselt, et saamata jäänud töötasust ei saa maha arvata
töötuskindlustushüvitist ja sunnitult töölt puudutud ajal mujalt saadud töötasu. Kassaator väidab
järgmist:
1) ringkonnakohtu otsuse põhjendustel on iseseisev mõju kaebaja õigustele ja kohustustele. Kui
töötuskindlustushüvitise ja mujal teenitud tulu saab saamata jäänud palgast maha arvata, siis ei saa
kaebaja vastustajalt hüvitist. Seda näitab vastustaja soov hakata summasid kaebajalt sisse nõudma;
2) ringkonnakohus on ebaõigesti kohaldanud ATS v.r § 135 lg-t 1, leides, et summasid saab
makstavast tasust maha arvata. Ebaõige on järeldus, et kaebajale maksmisele kuuluvast tasust saab
maha arvata töötuskindlustushüvitise ja koondamistasu ning mahaarvamisi saab teha kuni nullini.
Saamata jäänud palgast saab maha arvata ainult seaduse alusel maksmisele kuuluva sellise hüvitise,
mille maksab välja asutus ise.
Kassaator palub kaaluda kohtupraktika muutmist mujal teenitud töötasu saamata jäänud töötasust
mahaarvamise osas. Senine praktika suurendab võimalust, et ebaseaduslikult vabastatud isikud jäävad
kohtuvaidluse ajaks koju ega otsi tööd. Sellise valiku teinud isik saab vaidluse kestusest ja
võimalikust positiivsest lahendist sõltuva pikaajalise tasustatud puhkuse. See on sunnitult töölt
puudumise ajal töötava isiku suhtes ebaõiglane, sest mittetöötav ja töötav isik on rahalises mõttes
samas olukorras, ja mahaarvamise lubamine võib olla käsitatav võrdsuspõhiõiguse rikkumisena.
Kassaator palub kassatsioonkaebuse rahuldamise korral vastustajalt välja mõista õigusabikulud kolme
tunni eest, mis koos käibemaksuga on kokku 360 eurot.


KOLLEEGIUMI SEISUKOHT
11. Praegune vaidlus puudutab ATS v.r § 135 lg 1 kohaldamist.
Kassaator ei nõustu ringkonnakohtuga, et talle kui teenistusse ennistatud ametnikule makstava
hüvitise suuruse kindlaksmääramisel saab vastustaja ebaseadusliku teenistusest vabastamise tõttu
saamata jäänud töötasu arvutamisel võtta arvesse töötuskindlustushüvitist, koondamistasu ja teiselt
tööandjalt saadud tasu ning need sunnitult teenistusest puudutud aja eest väljamaksmisele kuuluvast
tasust maha arvata. Kassaator tugineb HKMS § 211 lg 1 kolmandale lausele ning vaidlustab üksnes
ringkonnakohtu otsuse põhjendusi, leides, et vaidlustatud põhjendused omavad iseseisvat mõju tema
õigustele ja kohustustele, sest nende kehtivuse korral saaks vastustaja ülalnimetatud summad
ennistamise tõttu välja mõistetud töötasust maha arvata.
Kolleegium on seisukohal, et ringkonnakohtu otsuse kasseeritud põhjendustel on iseseisev mõju
kassaatori õigustele.
12. Kolleegium on 8. märtsil 2012 haldusasjas nr 3-3-1-85-11 tehtud otsuses, milles samuti käsitleti
ATS v.r § 135 lg 1 kohaldamist, võtnud järgmise seisukoha: "Üldjuhul ei ole avalik-õiguslikus suhtes
kahju hüvitamise eesmärk karistamine (vt Riigikohtu halduskolleegiumi 4. aprilli 2006. a otsus asjas
nr 3-3-1-13-06, p 23). Kahju hüvitamise eesmärgiks on kahjustatud isiku asetamine olukorda, mis on
võimalikult lähedane olukorrale, milles ta oleks olnud, kui kahju poleks tekitatud (vrd riigivastutuse
seaduse § 8 lg 1, võlaõigusseaduse (VÕS) § 127 lg 1). Sellest järeldub, et hüvitatavast kahjust tuleb
reeglina maha arvata igasugune kasu, mida isik sai tulenevalt kahju tekitamisest (VÕS § 127 lg 5).
Kahju hüvitamine ei tohi viia isiku põhjendamatu rikastumiseni. Põhiseaduse § 25 ei nõua kahju
hüvitamist suuremas ulatuses kui isikul tegelikult tekkinud kahju. Kasu maha arvamine ei riiva seega
antud juhul hüvitamispõhiõigust ega muid õigusi."
Kolleegium lähtub sellest seisukohast ka praeguse asja lahendamisel.
13. Haldusasjas nr 3-3-1-85-11 tehtud otsuses asus kolleegium seisukohale, et ATS v.r § 135 lg 1
alusel makstava hüvitise väljamõistmisel tuleb arvesse võtta teenistusest sunnitult puudutud ajal eest
teise tööandja poolt makstud töötasu. Kolleegium esitas ka põhjendused, miks sellise lahenduse puhul
pole tegemist ebavõrdse kohtlemisega.
Kolleegium jääb selle seisukoha juurde.
14. Kolleegium pole senises praktikas eraldi käsitlenud koondamishüvitise mahaarvamist teenistusest
sunnitult puudutud aja eest väljamõistetavast hüvitisest.
Kolleegiumi hinnangul on õiguspärane arvata teenistusse ennistamise korral teenistusest sunnitult
puudutud aja eest makstavast tasust maha ka koondamishüvitis. Kolleegium leidis 1. novembri
1999. a määruses haldusasjas nr 3-3-1-41-99 järgmist: "Teenistusest sunnitult puudutud aja eest tasu
väljamõistmise otsustamisel tuleb silmas pidada ATS § 135 eesmärki, milleks on anda ebaseaduslikult
vabastatud ametnikule õigus saada tasu kogu aja eest, mil ta oli temast sõltumatutel põhjustel ilma
töötasuta. Kooskõlas selle eesmärgiga tuleb teenistusest sunnitult puudutud aja eest makstava tasu
hulgast maha arvata hüvitis, mida ebaseadusliku vabastamise tõttu maksti seaduse või muu üldakti
alusel."
Kolleegium ei näe põhjendusi, miks tuleb ATS v.r § 131 alusel makstud koondamishüvitist käsitada
teisiti kui viidatud lahendis nr 3-3-1-41-99 käsitluse all olnud kohaliku omavalitsuse üldaktiga
sätestatud hüvitist, mida maksti teenistusest vabastatud linnavolikogu esimehele, kes hiljem ennistati
teenistusse.
15. Kehtiva ATS § 105 lg 5 lg-d 1 ja 3 lubavad teenistusest sunnitult puudutud aja eest makstavast
tasust maha arvata hüvitise, mida maksti õigusvastaselt vabastamise tõttu, ja teenistusest sunnitult
puudutud ajal teiselt tööandjalt saadud tasu või ettevõtlusest teenitud tulu ulatuses, milles selle
saamine oli tingitud õigusvastaselt teenistusest vabastamisest.
Teenistusse ennistamise korral sunnitult teenistusest puudutud aja eest makstavast tasust ei saanud ega
saa ka praegu maha arvata kompensatsiooni kasutamata jäänud puhkuse eest ja välja teenitud palka
(vt Riigikohtu halduskolleegiumi 8. märtsi 2012. a otsus haldusasjas nr 3-3-1-85-11).
16. Kolleegium on seisukohal, et töötuskindlustushüvitist ei ole alust ATS v.r § 131 lg 1 alusel välja
mõistetavast hüvitisest maha arvata. Töötuskindlustushüvitis võib küll olla saadud vastustaja
õigusvastase tegevuse tagajärjel, kuid seda hüvitist ei makstud vastustaja vahenditest.
Töötuskindlustushüvitise mahaarvamine sunnitult töölt puudutud aja eest makstavast tasust tooks
kaasa selle, et vastustaja säästab oma vahendeid Töötukassa kulutatud nende vahendite arvelt, mida
Töötukassa poleks maksnud, kui isikut ei oleks ebaseaduslikult koondatud. Seadusandja otsustada on,
kas ja kuidas kujunenud olukorraga analoogilises olukorras sätestada Töötukassa õigus nõuda hüvitis
kindlustatud isikult tagasi.
See seisukoht ei ole vastuolus põhimõttega, et ravikindlustuse seaduse alusel välja makstud ajutise
töövõimetuse hüvitise saamise aega ei võeta arvesse teenistusest sunnitult puudutud aja eest välja
mõistetava hüvitise suuruse kindlaksmääramisel. Ravikindlustusseaduses nimetatud kindlustus​juhtum
ei ole saabunud ebaseadusliku teenistusest vabastamise tagajärjel ning vastustaja ei oleks pidanud
töövõimetuslehel (haiguslehel, sünnituslehel, lapsendamislehel, hoolduslehel) oleku aja eest palka
maksma. Töövõimetuslehel viibitud aeg ei ole ebaseadusliku vabastamise tõttu töölt sunnitult
puudutud aeg.
17. Kolleegium nõustub ringkonnakohtuga, et teenistusest sunnitult puudutud aja eest
väljamaksmisele kuuluvast tasust on mahaarvamisi võimalik teha teenistusest sunnitult puudutud aja
eest saamata jäänud tasu ulatuses. Samuti nõustub kolleegium ringkonnakohtuga, et selles osas, milles
alusetult välja makstud koondamishüvitis ületab teenistusest sunnitult puudutud aja eest saadavat tasu
pärast lubatavaid mahaarvamisi, tuleb kaebaja lugeda alusetult rikastunuks ning vastustaja võib nõuda
vastava summa tagastamist RVastS § 22 lg 3 alusel eraõiguses sätestatud alustel ja korras. Kolleegium
asus 8. märtsi 2012. a otsuses haldusasjas nr 3-3-1-85-11 seisukohale, et ATS v.r § 135 lg 1 alusel
makstavast tasust saab teha mahaarvamisi vaid selle ajavahemiku ulatuses, mil isik sai tasu teise
tööandja juures töötamise eest.
18. Eeltoodu põhjal rahuldatakse kassatsioonkaebus osaliselt. Kolleegium muudab ringkonnakohtu
otsuse põhjendusi. Kolleegium asendab ringkonnakohtu seisukoha, et teenistusest sunnitult
puudutatud aja eest välja maksmisele kuuluvast hüvitisest saab maha arvata töötuskindlustuse
hüvitise, vastupidise seisukohaga. Muus osas jäävad ringkonnakohtu otsuse põhjendused muutmata.
19. Kassaator palub kassatsioonkaebuse rahuldamise korral vastustajalt välja mõista õigusabikulud
kolme tunni eest, mis koos käibemaksuga on kokku 360 eurot.
Tegemist on kantud kuludega.
HKMS § 108 lg 1 kohaselt kannab menetluskulud pool, kelle kahjuks otsus tehti. Kuna kassatsioon​-
kaebus rahuldatakse osaliselt, tuleb menetluskulud jagada proportsionaalselt kaebuse rahuldamisega
(HKMS § 108 lg 2). Kolleegium peab, võttes arvesse kassatsioonkaebuse rahuldamise ulatust,
õiglaseks mõista vastustajalt kaebaja kasuks välja 200 eurot.
Tasutud kautsjonid tuleb HKMS § 107 lg 4 esimese lause alusel tagastada.


Tõnu Anton, Indrek Koolmeister, Jüri Põld

                            KOHTUOTSUS
                                   EESTI VABARIIGI NIMEL


     Kohus                              Tallinna Ringkonnakohus
     Kohtukoosseis                      Oliver Kask (eesistuja), Kaire Pikamäe ja Villem
                                        Lapimaa
     Otsuse tegemise aeg ja koht        30. november 2016, Tallinn
     Haldusasja number                  3-15-181
     Haldusasi                          AB kaebus Tallinna Vangla poolt tekitatud
                                        mittevaralise kahju summas 833 eurot hüvitamiseks
     Vaidlustatud kohtulahend           Tallinna Halduskohtu 23. oktoobri 2015. a otsus
     Menetlusosalised ja nende          Kaebaja – AB
     esindajad                          Vastustaja – Tallinna Vangla, esindaja Ave Kasvandik
     Menetluse alus ringkonnakohtus     AB apellatsioonkaebus
     Asja läbivaatamine                 Kirjalik menetlus

RESOLUTSIOON

1. Jätta AB apellatsioonkaebus rahuldamata ja Tallinna Halduskohtu 5. oktoobri 2015.
a otsus haldusasjas nr 3-15-181 muutmata.

2.     Jätta menetlusosaliste apellatsioonimenetluse kulud nende endi kanda.

EDASIKAEBAMISE KORD

Otsuse peale võib esitada kassatsioonkaebuse Riigikohtule hiljemalt 30. detsembril 2016
(HKMS § 212 lg 1).
Vastuseks kassatsioonkaebusele võib teine menetlusosaline esitada vastukassatsioonkaebuse
14 päeva jooksul kassatsioonkaebuse vastukassatsioonkaebuse esitajale kättetoimetamisest
arvates või ülejäänud kassatsioonitähtaja jooksul, kui see on pikem kui 14 päeva (HKMS § 215
lg 3).
Kui menetlusosaline soovib kassatsioonkaebuse esitamiseks saada menetlusabi, tuleb tal selleks
esitada Riigikohtule taotlus. Menetlusabi taotluse esitamine ei peata menetlustähtaja kulgemist
(HKMS § 116 lg 5) ning kassatsioonitähtaja järgimiseks peab menetlusabi taotleja esitama ka
kassatsioonkaebuse (HKMS § 116 lg 6).
ASJAOLUD JA MENETLUSE KÄIK

1. Kinnipeetav AB viidi 16.04.2014 üle Tallinna Vanglasse ja paigutati 17.04.2014 kambrisse
nr 40, kus ta viibis kuni 22.07.2014.
                                                                                       3-15-181

16.07.2014 toimus kambris nr 40 kaks kaklust, mille osapooled olid AB ja kinnipeetav RH. RH
paigutati pärast kaklusi eraldatud lukustatud kambrisse. 4. üksuse sektsioon 4-2 oli 16.07.2014–
18.07.2014 lukustatud kakluste asjaolude väljaselgitamiseni. 19.07.2014 leidis 4. üksuses aset
kaklus AB ja kinnipeetav IA vahel. AB ja IA paigutati 22.07.2014 eraldatud lukustatud
kambritesse. AB viidi Tallinna Vangla 27.06.2014 käskkirja nr 910 alusel 11.09.2014 üle
avavanglasse.
2. AB esitas Tallinna Vanglale 20.07.2014 mittevaralise kahju hüvitamise taotluse summas
2500 eurot. Taotluse kohaselt tuli taotluse esitajal viibida vanglas kolme kuu vältel kambris
kinnipeetavatega, kes alandasid teda ning kellega suhted olid pingelised. See pinge kasvas üle
füüsiliseks konfliktiks. Teised kinnipeetavad suitsetasid pidevalt kambris. Vanglateenistus ei
taganud vaatamata kaebaja korduvatele pöördumistele kaebaja õiguste kaitset.

3.   Tallinna Vangla jättis 01.12.2014 vastusega nr 5-18/14/20520-7 taotluse rahuldamata.

Ükski õigusakt ei näe vanglale ette kohustust arvestada kinnipeetavate vanglasisesel
paigutamisel nende rahvuse, iseloomu või suitsetamisharjumustega. Seadusega on vanglale
jäetud kaalutlusõigus otsustamaks, kas paigutada kinnipeetav kambrisse eraldi või koos
kaaskinnipeetavatega ning üldjuhul – vangistusseaduse (VangS) § 12 lg-tes 1 ja 2 sätestatut
silmas pidades – ka see, kellega koos. Pideva ruumipuuduse ja sagedaste ümberpaigutamise
vajaduste tõttu tuleb vanglasisesel paigutamisel arvestada ennekõike seaduses sätestatud
kohustuslikke eraldihoidmise nõudeid. Vanglasisene ümberpaigutamine on vaadeldav kui
kohtlemisabinõu, mis on suunatud vangistuse täideviimise eesmärkide saavutamisele.
Vanglasisese ümberpaigutamise otsustab vangla, arvestades kõikide asjaoludega, mis tagavad
vangla ja kinnipeetavate julgeoleku.

RH paigutati pärast intsidenti eraldi lukustatud kambrisse. Pärast seda oli kaebaja nõus jääma
kambrisse nr 40. Kaebajal tekkis konflikt ka sama eluosakonna teise kambrisse paigutatud IA-
ga. Nimetatud isik on sündinud 1962. a ja on vene rahvusest. Kuna kaebaja oli varem väitnud,
et probleemid tekivad tal nooremate ja eestlastest kinnipeetavatega, siis ei pidanud see konflikt
olema ettenähtav. Vangla julgeolekuosakond kontrollib igakordselt kinnipeetavate pöördumisi,
kus viimased avaldavad, et mingitel põhjustel on kinnipeetava julgeolek vanglas ohus. Kui
julgeolekuosakonna poolt kogutud andmed kinnipeetavalt saadud informatsiooni kinnitavad,
reageerib vangla sellele kiirelt ja operatiivselt.

Kaebajale kahju tekkimine ei ole tõendatud. Vangla ei ole süüliselt oma kohustusi rikkunud.

4. AB esitas 08.11.2014 Tallinna Halduskohtule kaebuse, milles sisaldus nõue talle
inimväärikuse alandamisega tekitatud mittevaralise kahju hüvitamiseks. Tallinna Halduskohtu
22.01.2015 määrusega eraldati see nõue eraldi menetluseks.

Kaebuse kohaselt paigutas vanglateenistus ta kokku kambrikaaslastega, kellega tal tekkisid
konfliktid, kuigi kaebaja oli vanglasse paigutamisel teatanud, et tal võivad selliste
kinnipeetavatega tekkida füüsilised konfliktid. Kaebaja teatas vanglasse saabumisel, et ta ei
sobi kokku noorte kinnipeetavatega, eestlastega ja suitsetajatega. Kambris nr 40 olid noored
eestlastest suitsetavad kinnipeetavad. Vestlused vanglateenistujatega ei aidanud probleemi
lahendada.

Kaebaja paigutamine samasse kambrisse suitsetajatega, kes olid konfliktsed, oli inimväärikust
alandav. Vangla ei ole täitnud piisavalt oma ülesandeid kaaskinnipeetavate läbiotsimisel,
kambrisse paigutamisel ja kaebaja turvalisuse tagamisel. Piisavalt ei tõkestata tubakatoodete

                                                                                            2(5)
                                                                                      3-15-181

kambritesse sattumist. Justiitsiministeerium märkis 09.06.2014 vastuses kaebajale, et vangla ei
ole kaebaja 18.06.2014 avaldust lahendanud. Vanglaametnik SK teatas pärast 16.07.2014
kallaletungi kaebajale, et kui kaebaja hakkab nõudma kriminaalmenetluse algatamist, siis teda
avavanglasse ei paigutata. Sektsiooni sulgemise pärast said kaebaja peale vihaseks kõik
sektsiooni kinnipeetavad. Õhkkonda pingestas teise kakluse toimumine kõigi sektsiooni
kinnipeetavate nähes ja vangla halvad olmetingimused. 16.–22.07.2014 viskasid
kambrikaaslased kaebaja asju prügikasti ja põrandale ning pärast sektsiooni avamist ei lasknud
sektsioonis viibinud eestlased kaebajal oma kambris viibida. Koridoris tekitasid konflikti vene
rahvusest kinnipeetavad. SK teatas pärast 19.07.2014 toimunud kaklust, et kaebaja teise
kambrisse üleviimise korral ei pääse kaebaja avavanglasse.

5. Tallinna Vangla palus jätta kaebus rahuldamata ja jäi 01.12.2014 kirjas toodud
seisukohtade juurde.

6. Tallinna Halduskohtu 05.10.2015 otsusega jäeti kaebus rahuldamata ja menetlusosaliste
menetluskulud nende endi kanda.

1) Vastustajale on jäetud ulatuslik kaalutlusruum otsustamisel, millisesse kambrisse
kinnipeetavad paigutada. Seda kaalutlusruumi ei ole ületatud. Kinnipeetavatel puudub
subjektiivne õigus nõuda enda ümberpaigutamist. VangS § 12 lg 1 näeb ette eraldihoidmise
printsiibi ega nõua, et eraldi tuleks paigutada vanad ja noored kinnipeetavad, kinnipeetavad
rahvuse alusel või suitsetajad ja mittesuitsetajad. Suitsetamine kambris on keelatud.

2) Vangla ei ole kaebaja paigutamisel kambrisse käitunud õigusvastaselt. Kaklustele reageeris
vangla viivituseta. Tõendatud ei ole kaebaja väide, et kambris toimus pidev suitsetamine ja
vangla ei ole teinud midagi probleemi ohjeldamiseks. Kaebaja enda avaldused suitsetamise
kohta on üldsõnalised. Kaebaja ei ole kaaskinnipeetavate suitsetamise korral valvurit kutsunud.

3) Kaebaja taotles Justiitsministeeriumilt 06.05.2014 avalduses enda ümberpaigutamist Tartu
Vanglasse paremate kinnipidamistingimuste, mitte konfliktide tõttu. Justiitsministeeriumi
vastuskirjast ei nähtu, et vanglateenistus oleks jätnud kaebaja 18.06.2014 avaldusele vastamata.
Sellist avaldust Tallinna Vangla väitel ei ole saadud. 12.06.2014 avalduses palus kaebaja võtta
tarvitusele meetmed RH suhtes, kes on agressiivne ja kellega võib seetõttu tekkida füüsiline
konflikt. Samuti toimub kambris avalduse kohaselt pidev suitsetamine ja tätoveeringute
tegemine teistele kinnipeetavatele.

4) Endise Tallinna Vangla julgeolekutöötaja SK seletuse kohaselt viidi pärast intsidenti RH-
ga mõlema osalisega läbi vestlus ja selle tulemusel otsustati RH lahtisest vangistusosakonnast
eemaldada. Kaebaja oli nõus jääma kambrisse, kuna väitis, et enam ei peaks kambrikaaslastega
probleeme tekkima. Ka pärast intsidenti IA-ga oli kaebaja nõus jääma samasse kambrisse, kuna
IA paigutati lukustatud kambrisse ning sektsioon suleti. SK seletust ei ole alust pidada
erapoolikuks.

5) Usutav ei ole, et kaebaja avavanglasse paigutamisega viivitati ja avavanglasse paigutamise
võimalusest ilmajäämisega teda ähvardati. Kaebajale pakuti SK väitel võimalust olla lukustatud
kambris, kuid seda kaebaja ei soovinud. Järelikult ei tundnud ta ennast ohustatuna. Kaebaja
võis tunda ebasõbralikku ja närvilist õhkkonda kambris, kuid see ei ole aluseks kinnipeetavate
ümberpaigutamisele. Vanglal ei ole kohustust sundida kinnipeetavaid austusele üksteise vastu
ja kohustada neid omavahel suhtlema. Vangla ei ole süüliselt oma kohustusi rikkunud ja
kaebajale ei ole mittevaralist kahju tekkinud. Ebasümpaatse, viletsa iseloomu ja halva
käitumisega isikute suur osakaal kinnipidamisasutustes on paratamatu ja selles seltskonnas

                                                                                           3(5)
                                                                                      3-15-181

viibimine on ebameeldivus, mis paratamatult kaasneb vangistusega. Inimväärikuse alandamise
minimaalset taset ei ole ületatud.

MENETLUSOSALISTE SEISUKOHAD RINGKONNAKOHTUS

7. AB apellatsioonkaebuses palutakse tühistada Tallinna Halduskohtu 05.10.2015 otsus ja
uue otsusega kaebus rahuldada. Kaebaja taotleb apellatsioonimenetluses Tallinna Vangla poolt
mittevaralise kahju hüvitamist 833 eurot ulatuses.

1) Halduskohus rikkus uurimispõhimõtet ega selgitanud asjaolusid õigesti välja. Kaebajal
puudub õigus valida endale kambrit ning ta ei saa keelduda karistuse kandmisest kambris, kuhu
ta suunatakse. Keeldumine tooks kaasa distsiplinaarvastutuse. Probleemi lahendamine sõltus
SK-st. Kaebaja vestles temaga probleemidest neljal korral. SK lubas probleemi üle mõtelda, ent
seni tuli kaebajal taluda kannatusi. Kaebaja teadvustas neid kannatusi, sest sai
Justiitsministeeriumilt selgituse, et vangla ei ole tema avaldusele reageerinud. Kaebaja ei
mõistnud, miks tema peab olema kannatuste ohver ja taluma alandamist, solvanguid ja
ähvardusi.

2) Kaebaja probleemid olid reaalsed. Seda kinnitavad 12.06.2015 ja 14.07.2014 teadaanded
õigusrikkumiste kohta. Nende teadete põhjal alustati distsiplinaarmenetlusi. 16.07.2014
käskkirjast nr 1063 nähtub RH äärmiselt pidurdamatu iseloom.

3) Justiitsministeerium leiab, et kinnipeetavate vahel konflikti tekkimisel on vanglateenistuse
ülesanne selgitada välja selle põhjustaja , et võtta kasutusele abinõud takistamaks sarnaste
rikkumiste kordumist ning konfliktsituatsioonis abinõude rakendamine nõrgema poole osas
soodustaks vanglakuritegevuse kasvu. Kaebaja ei pea taluma enda alandamist ja peksmist.
Vanglateenistusel lasus VangS § 41 lg-st 1 ja § 66 lg-st 1 tulenev kohustus tagada kaebaja
õiguste kaitse. Vangla rikkus kaalutlusõigust selliste abinõude valikul.

8. Tallinna Vangla palub jätta apellatsioonkaebus rahuldamata, jääb oma varasemate
seisukohtade juurde ja nõustub halduskohtu otsuse põhjendustega.

RINGKONNAKOHTU PÕHJENDUSED

9. Halduskohus selgitas õigesti, et Tallinna Vangla endise ametniku SK seletust saab pidada
usaldusväärseks, sest tal ei ole asja vastu huvi. Seepärast tuleb pidada usutavaks, et SK küsis
kaebajalt pärast 16.07.2014 intsidenti, kas ta soovib viibida edasi kambris nr 40 ja kaebaja
nõustus sellega. Asjaolu, et kinnipeetaval on kohustus viibida kambris, kuhu vanglateenistus
on ta määranud, ei oma tähtsust, kuna kaebajal oli võimalik esitada vanglateenistusele
ettepanekuid enda ümberpaigutamiseks ja juhtida tähelepanu asjaolule, et sarnased intsidendid
võivad kuni avavanglasse paigutamiseni korduda. Usutav on seetõttu ka SK väidetu, et
eraldatud lukustatud kambrisse paigutamise võimalust pakuti kaebajale ka kohe pärast
intsidenti IA-ga enne, kui turvakaamera salvestiselt nähti, et ka kaebaja lõi IA keha piirkonda.
Kuna SK seletusest nähtub, et kaebaja ei pidanud pärast 16.07.2014 ega 19.07.2014 intsidente
vajalikuks enda paigutamist eraldatud lukustatud kambrisse, siis ei näinud ta ka mingisugust
eesseisvat ohtu enda elule ega tervisele. SK seletust ümberlükkavaid tõendeid ei ole kohtule
esitatud. Usutavaks ei saa pidada, et SK ähvardas kaebajat kriminaalmenetluse alustamise teate
esitamise või teise kambrisse paigutamise korral avavanglasse pääsemise võimaluse
äravõtmisega. Sellist ähvardust ei saaks pidada mõistlikuks ning selle võimalik motiiv ei ole
ringkonnakohtule äratuntav.


                                                                                           4(5)
                                                                                        3-15-181

10. Justiitsiministeeriumi 09.06.2014 kirjast ei saa järeldada, et kaebaja 06.05.2014
pöördumise ajendas see, et ta nägi Tallinna Vanglas viibides teda ähvardavat ohtu. Kirjast
ilmneb, et kaebaja põhjendas taotlust puudulike olmetingimustega.

11. Pärast 12.06.2014 avalduse esitamist ning ka selle avalduse esitamiseni viinud olukord võis
kambris nr 40 olla konfliktne. Pole alust arvata, et kaebaja tundis ennast selles kambris
turvaliselt olukorras, kus ta nägi vajadust esitada avaldus, milles ta tegi kaaskinnipeetavatele,
eriti RH-le käitumise osas etteheiteid ja palus vanglal rakendada sobivaid abinõusid. Alates
RH-ga 16.07.2014 toimunud intsidentidest ei näinud kaebaja aga enam teda ähvardavat ohtu.
Tallinna Vangla tegevust kinnipeetavate ümberpaigutamisel sellise avalduse esitamise järel
kuni 16.07.2014 konflikti tekkimiseni ei saa pidada süüliselt kaebaja inimväärikust alandavaks.
Selleks, et mingi teguviis kvalifitseeruks väärkohtlemiseks, peab see saavutama teatud
minimaalse tugevusastme. Viimase hindamine sõltub asjaoludest kogumis, sh kohtlemise
kestusest, selle füüsilistest ja psüühilistest tagajärgedest ning mõnel juhul ka kannatanu soost,
vanusest ja tervislikust seisundist (vt Eesti Vabariigi Põhiseadus. Kommenteeritud väljaanne,
2012, lk 243). Kaebajale tekkisid küll kergemad vigastused, nagu nähtub RH ja IA suhtes
täiendavate julgeolekuabinõude kohaldamise kohta antud haldusaktidest, ent selliseid teiste
kinnipeetavate poolt põhjustatud vigastusi ei saa pidada sedavõrd tõsisteks, mis õigustaksid
vangla poolt nende ära hoidmata jätmise pidamist kaebaja inimväärikust alandavaks. Vaimsed
kannatused, mis kaebajale võisid tekkida kambris nr 40 ja sektsiooni muudes ruumides
viibimisel, ei kestnud sedavõrd kaua ja ei olud sedavõrd intensiivse iseloomuga, et pidada
vangla poolt kaebaja ja teiste kinnipeetavate paigutamist kambritesse ja sektsioonidesse, sh
paigutuse mittemuutmist või ebapiisavat muutmist kuni kaebaja lukustatud kambrisse
paigutamiseni, väärkohtlemiseks.

12. Kinnipidamine viisil, kus samas kambris viibivad suitsetavad kinnipeetavad, on lubamatu
ja vastuolus PS §-ga 18 ning inimõiguste ja põhivabaduste kaitse konventsiooni art-ga 3 (vt
Euroopa Inimõiguste Kohtu lahendid asjades Florea vs. Rumeenia ja Elefteriadis vs. Rumeenia,
milles käsitatakse olukorda, kus samas kambris viibivad erilisi haigusi põdevad kinnipeetavad
ja mitu suitsetavat kaaskinnipeetavat, konventsiooni art-ga 3 vastuolus olevana). Ka juhul, kui
kaaskinnipeetavad suitsetavad kambris õigusvastaselt, võib sellise olukorra tolereerimine ja
rikkumistele mittereageerimine pika aja vältel viia väärkohtlemise tuvastamiseni. Kaebaja
kinnipidamine kambris nr 40 ei olnud aga kuigi pikaajaline ja asjaoludest ei nähtu kaebaja
eriline tervislik seisund, mis võiks mõne lubamatus kohas suitsetava kinnipeetavaga
kokkupuutumisel oluliselt kahjustuda, mistõttu ei saa vastustajale ette heita õigusvastast
tegevusetust võimaliku probleemi väljaselgitamisel, mida saaks pidada inimväärikuse süüliseks
alandamiseks.

13. Apellatsioonkaebus tuleb seetõttu jätta rahuldamata ja halduskohtu otsus muutmata.
Vastustaja ei ole ära näidanud apellatsioonimenetluses menetluskulude kandmist. Kaebaja oli
apellatsioonkaebuse esitamisel riigilõivu tasumisest vabastanud ega ole väitnud ka muude
menetluskulude kandmist.


 (allkirjastatud digitaalselt)   (allkirjastatud digitaalselt)     (allkirjastatud digitaalselt)
         Oliver Kask                    Kaire Pikamäe                    Villem Lapimaa




                                                                                             5(5)

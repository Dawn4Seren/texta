                        KOHTUMÄÄRUS
Kohus                         Viru Maakohus

Määruse tegemise aeg ja       17.06.2016, Rakvere kohtumaja
                              Videokohtuistungi toimumise aeg 14.06.2016
koht
Kohtuasja number              1-14-8871

Kohtunik                      Tiit Kullerkupp

Kohtuistungi sekretär         Merle Kaegas

Kohtuasi                      Viru Vangla materjalid Alari Rebase elektroonilise valve
                              kohaldamisega vangistusest tingimisi enne tähtaega
                              vabastamiseks

Süüdimõistetu                 Alari Rebane, isikukood 38507095214, viibimiskoht: Viru
                              Vangla; vabanemisjärgne elukoht: xxxx

                              Karistuse kandmise algus 28.05.2014 ja lõpp 28.05.2018

RESOLUTSIOON

Vabastada ALARI REBANE temale Viru Maakohtu 30.03.2015 otsusega mõistetud
karistuse kandmisest tingimisi enne tähtaega elektroonilise valve kohaldamisega koos
tema allutamisega käitumiskontrollile.

Vastavalt KarS § 751 lg 3 p 2 määrata Alari Rebase elektroonilise valve pikkuseks
4 (neli) kuud.

Vastavalt KarS § 76 lg 5, § 78 p 2 määrata Alari Rebasele katseaeg alates käesoleva
kohtumääruse jõustumisest kuni 28.05.2018, allutades Alari Rebase katseajaks
kriminaalhooldaja käitumiskontrollile.

Kohustada Alari Rebast katseajal järgima KarS § 75 lg-s 1 sätestatud järgmisi
kontrollnõudeid:
    elama kohtu poolt määratud alalises elukohas aadressil: xxxx;
    ilmuma          kriminaalhooldaja       määratud        ajavahemike     järel
      kriminaalhooldusosakonda registreerimisele;
    alluma kriminaalhooldaja kontrollile oma elukohas ning esitama talle andmeid
      oma kohustuste täitmise ja elatusvahendite kohta;
    saama kriminaalhooldusametnikult eelneva loa elukohast lahkumiseks kauemaks
      kui viieteistkümneks päevaks;


                                                                                       1
    saama kriminaalhooldusametnikult eelneva loa elu või töökoha vahetamiseks;
    saama kriminaalhooldusametnikult eelneva loa Eesti territooriumilt lahkumiseks
     ja väljaspool Eesti territooriumi viibimiseks.

Kohustada Alari Rebast katseajal järgima KarS § 75 lg 2 p-des 2, 21, 4, 8, 9 sätestatud
järgmisi lisakohustusi:
    mitte tarvitama alkoholi;
    mitte omama või tarvitama narkootilisi või psühhotroopseid aineid;
    otsima endale töökoha või võtma end Töötukassas arvele 2 (kahe) nädala jooksul
      alates vabanemisest;
    osalema kriminaalhooldusametniku poolt määratud sotsiaalprogrammis, mis
      maandab isiku uue kuriteo sooritamise riske;
    alluma elektroonilisele järelevalvele, olles selleks eelnevalt nõusoleku andnud.

Määrata Alari Rebane kriminaalhooldusele Viru Vangla kriminaalhooldusosakonna
juhataja määratud kriminaalhooldusametniku järelevalve alla.

Vastavalt KarS § 751 lg 4 hakkab elektroonilise valve tähtaeg kulgema päevast, kui
elektroonilise valve seade kinnitatakse süüdimõistetu keha külge.

Vabastada Alari Rebane karistuse kandmisest Viru Vanglas peale käesoleva
kohtumääruse jõustumist.

Kohtumääruse peale on õigus esitada Viru Maakohtule määruskaebus 15 päeva jooksul,
alates päevast, mil isik sai vaidlustatavast kohtumäärusest teada või pidi teada saama.

Kohtumääruse ärakiri saata Viru Vanglale, Alari Rebasele ja prokurörile.

Asjaolud

Viru Vangla esitas 24.05.2016 Viru Maakohtule materjalid kinnipeetava Alari Rebase
elektroonilise valve kohaldamisega vangistusest tingimisi enne tähtaega vabastamiseks.

Viru Maakohtu 30.03.2015 otsusega tunnistati Alari Rebane süüdi KarS § 184 lg 2 p 1, 2, § 185
lg 3 ja § 424 järgi ning KarS § 64 lg 1 alusel, lugedes kergem karistus kaetuks raskema
karistusega, mõisteti liitkaristuseks 4 aastat vangistust. KarS § 68 lg 1 alusel arvati
eelvangistuses viibitud aeg karistusaja hulka ning karistuse kandmise alguseks loeti 28.05.2014.

Kinnipeetavat on kriminaalkorras karistatud 1-l korral, reaalset vangistust kannab samuti
esimest korda. Käesolevat karistust kannab täisealise isiku poolt narkootilise või psühhotroopse
aine suures koguses ebaseadusliku edasiandmine nooremale kui kaheksateistaastasele isikule,
narkootilise või psühhotroopse aine suures koguses ebaseadusliku käitlemise (grupis) ja
mootorsõiduki joobes juhtimise eest. Kuritegu on toime pandud materiaalse kasu saamise
eesmärgil ning narkootikumide tarvitamise tõttu. Kinnipeetavaga on toimunud psühholoogi
vastuvõtud isiku enda soovil isiku probleemide teemal, ta on töötanud vangla majandustöödel
üldkasutatavate ruumide koristajana, köögitöölise ja toidujagajana ning alates 18.04.2016
töötab väljaspool vanglat xxxx. Lähedastega suhtlemisel kasutab telefonikõnede võimalusi,
lähedased on käinud ka lühiajalistel kokkusaamistel. Kinnipeetav paikneb alates 25.02.2016
Viru Vangla avavanglaosakonnas.



                                                                                              2
Kinnipeetaval puuduvad kehtivad distsiplinaarkaristused.

Võimaliku vabanemise korral on kinnipeetaval võimalik elama asuda aadressile xxxx. Tegu on
2-toalise üürikorteriga, kus käesoleval hetkel elab isiku isa üksinda. Korter vastab elektroonilise
valve kohaldamise tingimustele ning korteri omanik ja isa on andnud omapoolsed nõusolekud
isiku elama asumiseks nimetatud korterisse elektroonilise valve kohaldamisega. Isikul on
põhiharidus, eriala omandanud ei ole. Omab kraanajuhi pädevustunnistust ja laadurijuhi
tunnistust. Isikul on pikaaegne ametliku töö kogemus. Xxxx garanteerib isikule töökoha peale
vabanemist. Vangistuse jooksul saab isiklikku töötasu, samuti toetavad rahaliselt lähedased.
Enne kuritegu sai ise majanduslikult hakkama. Kuritegu toime pandud majandusliku kasu
saamise eesmärgil – vend ja ema vajasid materiaalset abi ning oli vaja kahte korterit ülal pidada.
Tasumata võlanõudeid 2705 euro ulatuses, mille kavatseb vabanedes tasuda. Vabanemisfondi
hoiustatud 298 eurot.

Isiku lähisugulasteks on isa, ema ning neli venda, kellest kaks on seotud käesoleva kuriteoga.
Käitumist mõjutas suhtlusringkond, kellega ei kavatse vabanedes suhteid jätkata. Isik ei ole ta
mõjutatav, välja arvatud käesoleva kuriteo osas, kus sooritas kuriteo, et aidata perekonda. Enne
vangistust elas riskeerivat elustiili, kuid vangistus on seda muutnud ning edaspidi tegutseb
läbimõeldult. Meditsiiniosakonna andmetel on isik narkootikumide juhutarvitaja. Käesoleva
kuriteo puhul üks episood narkojoobes mootorsõiduki juhtimine. Hankis narkootikume
materiaalse kasu saamise eesmärgil, kuid oli ka juhuseid, kus tarvitas enda tarbeks. Käesolev
suhtumine kanepi suitsetamisesse on negatiivne. Vanglasse sattumine on mingil määral aidatud
teadvustada probleemi, enam ei lase kellelgi endaga manipuleerida. Usub endasse ning teab, et
suudab korraldada oma elu vastavalt seadusele ja ühiskonna normidele.

Vägivaldset käitumist ei ole täheldatud. Probleemide lahendamise oskus on puudulik, läheb
kiirema vastupanu teed. Nüüdseks oskab oma tegude tagajärgi hinnata ja leida alternatiivseid
lahendusviise. Tuleviku eesmärgid on seotud töötamise ning enda elu korda seadmisega.
Pikemas perspektiivis soovib luua pere ning rajada oma kodu. Puuduvad kuritegelikud
hoiakuid, saab aru, et käitus valesti ning kahetseb, kuid toob põhjusena välja majanduslikud
raskused. Probleeme vanglaametnikega ei ole täheldatud. Peab kriminaalhooldust vajalikuks
ning leiab, et see on igati positiivne. Valmis järgima ühiskonna reegleid ning leiab, et sai oma
karistuse kätte ning on motiveeritud muutuma.

Üldise korduva kuriteo toime panemise tõenäosus 2 aasta jooksul on vangla hinnangul 7%,
vägivaldse kuriteo toime panemise tõenäosus puudub, sest kinnipeetav ei ole vägivaldseid
kuritegusid toime pannud. Eeltoodust tulenevalt toetab vangla kinnipeetava tingimisi enne
tähtaega vabastamist elektroonilise järelevalve kohaldamisega ning teeb ettepaneku määrata
kinnipeetavale katseaeg ja käitumiskontroll kuni karistuse lõpuni 28.05.2018.
Käitumiskontrolli ajaks on otstarbekas kohustada Alari Rebast täitma KarS § 75 lg 2 p-des 2,
21, 4, 8, 9 sätestatud lisakohustusi, muuhulgas alluda elektroonilisele järelevalve kestvusega
4 kuud.

Prokuratuuri seisukoht

Viru Maakohtule edastatud seisukohas avaldab prokurör, et ei soovi osa võtta kinnipeetava
tingimisi enne tähtaega vangistusest vabastamise küsimuse arutamisest. Prokurör ei seisa vastu
Alari Rebase tingimisi enne tähtaega vabastamisele. Kinnipeetav on kriminaalkorras karistatud
esimest korda ja tema käitumine vangistuses (distsiplinaarrikkumiste puudumine,
majandustöödel ning väljaspool vanglat töötamine, avavanglaosakonnas paiknemine jm


                                                                                                 3
positiivsed asjaolud) viitavad sellele, et ta on karistuse kandmise ajal tegelenud
enesearendamisega ja teinud pingutusi õiguskuuleka elu suunas. Vabanedes on tal olemas
elektroonilise valve kohaldamise nõuetele sobiv kindel elukoht ning lähedaste toetus. Eelnev
lubab asuda seisukohale, et kinnipeetav on võimeline edaspidi järgima õiguskuulekat eluviisi.
Katseajal, mis saab olema küllaltki pikk, saab jätkuvalt maandada uute kuritegude
toimepanemise riske ning kinnipeetav kinnistada oma positiivseid hoiakuid. Lähtudes
eeltoodust toetab prokuratuur Alari Rebase vangistusest tingimisi ennetähtaegset vabastamist
süüdimõistetu taasühiskonnastamise huvides ning nõustub iseloomustuses toodud arvamusega
katseajaks kohustuste valiku ning katseaja ja elektroonilise valve kestuse kohta.

Maakohtu istung

14.06.2016 toimunud videokohtuistungil avaldas kinnipeetav, et soovib vabaneda enne
tähtaega ning on nõus elektroonilise järelevalvega. Kahetseb tehtut ning mõistab, et oma tegude
tõttu jäi ilma tööst, elukaaslasest ja ei soovi, et see korduks.

Maakohtu määruse põhjendused

Karistusseadustiku (KarS) § 76 lg 4 sätestab, et katseajaga tingimisi enne tähtaega vangistusest
vabastamise otsustamisel arvestab kohus kuriteo toimepanemise asjaolusid, süüdimõistetu
isikut, varasemat elukäiku ning käitumist karistuse kandmise ajal, samuti tema elutingimusi ja
neid tagajärgi, mida võib süüdimõistetule kaasa tuua tingimisi enne tähtaega karistusest
vabastamine.

Kohus, kuulanud ära süüdimõistetu ning tutvunud prokuröri seisukoha ja Viru Vangla poolt
esitatud materjaliga, leiab, et kinnipeetav kuulub elektroonilise valve kohaldamisega
vangistusest tingimisi ennetähtaega vabastamisele, olenemata asjaolust, et isik kannab karistust
raske esimese astme rahvatervisevastase narkokuriteo toimepanemise eest, kuna ainuüksi
kuriteo raskus ei välista ennetähtaega vabanemist. Kinnipeetavat on kriminaalkorras karistatud
ühel korral ning vanglakaristust kannab ta samuti esimest korda, mistõttu võib vangistuse mõju
isiku edaspidisele käitumisele pidada potentsiaalselt tugevaks.

Kinnipeetava käitumisele vangistuses ei saa midagi ette heita. Ta on osalenud vangla tööhõives
ning käesoleval ajal töötab väljaspool vanglat xxxx. Kinnipeetav viibib alates 25.02.2016
avavanglaosakonnas. Suhted lähedastega on head ja toetavad, suheldakse telefoni teel ja
käiakse lühiajalistel kokkusaamistel. Samuti puuduvad isikul vangistuse jooksul
distsiplinaarkaristused, vanglaametnikega suhtlemisel probleeme ei ole esinenud. Kohtu
hinnangul saab eeltoodu põhjal järeldada seda, et reaalselt vangistuses viibitud aeg on täitnud
oma eesmärgi ning isik on astunud konkreetseid samme õiguskuuleka elu suunas, olles juba
muutunud ning edaspidigi motiveeritud muutuma.

Kinnipeetaval on vabanemisel olemas alaline elukoht oma isa juures üürikorteris, mis vastab
elektroonilise valve kohaldamise tingimustele ning korteri omanik on koos isaga andnud oma
nõusolekud isiku elama asumiseks koos elektroonilise valve kohaldamisega antud elukohas.
Samuti on vabanemisel garanteeritud töökoht xxxx, kus kinnipeetav töötab ka käesoleval ajal.
Seega on tal vabaduses kindel igakuine sissetulek majanduslikult toime tulemiseks.
Kinnipeetaval on tasumata võlanõudeid ligikaudu 2700 euro ulatuses, mida enda sõnul soovib
vabanemisel tasuma hakata. Vabanemisfondis on ligikaudu 300 eurot, mis aitab vabanemisel
esialgselt toime tulla. Isikul on varasemalt olnud probleeme narkootikumide tarvitamisega, kuid



                                                                                              4
käesoleval hetkel on suhtumine neisse negatiivne. Kinnipeetaval on tulevikuks realistlikud
eesmärgid.

Vangla hinnangul on uue üldise kuriteo toimepanemise tõenäosuseks kahe aasta jooksul 7%,
mille puhul on tegemist väga madala riskiga. Vägivaldse kuriteo toimepanemise tõenäosus
puudub, kuna isik ei ole varem vägivaldseid kuritegusid toime pannud. Kohus leiab, et uue
kuritegude toimepanemise niigi madalat riski on võimalik veelgi maandada isikule
kriminaalhoolduse teostamise ajaks erinevate lisakohustuste määramisega. Samuti on
elektrooniline valve väga tugeva kontrollimehhanismiga, sest kriminaalhooldajal on võimalik
igal ajal teada saada, kus Alari Rebane viibib. Kohtu arvates piirab vabanemine elektroonilise
järelevalvega teataval määral kinnipeetava elu, kuid ühtlasi aitab see tal esialgu kohaneda eluga
vabaduses. Kohtu hinnangul tuleks kinnipeetavale anda võimalus näidata seda, et tema
käitumine ja hoiakud on vangistuses viibitud aja jooksul pöördumatult muutunud ning ta on
asunud seaduskuulekale teele. Kinnipeetava vangistusest ennetähtaegset vabastamist toetavad
ka vangla ja prokuratuur.

Täiendavalt märgib kohus, et vangistusest tingimisi enne tähtaega vabanemise korral
elektroonilise valve alla isik ei vabane karistusest, vaid kannab selle ära kergematel tingimustel.
Vabastades kinnipeetava vangistusest tingimisi ennetähtaegselt allutades ta elektroonilisele
valvele ja määrates ta kriminaalhooldusele, aitab see kohtu hinnangul teda uuesti ühiskonda
sotsialiseerida ning motiveerib teda hoiduma uute seadusrikkumiste toimepanekust. Samas
jälgitakse kontrollnõuete ning kohtu poolt määratud kohustuste täitmist. Kohus on seisukohal,
et tõhusaim viis isikuid õiguskuulekale teele tagasi aidata ja ühiskonna turvatunnet tugevdada,
on vangla ja kriminaalhoolduse koostöös.

Kohus, arvestades isiku varasemat elukäiku, käitumist karistuse kandmise ajal ning
motiveeritust loobuda kuritegelikust käitumisest, vabastab Alari Rebase tingimisi enne tähtaega
elektroonilise valve kohaldamisega.

Kohus lähtus määrust tehes eeltoodust ja juhindus KarS § 751, 76; KrMS § 426, 432, 384, 387.


Kohtunik                              /digitaalselt allkirjastatud/               Tiit Kullerkupp




                                                                                                 5

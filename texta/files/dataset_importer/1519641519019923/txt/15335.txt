                                 MÄÄRUS
Kohus                              Tallinna Halduskohus
Kohtunik                           Janek Laidvee
Määruse tegemise aeg ja koht       17. mai 2016, Tallinn
Haldusasja number                  3-16-854
Haldusasi                          D.P.i kaebus Tallinna Vangla 01.04.2016 otsusele nr 5-
                                   18/16/9245-2
Menetlustoiming                    Kaebuse tagastamine
RESOLUTSIOON                       Tagastada kaebus läbivaatamatult.
Edasikaebamise kord                Määruse resolutsiooni peale võib esitada määruskaebuse
                                   Tallinna Ringkonnakohtule Tallinna Halduskohtu kaudu
                                   15 päeva jooksul arvates määruse kättesaamisest.


ASJAOLUD JA KOHTU PÕHJENDUSED

1. D.P. esitas 02.05.2016 Tallinna Halduskohtule kaebuse nõudega kohustada Tallinna
Vanglat võimaldada tal kasutada dušši kaks korda nädalas. Kaebaja leiab, et Tallinna Vangla
on kohustatud tagama kinnipeetavate tervise kaitse ning võimaldama neil järgida isikliku
hügieeni nõudeid. Tallinna Vangla ei ole piisavalt selgitanud, miks kaebaja ei saa dušši
kasutada üle ühe korra nädalas. Tallinna Vangla väide, nagu oleks see põhjustatud
ebapiisavatest ressurssidest, kaebajat ei veena.

2. Halduskohtumenetluse seadustiku (HKMS) § 120 lg 1 p 8 kohaselt kontrollib kaebuse
saanud kohus muu hulgas, kas ei esine alust kaebuse tagastamiseks või käiguta jätmiseks.
Kohus saab kaebuse menetlusse võtta üksnes siis, kui selliseid aluseid ei esine (HKMS § 120
lg 2). Kaebus tagastatakse, kui kaebaja ei ole pidanud kinni nõude kohtueelseks
lahendamiseks ettenähtud kohustuslikust korrast (HKMS § 121 lg 1 p 4). Tegemist on
imperatiivse tagastamise alusega, mille esinemisel ei ole kohtul õigust asja lahendada.

Vangistusseaduse (VangS) § 11 lg 5 kohaselt tuleb kinnipeetaval läbida kohtueelne menetlus,
kui kaebus esitatakse vangla haldusakti või toimingu peale. Nõue kasutada dušši kaks korda
nädalas on oma olemuselt tulevikku suunatud abstraktne kohustamisnõue (RKPSJKo
31.12.2014 otsus asjas nr 3-4-1-50-14, p 34). Vastavasisulise kohustamisnõude esitamiseks
halduskohtule peab kinnipeetav olema eelnevalt vaidemenetluse korras vangla keeldumise
vaidlustanud. Alles siis, kui vaie on tagastatud, osaliselt rahuldatud, rahuldamata või
tähtaegselt lahendamata jäetud, on kinnipeetaval õigus esitada vangla tegevuse peale
kohustamiskaebus halduskohtule.




                                                                                   1(2)
Asja materjalidest nähtub, et kaebaja pöördus kohustamisnõudega Tallinna Vangla poole
23.03.2016, mille rahuldamisest Tallinna Vangla aga 01.04.2016 vastusega nr 5-18/16/9245-2
keeldus. Kuna kaebusest ei nähtunud, et kaebaja oleks Tallinna Vangla keeldumist
vaidlustanud, pöördus halduskohus kohtunõudega Tallinna Vangla poole. Tallinna Vangla
teatel ei ole kaebaja Tallinna Vangla keeldumise peale vaiet esitanud. Kuna kaebajal on
kohustuslik kohtueelne menetlus läbimata, tagastab kohus kaebuse HKMS § 121 lg 1 p 4
alusel. HKMS § 43 lg 2 kohaselt ei võta kaebuse tagastamine selle esitajalt õigust seadusega
sätestatud korras pöörduda uuesti halduskohtusse. Kaebuse tagastamisel loetakse, et kaebus ei
ole kohtu menetluses olnud.

3. Kohus selgitab täiendavalt, et tänaseks on vaide esitamise tähtaeg Tallinna Vangla
01.04.2016 keeldumise peale suure tõenäosusega möödunud. Kaebajal on võimalus esitada
Tallinna Vanglale vaide tähtaja ennistamise taotlus. Vaide esitamise tähtaeg ennistatakse, kui
see lasti mööda mõjuval põhjusel (haldusmenetluse seadus § 34).




(allkirjastatud digitaalselt)

Janek Laidvee
Kohtunik




                                                                                      2(2)

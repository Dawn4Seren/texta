                                                                                      1-16-2224




                         KOHTUMÄÄRUS

Kohus                                Tallinna Ringkonnakohus

Määruse tegemise aeg ja koht         19. aprill 2016, Tallinn, kirjalik menetlus

Kriminaalasja number                 1-16-2224

Kohtunik                             Orvi Tali

Kriminaalasi                         Janar Kõva süüdistuses KarS § 184 lg 2 p 2 järgi
                                     kokkuleppemenetluses

Vaidlustatud kohtulahend             Harju Maakohtu 30. märtsi 2016. a otsus

                                     Süüdistatav Janar Kõva (ik 38209016037; viibimiskoht
Kaebuse esitaja ja kaebuse liik      Tallinna Vangla), kaebus menetluskulude väljamõistmise
                                     peale


RESOLUTSIOON

Jätta Janar Kõva kaebus Harju Maakohtu 30. märtsi 2016. a otsuse peale
menetluskulude väljamõistmises läbi vaatamata.


Edasikaebamise kord
Määruse peale saab advokaadi vahendusel esitada määruskaebuse Riigikohtule Tallinna
Ringkonnakohtu kaudu 15 päeva jooksul alates päevast, mil kaebuse esitaja sai
vaidlustatavast kohtumäärusest teada või pidi teada saama.


ASJAOLUD JA MENETLUSE KÄIK
1. Harju Maakohtu 30.03.2016.a otsusega tunnistati Janar Kõva kokkuleppemenetluses
süüdi KarS § 184 lg 2 p 2 järgi ja mõisteti talle karistuseks 3 aastat vangistust. KarS § 73 lg 4
ja KarS § 65 lg 2 alusel suurendati mõistetud karistust Tartu Maakohtu Valga kohtumaja
03.03.2015.a otsusega mõistetud karistuse ärakandmata osa (5 kuud vangistust) võrra ning
liitkaristuseks mõisteti vangistus 3 aastat ja 5 kuud. KarS § 68 lg 1 alusel arvati eelvangistuse
viibitud aeg karistusaja hulka ning karistuse kandmise alguseks loeti 21.12.2015.




                                                                                            1(3)
                                                                                    1-16-2224

2. Sama kohtuotsusega mõisteti J. Kõvalt riigi tuludesse välja sundraha 1075 eurot,
ekspertiisitasud 255 eurot ja kaitsjatasu 96 eurot. KrMS § 180 lg 3 alusel määrati, et J. Kõva
võib menetluskulud tasuda 12 kuu jooksul alates kohtuotsuse jõustumisest.

3. 11.04.2016 esitas J. Kõva kaebuse, milles ta palub jätta menetluskulud osaliselt riigi
kanda, kuna tema ainsaks sissetulekuks on invaliidsuspension.


RINGKONNAKOHTU SEISUKOHT
4. Ringkonnakohus, tutvunud esitatud materjalidega, leiab, et J. Kõva kaebus tuleb jätta läbi
vaatamata alljärgneval põhjusel.

5. Riigikohtu kriminaalkolleegium asus 11.02.2016.a määruses nr 3-1-1-7-16 seisukohale,
et 29.03.2015 jõustunud KrMS § 245 lg 1 p 12 kohaselt kuuluvad kokkuleppe esemesse ka
süüdistatava poolt hüvitatavad kriminaalmenetluse kulud. Seetõttu peavad prokurör,
süüdistatav ja kaitsja jõudma läbirääkimiste käigus kokkuleppele nii kohtueelses menetluses
tekkinud kui ka kohtumenetluses tekkida võivate menetluskulude hüvitamises, samuti
võimalikus menetluskulude vähendamises ja menetluskulude ositi hüvitamises KrMS § 180 lg
3 alusel, s.o menetluskulude kandmise võimalikus individualiseerimises. Süüdistatava poolt
hüvitatavad menetluskulud tuleb märkida kokkuleppesse võimaluse korral absoluutsummana,
see tähendab, et kokkuleppes tuleb kokkuvõtvalt kajastada kokkuleppe sõlmimise ajaks
tekkinud ja süüdistatavalt väljamõistetavate menetluskulude koosseis ja suurus. Samuti tuleb
kokkuleppemenetluse läbirääkimiste käigus jõuda konsensusele nii menetluskulude suuruse
kui ka nende tasumise ulatuse ning viisi osas.

6. Kuna süüdistatava poolt hüvitatavad menetluskulud kuuluvad alates 29.03.2015
kokkuleppe esemesse, kohalduvad menetluskulude vaidlustamisele täies mahus kõik
kokkuleppemenetlust reguleerivad sätted. Seega tuleb maakohtul juhinduda menetluskulude
hüvitamise otsustuse tegemisel − nii nagu kõikide teiste kokkuleppega hõlmatud küsimuste
lahendamisel − KrMS § 248 lg-st 1. Sedastades kriminaalmenetluse lõpetamise aluste
puudumise KrMS § 199 lg 1 p-de 2-6 mõttes, on kohtu pädevuses kokkuleppemenetluses
sõlmitud kokkuleppe n-ö kinnitamine süüdimõistva kohtuotsuse tegemisega või selle
kinnitamisest keeldumine kriminaalasja tagastamisega prokuratuurile. Kokkuleppe
muutmiseks puuduvad kohtul volitused. Kokkuleppemenetlust reguleerivatest sätetest tuleb
lähtuda ka ringkonnakohtu menetluses. Kuna maakohus ei koosta kokkuleppemenetluses
põhistatud kohtuotsust, ei ole täidetud apellatsioonimenetluse põhilised eeldused ning seetõttu
kohaldub KrMS § 318 lg 3 p-s 4 sätestatud edasikaebepiirang ka menetluskulude hüvitamise
otsustuse    vaidlustamisele.      Teisisõnu     peab    kokkuleppemenetluses       lahendatud
kriminaalmenetluse kulude hüvitamise otsustuse peale esitatud kaebuses sisalduma viide
mõnele kriminaalmenetluse seadustiku 9. peatüki 2. jao või KrMS § 339 lg 1 sätte
rikkumisele. KrMS § 318 lg-s 4 nimetatud aluse puudumise korral tuleb ringkonnakohtul jätta
kaebus KrMS § 326 lg 2 p 3 alusel läbi vaatamata. (RKKKm 3-1-1-7-16).

7. Kaebuses, mille on esitanud J. Kõva, ei ole viidatud ühelegi kokkuleppemenetlust
reguleeriva kriminaalmenetluse seadustiku sätte rikkumisele, mistõttu tuleb J. Kõva kaebus
jätta läbi vaatamata.

8. Kriminaalasjas on J. Kõva, tema kaitsja ja prokuröri vahel sõlmitud kokkulepe
16.03.2016 (tl 67-70), milles muuhulgas on ära näidatud tasumisele kuuluvad menetluskulud
absoluutsummana. J. Kõva nõustus tasumisele kuuluvate menetluskuludega. Samuti on kokku


                                                                                          2(3)
                                                                                   1-16-2224

lepitud tekkinud kulude hüvitamise individualiseerimises, nimelt lepiti kokku, et KrMS § 180
lg 3 alusel tuleb menetluskulud tasuda 12 kuu jooksul igakuisete maksetena. J. Kõva kinnitas
kaitsja juuresolekul enda soovi sõlmida kokkulepe selles kirjeldatud tingimustel, kinnitades
seda enda allkirjaga (tl 70). Seega on nii prokurör, süüdistatav kui kaitsja ka menetluskulude
osas jõudnud kokkuleppele.
Kokkulepe on teistkordselt avaldatud kohtuistungil, kus J. Kõva kinnitas, et ta on
kokkuleppest aru saanud ning nõustub sellega ja jääb kokkuleppe juurde (tl 77-77 pöördel).
Seega on maakohus teinud otsuse vastavalt kokkuleppes märgitule ning kokkuleppe
muutmiseks puuduvad kohtul volitused.

9. Lähtudes eeltoodust ning juhindudes KrMS § 318 lg 3 p-st 4, § 326 lg 2 p 3 jätab
ringkonnakohus J. Kõva kaebuse läbi vaatamata.


(allkirjastatud digitaalselt)

Orvi Tali
kohtunik




                                                                                         3(3)

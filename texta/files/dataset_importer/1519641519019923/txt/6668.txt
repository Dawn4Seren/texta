                                                                                           1-16-627




                           KOHTUMÄÄRUS

Kohus                              Tallinna Ringkonnakohus, kriminaalkolleegium
Määruse tegemise aeg ja koht       21. september 2016. a, Tallinn, kirjalik menetlus
Kriminaalasja number               1-16-627
Kohtukoosseis                      Sten Lind, Urmas Reinola ja Orvi Tali
Vaidlustatud kohtulahend           Harju Maakohtu 15. augusti 2016. a määrus, millega jäeti
                                   rahuldamata kriminaalhooldusametniku taotlus Aleksandr
                                   Lisitsinile Harju Maakohtu 26.02.2016 otsusega mõistetud
                                   ja tingimisi ennetähtaegselt vanglast vabanemisel
                                   ärakandmata karistuse täitmisele pööramiseks
Kaebuse esitaja ja kaebuse liik süüdimõistetu Aleksandr Lisitsin (ik 39606290818;
                                viibimiskoht Ida Prefektuuri Jõhvi kamber), määruskaebus

RESOLUTSIOON
Jätta Harju Maakohtu 15. augusti 2016. a määrus muutmata ja esitatud määruskaebus
rahuldamata.

Edasikaebamise kord
Määruse peale saab esitada määruskaebuse. Määruskaebus esitatakse Riigikohtule Tallinna
Ringkonnakohtu kaudu 15 päeva jooksul alates päevast, mil kaebuse esitaja sai vaidlustatavast
kohtumäärusest teada või pidi teada saama. Süüdimõistetu saab määruskaebuse esitada vaid
advokaadi vahendusel.


ASJAOLUD JA MENETLUSE KÄIK
1.    Harju Maakohtu 26.02.2016 otsusega tunnistati Aleksandr Lisitsin süüdi KarS § 199 lg 2 p 9
järgi ning talle mõisteti karistuseks 6 kuud vangistust. KrMS § 238 lg 2 alusel vähendas kohus
karistust 4 kuuni. KarS § 68 lg 1 alusel arvati A. Lisitsini eelvangistuses viibitud viis päeva
karistusaja hulka ning kandmata karistuseks loeti 3 kuud ja 25 päeva vangistust.
KarS § 65 lg 2 alusel suurendati A. Lisitsini karistust Harju Maakohtu 18.04.2015 otsusega
mõistetud 3 kuu ja 24 päeva pikkuse vangistuse võrra ning liitkaristuseks mõisteti 7 kuud ja 19
päeva vangistust. Karistusaja alguseks loeti 15.12.2015.
Kohtuotsus jõustus 29.03.2016.

2.     Viru Maakohus vabastas A. Lisitsini 26.05.2016 määrusega tingimisi enne tähtaega
vangistuse kandmiselt. A. Lisitsini katseajaks määrati 10 kuud kohtumääruse jõustumisest ja ta
allutati KarS § 75 lg 1 p-des 1-6 sätestatud kontrollnõuetele. Samuti kohustati A. Lisitsinit mitte
                                                                                           1(3)
                                                                                              1-16-627

tarvitama alkoholi; mitte omama või tarvitama narkootilisi või psühhotroopseid aineid; läbima
sõltlastele suunatud 10-kuulise alkoholi- ja narkosõltuvusest taastumise programmi.
Kohtumäärus jõustus 11.06.2016.

3.    Viru Vangla kolmanda üksuse Harju piirkonna kriminaalhooldusametnik esitas 22.06.2016
Harju Maakohtule erakorralise ettekande, milles taotles A. Lisitsini vangistuse täitmisele
pööramist KarS § 74 lg 4 alusel.
Ettekande kohaselt ei ole A. Lisitsin ilmunud kriminaalhooldusele ega ole allunud kohustusele
läbida sõltlastele suunatud 10-kuulise alkoholi- ja narkosõltuvusest taastumise programmi.

5.     Harju Maakohus jättis 15.08.2016 määrusega kriminaalhooldusametniku taotluse
A. Lisitsini ära kandmata karistuse täitmisele pööramiseks rahuldamata
Maakohus tuvastas, et A. Lisitsini suhtes on tehtud uus süüdimõistev otsus. Harju Maakohtu
27.06.2016 otsusega asjas nr 1-16-5641 tunnistati A. Lisitsin süüdi KarS § 199 lg 2 p 9 - § 25 lg 2
järgi ning talle mõisteti KarS § 238 lg 2 alusel karistuseks 2 kuud vangistust. Selle otsusega liideti
A. Lisitsini varasema otsusega mõistetud karistuse ärakandmata osa, mille täitmisele pööramist
kriminaalhooldaja taotleb, juba uuele karistusele: Harju Maakohus suurendas KarS § 65 lg 2 alusel
A. Lisitsini karistust Harju Maakohtu 26.02.2016 otsusega mõistetud ärakandmata karistuse 1 kuu
ja 20 päeva vangistuse võrra. Liitkaristuseks mõisteti 3 kuud ja 20 päeva vangistust.
Seetõttu ei pidanud maakohus otstarbekaks veelkord A. Lisitsinile mõistetud ja ärakandmata
vangistust täitmisele pöörata.

6.     Harju Maakohtu 15.08.2016 määruse peale esitas A. Lisitsin määruskaebuse, milles märgib,
et ta ei ole maakohtu määrusega nõus.
A. Lisitsin palub kaebuses tingimisi tähtaeg ja liitkaristus maha võtta. Süüdimõistetu väidab, et
talle ei ole tingimisi tähtaega määratud. Seetõttu on talle arusaamatu, miks on tema karistust
pikendatud 1 kuu ja 20 päeva võrra.

RINGKONNAKOHTU SEISUKOHT
7. Aleksandr Lisitsin vaidlustab kaebuses küsimusi, mida ei ole 15.08.2016 kriminaalasjas
nr 1-16-627 tehtud Harju Maakohtu määruses üldse lahendatud. Maakohus ei mõistnud
A. Lisitsinile määrusega liitkaristust ega teinud isegi otsustust Harju Maakohtu 26.02.2016
otsusega mõistetud karistuse täitmisele pööramise kohta.
Liitkaristuse, mida A. Lisitsin vaidlustab, mõistis talle Harju Maakohus 27.06.2016 otsusega
kriminaalasjas nr 1-16-5641. Seega oli tal võimalik liitkaristuse mõistmisele vastu vaielda seda
otsust vaidlustades. A. Lisitsin on selle kohtuotsuse apellatsiooni korras vaidlustanud ning
Tallinna Ringkonnakohus on selle suhtes juba seisukoha võtnud, jättes selle 11.08.2016 määrusega
läbi vaatamata. Kohtuinfosüsteemi kohaselt on A. Lisitsin selle ringkonnakohtu määruse peale
esitanud omakorda määruskaebuse Riigikohtule.
Määruskaebuse alusel saab ringkonnakohus kontrollida, kas vaidlustatud määrus on põhjendatud
ja õiguspärane ning määruskaebuses saab vaidlustada ainult vaidlustatud määruses tehtud
otsustusi. Kuna A. Lisitsin on kaebuses vaidlustanud küsimusi, mida ei ole vaidlustatud määruses
lahendatud, ei anna esitatud määruskaebus alust maakohtu määruse tühistamiseks.


                                                                                              2(3)
                                                                                          1-16-627

8.   Eelnevast lähtuvalt ning juhindudes KrMS § 337 lg 1 p-st 1 ja §-st 390 jätab ringkonnakohus
Harju Maakohtu 15.08.2016 määruse muutmata ja esitatud määruskaebuse rahuldamata.




(allkirjastatud digitaalselt)       (allkirjastatud digitaalselt)     (allkirjastatud digitaalselt)

       Sten Lind                         Urmas Reinola                        Orvi Tali




                                                                                          3(3)

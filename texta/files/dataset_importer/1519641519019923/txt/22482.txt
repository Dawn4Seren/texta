                           KOHTUOTSUS
                                     Eesti Vabariigi nimel

 Kohus                               Tallinna Ringkonnakohus

 Kohtukoosseis                       Reet Allikvere, Ülle Jänes, Ande Tänav

 Otsuse tegemise aeg ja koht         29. veebruar 2016, Tallinn

 Tsiviilasja number                  2-14-59504

 Tsiviilasi                          H-HH hagi AM vastu korteriomandi kinkijale
                                     tagastamiseks

 Vaidlustatud kohtulahend            Harju Maakohtu 30. septembri 2015 otsus

 Kaebuste esitajad ja kaebuste       H-HH apellatsioonkaebus
 liigid                              AM vastuapellatsioonkaebus

 Tsiviilasja hind                    Apellatsioonkaebuse hind 31 955 eurot
 apellatsioonimenetluses             Vastuapellatsioonkaebuse hind 0 eurot

 Menetlusosalised ja nende           Hageja: H-HH (isikukood             XXXXXXXXXXX),
 esindajad                           lepinguline esindaja                Allan   Rajaste

                                     Kostja: AM (endine L, isikukood XXXXXXXXXX),
                                     lepingulised esindajad vandeadvokaadid Keijo Lindeberg
                                     ja Kaido Künnapas

 Menetluse liik                      Kirjalik menetlus

RESOLUTSIOON:
1. Jätta Harju Maakohtu 30. septembri 2015 otsus muutmata.
2. Apellatsioonkaebus ja vastuapellatsioonkaebus jätta rahuldamata.
3. Jätta rahuldamata H-HH taotlus tõendi kogumiseks (Tallinna notar Gunnar
   Savisaarelt ÕH testamendi tühistamise notariaaltoimiku materjali väljanõudmiseks).
4. Jätta maakohtus ja apellatsioonimenetluses kantud menetluskulud poolte endi kanda.
5. Vabastada H-HH riigilõivu 1000 euro riigituludesse tasumise kohustusest.

Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavaks tegemisest. Hagimenetluses Riigikohtus võib menetlusosaline
menetlustoiminguid teha ning avaldusi ja taotlusi esitada üksnes vandeadvokaadi vahendusel.
Menetlusosaline võib ise esitada Riigikohtule menetlusabi saamise taotluse, samuti esitada teise
menetlusosalise kaebuse või muu taotluse kohta seisukohti ja vastuväiteid. Menetlusabi
andmise taotlus ei peata seaduses sätestatud ega kohtu poolt määratud tähtaja kulgemist.
Seaduses sätestatud tähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb.


Hagi ja selle aluseks olevad asjaolud
1. H-HH esitas 21.10.2014 Harju Maakohtusse hagi AM vastu korteriomandi hagejale
   tagasikandmiseks ja kinnistusraamatu omanikukande muutmiseks. Hagi ja selle täpsustuste
   kohaselt palub hageja asendada kohtuotsusega kostja nõusolek korteri tagasikandmiseks
   hagejale ja kinnistusraamatu omanikukande muutmiseks, kustutades kinnistusraamatus
   kanne kostja omanikuks olemise kohta ja tehes kanne hageja korteriomandi omanikuks
   olemise kohta. Menetluskulud palub hageja jätta kostja kanda.
2. Hagiavalduse ja selle täpsustuse kohaselt sõlmisid pooled 03.08.2011 kinkelepingu, millega
   hageja kinkis korteri Tallinnas XXXXXX X-X kostjale, koormates korteri tähtajatu ja
   tasuta isikliku kasutusõigusega enda kasuks. Lepingu p-s 2.3 avaldasid pooled, et
   korteriomand on nende kaasvalduses.
3. Kostja on oma käitumisega näidanud hageja ja tema lähedaste vastu üles jämedat
   tänamatust. Nimelt on kostja käitumine alates 2013.a suvest hageja, tema poja ja lapselapse
   suhtes muutunud ebaviisakaks, hoolimatuks, väljakutsuv-provotseerivaks ja kohati
   egotsentriliselt jõhkraks, millest tingituna tunneb hageja end alates sellest ajast
   traumeeritud, haavatuna, solvatuna, alandatuna, eemaletõugatuna ja ahistatuna, millest
   tekkinud pingeseisund on muutunud pidevaks ning on kahjustanud hageja niigi põdurat
   vaimset ja kehalist tervist.
4. Kostja rikkus 2013.a suvel hageja kaasvaldusõigust korterile, kui lukustas kahe toa uksed
   ning lõhkus omavoliliselt ja õigusvastaselt maha korteri kandekonstruktsioonide hulka
   kuuluva tubadevahelise vaheseina. Hagejal ei ole ligipääsu korteri kõikidele tubadele.
   Kostja on kehtestanud korteri osas ainuvalitsusliku hirmuõhkkonna eesmärgil isoleerida
   hageja teda austavatest ja abistada püüdvatest pojast ja lapselapsest. Kostja ähvardab ja
   sõimab hagejat. Hageja 80. juubelisünnipäevaks tuli kostja hagejat õnnitlema mitu päeva
   hiljem ja kinkis vaid närtsinud lille, mis solvas ja masendas hagejat, eriti arvestades üldteada
   olevat rahvapärimust selle kohta, et närtsinud lille kinkimine on pahatahtlik ja toob kaasa
   õnnetust lille saanule.
5. Kostja käitumine on põhjustanud hagejale hingamisraskused, nõrkusehood, oksendamised
   ja ninaverejooksud. Tal on pidev ja tugev närvipinge/depressioon, mis on tema psüühilist
   ja füüsilist tervislikku seisundit halvendanud sel määral, et tal on tekkinud
   psühhosomaatilised tervisekahjustused. Kostja soov on hageja võimalikult kiire surm
   korteri kättesaamise eesmärgil.
6. Hageja taganes kinkelepingust 25.04.2014 avaldusega ja nõudis vaidlusaluse korteriomandi
   tagastamist. Kostja ei andnud kinnistusraamatu kande tegemiseks nõusolekut.


Kostja vastuväited
7. Kostja palub jätta hagi rahuldamata ja menetluskulud hageja kanda.
8. Täitmata on kinkelepingust taganemise tingimused. Kostja korteris ei ela ja külastab seda
   umbes kaks korda kuus. Kostja ei tee ega saa seega teha hagejale takistusi külaliste
   vastuvõtmiseks. Tubadevahelise vaheseina lammutamise otsustasid pooled ühiselt, kuna


                                                                                                 2
   kahekesi elades ei olnud nelja toa järele vajadust. Ka pärast seina mahavõtmist on hageja
   kasutuses tema oma tuba, elutuba ja köök. Seina mahavõtmine ei kahjustanud hageja huve.
   Kostja lõpetas TV ja telefoni teenused, kuna ta korteris ei ela ja neid teenuseid ei kasuta.
9. Kinkelepingust võib taganeda ühe aasta jooksul alates ajast, mil hageja sai teada või pidi
   teada saama oma taganemise õiguse tekkimisest. Asjaolu, mille alusel lepingust on
   taganetud, pidi toimuma enne 25.04.2014. Tsiviilasja on algatanud tegelikult hageja poeg
   EH tingituna korterist ilmajäämisest põhjustatud solvumisest.


Esimese astme kohtu otsus
10. Maakohus jättis hagi rahuldamata, tühistas rakendatud hagi tagamise abinõu ja jättis
    menetluskulud poolte endi kanda, määrates kindlaks, et pooltel ei tule teineteisele maakohtu
    menetluskulusid hüvitada.
11. Pooled ei vaidle järgmiste asjaolude üle: vaidlusalune korteriomand kuulus varem hagejale,
    kes kinkis selle 03.08.2011 kinkelepinguga kostjale; alates 17.08.2011 on kostja
    korteriomandi omanik; korteriomand on koormatud tähtajatu ja tasuta isikliku
    kasutusõigusega hageja kasuks; hageja tegi 25.04.2014 kinkelepingust taganemise
    avalduse, mille kostja on kätte saanud, aga hageja soovitud ajal kostja notari juurde ei
    tulnud; korteriomandi reaalosaks olev korter on muu hulgas hageja valduses, kusjuures
    igapäevaselt kasutab korterit ainult hageja; hageja hooldajaks on alates 2010.a novembrist
    hageja poeg, varem oli hooldajaks kostja.
12. Tunnistajate ütluste ja poolte seletustega on tuvastatud, et seina lammutamine toimus
    2012.a. Kuna hageja elas seina lõhkumise ajal korteris, siis sai ta sellest kohe teada.
    Järelikult toimus kõnealune sündmus enne 25.04.2013 ja VÕS § 270 lg 1 sätestatud tähtaega
    arvestades ei saa hageja sellele kinkelepingust taganemise alusena tugineda.
13. Eeldatavasti toimus tubade uste lukustamine ja neile hageja ligipääsu piiramine kas samal
    ajal seina lõhkumistöödega või hiljemalt kostja korterist väljakolimisel, mis kostja ütluste
    järgi toimus 2012.a. Seega ei mahu uste lukustamine VÕS § 270 lg 1 esimeses lauses
    märgitud ajavahemikku. Osadele ruumidele juurdepääsu puudumine ei ole hageja enda ega
    tema poja ja lapselapse ütluste järgi probleem, mistõttu ukse praegusel ajal lukus hoidmist
    ei saa hinnata kostja jämeda tänamatusena.
14. Suhted kostja ja hageja poja vahel ei olnud head ka enne 2013.a suve. Tõendatud ei ole, et
    kostja käitumises oleks alates 2013.a aprillist toimunud selliseid muudatusi hageja ja tema
    lähedaste suhtes, millest saaks tervikuna järeldada jämedat tänamatust. Kuigi suhted
    perekonnas võisid jaheneda pärast seda, kui hageja poeg ja lapselaps said kinkelepingust
    teada, siis ei nähtu tõenditest, et seda oleks tinginud kostja käitumine. Pigem saab hageja
    poja ja lapselapse ütlustest tervikuna järeldada, et pinged tekkisid kinkest teadasaamisel.
    Usutav ei ole hageja käsitlus, et kinget soovis salajas hoida kostja, sest selleks ei ole
    mõistlikku põhjust. Hageja ei ole esile toonud muutust kostja käitumises tema suhtes
    lühikese ajavahemiku järel pärast kingi saamist. Hageja oli tegelikult juba varakult
    arvestanud korteriomandi jätmisega kostjale. Harmoonia puudumine lähedaste vahelistes
    suhetes ei ole kostjale etteheidetav jämeda tänamatusena VÕS § 267 p 1 tähenduses.
    Asjaolust, et hageja kurtis oma õele rasket elu, ei saa järeldada raskuste tingitust just kostja
    käitumisest. Tunnistajad avaldasid, et nad ei ole otseselt kogenud ühtegi tüli poolte vahel.
    Peretülide mõju hageja tervisele avaldus alles 2014.a juulis, st pärast taganemisavalduse
    esitamist. Tõenditest ei nähtu, et tulenevalt kostja käitumisest perioodil 25.04.2013 kuni
    25.04.2014 oleks hageja esitanud politseile väljakutseid.



                                                                                                  3
15. Kostja teataval määral negatiivset suhtumist hageja poega ei saa käsitleda hageja
    külastamise keeluna. Hageja ei toonud esile ühtegi konkreetset kostjast tingitud takistust
    poja külaskäikudeks. Hagejat häirib eelkõige poja ja kostja suhte ebakõla.
16. Tõendamist ei leidnud hageja väide, nagu oleks kostja keelanud hagejal helistamise või
    hagejat ähvardanud. Kostjale etteheidetava käitumise tõendamiseks ei ole piisav
    tunnistajaütlus selle kohta, mida hageja tunnistajale rääkis. Kostja lõpetas korteris olnud
    lauatelefoni kasutamise lepingu pärast seda, kui poeg oli hagejale hankinud mobiiltelefoni
    ja hageja oli õppinud seda kasutama. TV-teenuse kasutamisega oli probleeme 2014.a
    oktoobris, st sellele asjaolule ei saa hageja tugineda juba varem tehtud taganemisavalduse
    alusena. Varem tasus hageja kasutuses olnud korteri telefoni- ja TV-teenuse eest kostja.
    Hageja pojal ei olnud hooldajana takistust TV-teenuse tellimiseks hagejale. Kostja teatest,
    et ta võib korterisse enda tuppa võtta üürilise, kes maksab tema osa üüriarvest, ei ole
    tuvastatav jämeda tänamatus hageja suhtes. Kostja ei ole teinud hagejale takistusi korteri
    kasutamisel ega mingil muul viisil riivanud hageja võimalust korterit üksi elamiseks
    kasutada. Kostja on tasunud korteri halduskulud. Pooled planeerisid enne tubade vahelise
    seina lammutamist ühiselt korteri vahetamist. Korteri müügikuulutustest ja lapselapse
    tunnistajaütlustest ei nähtu, et kostja oleks proovinud korterit võõranda ka hiljem ja sel
    viisil, et hageja oma elukoha kaotab. Kostja ei ole astunud samme takistamaks hageja
    lähedastel märkida korter oma elukohana rahvastikuregistris.
17. Hageja väide närtsinud lille toomise kohta käivast rahvapärimusest ei ole asjakohane, sest
    hagejale endale ei olnud lille kinkimise selline tähendus teada. Kostja hilisem saabumine
    hagejat sünnipäeval õnnitlema ei ole hageja poja ütluste ja poolte vande all antud seletuste
    järgi hinnatav jämeda tänamatusena. Kuna kostja ja hageja poja suhted ei olnud head, on
    mõistetav, et nad teineteist vältisid. Kuigi hageja subjektiivselt võis pettuda kostja kui tütre
    hilinenud õnnitluses, siis puudub sellises käitumises jämeda tänamatuse objektiivne tunnus.
18. Otsuse tegemisel jäävad TsMS § 238 lg-te 5 ja 1 alusel arvestamata akende üleandmise-
    vastuvõtu dokumendid, ukse tellimislehed, SMS-de väljatrükid, kostja tervist kajastavad
    dokumendid, politsei vastus, vangla tõend, poja elukohatõend, varem hageja elukohaks
    olnud korteri müügileping ja kuriteokaebus, sest neist ei nähtu asja lahendamisel tähtsust
    omavad asjaolud. Samuti ei arvesta kohus fotosid perekondlikest koosviibimistest ja
    ristimise tunnistust, sest tunnistajate ja poolte vande alla antud ütlused võimaldasid
    paremini saada ülevaadet ühelt poolt kostja ning teiselt poolt hageja ja tema lähedaste
    vahelistest suhetest.
19. Menetluskulud jäävad sõltumata hagi rahuldamata jätmisest erandlike asjaolude tõttu poolte
    endi kanda. Hageja on üle 80-aastane eakas inimene, kelle selgituste järgi on tema
    sissetulekuks pension. Korteriomandi kostjale kinkimisega loobus hageja niigi juba kostja
    kasuks praktiliselt ainsast tal olnud väärtuslikust varaesemest. Hageja tervis on nõrk ja ta
    vajab igapäevaselt abi toimetulekuks. Kostja on hageja tütar, kellel on perekonnaseaduse
    kohaselt kohustus hoolitseda hageja toimetuleku eest.


Apellatsioonkaebus
20. Hageja palub maakohtu otsuse tühistada täies ulatuses ja teha asja esimese astme kohtule
    uueks läbivaatamiseks saatmata uus otsus, millega rahuldada hagi ja jätta kehtima hagi
    tagamise abinõu. Alternatiivselt palub hageja maakohtu otsuse täielikult tühistada ja saata
    asi esimese astme kohtule uueks läbivaatamiseks, kui ringkonnakohus leiab, et ei saa asja
    ise lahendada. Menetluskulud palub hageja jätta kostja kanda või kui ringkonnakohus



                                                                                                  4
   kaebust ei rahulda, siis jätta menetluskulud arvestades                erandlikke asjaolusid
   menetlusosaliste endi kanda.
21. Maakohus jättis arvestamata, et kostja on püüdnud oma jämeda tänamatuse tegusid teha
    võimalikult varjatult, mis oluliselt raskendab hageja menetlusseisundit tänamatust
    kinnitavate tõendite hankimisel. Kohus ei arvestanud, et tõendi kaalukuselt on eriti tähtis
    osa hageja vande all antud seletustel, mis puudutavad hagejal seoses kinkega olnud
    eesmärkide kokkuvarisemist ning kostja tekitatud psühhotraumadest, rasketest hingelistest
    läbielamistest ja pidevast närvipingest põhjustatud aastatepikkusi kannatusi.
22. Kohus jättis ebaõigesti tähelepanuta hageja vande all antud seletused mh selle kohta, kui
    raskelt on terve hulk kostja tänamatuse alaseid tegusid hagejale mõjunud. Samuti jättis
    kohus tähelepanuta hageja lapselapse ja poja ütlused kinkest taganemise aluseks olevate
    asjaolude kohta. Kohus jättis arvestamata, et hagejale põhjustas juba ainuüksi korteri
    müügikuulutusest teadasaamine raske närvišoki, kuna hageja nägi lepingus tagatist, et ta
    võib saata oma vanaduspäevad lõpuni just selles korteris kostja kui korteri omaniku kaitse,
    hoole ja abistamise all.
23. Otsuses on ebaõigesti jäetud käsitlemata hageja psühhotrauma, mille ta sai kostja poolt
    kõnede salvestiste ettemängimisest. Kohus rikkus poolte võrdsuse ja võistlevuse põhimõtet,
    kui esitas otsuses poolte väiteid ja tõi esile tõendeid lubamatult kallutatult ja erapoolikult
    hageja kahjuks. Samuti rikkus kohus sellega õigusliku ärakuulamise põhimõtet.
24. Kohus jättis põhjendamata, miks ta jättis tähelepanuta terve hulga hageja faktilisi väiteid
    või miks ta vastavate hageja faktiväidetega ei nõustu. Ebaõige on otsuse p 22 teise lause
    6.sõna „hagejal“.
25. Hageja saab anda seletusi, aga mitte ütlusi, nagu on otsuses korduvalt ebaõigesti märgitud.


Vastuapellatsioonkaebus
26. Kostja palub vastuapellatsioonkaebuses tühistada maakohtu otsuse osas, millega kohus
    jättis poolte menetluskulud nende endi kanda ja teha uus otsus, millega jätta mõlema poole
    menetluskulud kõikides kohtuastmetes hageja kanda.
27. TsMS § 162 lg 4 kohaldamiseks peab olukord peab olema äärmiselt ebaõiglane või
    ebamõistlik. Menetluskulude kindlaksmääramist ja teiselt menetlusosaliselt väljamõistmist
    ei mõjuta iseenesest menetluskulusid hüvitama kohustatud menetlusosalise majanduslik
    olukord ega teise menetlusosalise tegevusala (3-2-1-143-11). Sama on kohaldatav ka
    menetluskulude jaotuse kohta.
28. Hageja ei ole esimese astme menetluses välja toonud ühtegi asjaolu, millest nähtuks
    äärmine ebaõiglus või ebamõistlikkus (3-2-1-142-10). Hageja kaitse on tagatud läbi TsMS
    § 175 regulatsiooni, mis välistab põhjendamatult kõrgete lepingulise esindaja kulude
    väljamõistmise.
29. Kohus jättis tähelepanuta, et kostja küsis juba enne hagile vastamist oma menetluskulude
    katteks tagatist, mistõttu oli hageja teadlik kostja eeldatavatest menetluskuludest ja pidi
    kaaluma kohtuvaidluse jätkamisega seotud rahalisi riske.
30. Perekonnaseaduse kohaselt laieneb ka kostjale hageja ülalpidamiskohustus, mistõttu on
    hagejalt kostja kasuks menetluskulude väljamõistmisel vähetõenäoline, et see hageja
    olukorda negatiivselt mõjutaks määral, mis tooks kaasa temalt menetluskulude
    väljamõistmise äärmise ebamõistlikkuse. Kuna hagi ja apellatsioonkaebus on tegelikult
    esitatud hageja poja algatusel ja huvides, on hagejal õigus esitada hüvitisnõue tema vastu.


                                                                                                5
Vastused apellatsioonkaebusele ja vastuapellatsioonkaebusele
31. Pooled vaidlevad teineteise kaebustele vastu, paluvad jätta need rahuldamata ja
    menetluskulud vastaspoole kanda.


Ringkonnakohtu seisukoht
32. Ringkonnakohus leiab, et apellatsioonkaebuse ja vastuapellatsioonkaebuse väited ei anna
    alust maakohtu otsuse tühistamiseks. TsMS § 657 lg 1 p 1 alusel jätab ringkonnakohus
    kaebused rahuldamata ja kohtuotsuse muutmata. Maakohus ei rikkunud menetlusõiguse
    norme ning hindas tõendeid ja kohaldas materiaalõiguse norme õigesti. Ringkonnakohus
    nõustub maakohtu otsuse põhjendustega ja TsMS § 654 lg 6 alusel neid ei korda. Vastuseks
    apellatsioonkaebusele ja vastuapellatsioonkaebusele märgib ringkonnakohus järgmist.
33. VÕS § 268 lg 1 ja § 267 p 1 alusel võib kinkija pärast kinkelepingu täitmist lepingust
    taganeda muu hulgas siis, kui kingisaaja on oma käitumisega näidanud kinkija vastu üles
    jämedat tänamatust. Taganemine on kehtiv juhul, kui on täidetud lisaks formaalsele
    eeldusele ka taganemise materiaalsed eeldused, st kinkijal peab olema alus lepingust
    taganemiseks. Kinkija õigus lepingust taganeda on VÕS § 270 lg 1 järgi piiratud 1-aastase
    tähtajaga.
34. Hageja kinkis 03.08.2011 kinkelepinguga korteriomandi asukohaga Tallinnas XXXXXX
    X-X kostjale. Hageja tegi 25.04.2014 kinkelepingust taganemise avalduse, mille kostja on
    kätte saanud. Seega on kinkelepingust taganemise formaalne eeldus täidetud. Käesolevas
    asjas on vaidlus taganemise materiaalsete eelduste olemasolu üle.
35. Ringkonnakohus nõustub maakohtu järeldusega selle kohta, et hagejal puudus alus
    kinkelepingust taganemiseks, sest kostja ei ole oma käitumisega näidanud hageja vastu üles
    jämedat tänamatust. Maakohus juhindus tõendite hindamisel TsMS § 232 lg-st 1, mille
    kohaselt hindab kohus seadusest juhindudes kõiki tõendeid igakülgselt, täielikult ja
    objektiivselt ning otsustab oma siseveendumuse kohaselt, kas menetlusosalise esitatud
    väide on tõendatud või mitte.
36. Ekslik on hageja seisukoht, et kohus oleks pidanud eelistama teistele tõenditele hageja
    vande all antud seletust. See ei ole kooskõlas TsMS § 232 lg-ga 2, mille kohaselt ei ole
    ühelgi tõendil kohtu jaoks ette kindlaksmääratud jõudu, kui pooled ei ole kokku leppinud
    teisiti. Praeguses kohtuasjas ei ole pooled kokku leppinud teisiti. Maakohus hindas piisava
    põhjalikkusega nii hageja vande all antud seletust kui ka tunnistajatena üle kuulatud poja ja
    lapselapse ütlusi. Ebaõige on apellatsioonkaebuse väide, et maakohus jättis need tõendid
    tähelepanuta ja otsuse tegemisel arvestamata.
37. Ringkonnakohtu hinnangul ei olnud maakohus kallutatud ega erapoolik. Maakohus ei
    rikkunud hageja õigusliku ärakuulamise põhimõtet. Hageja osales kohtuistungitel ja tal oli
    võimalus esitada oma seisukohad. 15.09.2015 kohtuistungil andis ta oma seletuse ka vande
    all (II kd lk 213,214). Maakohus põhjendas otsuses, miks ta hageja faktiliste väidetega ei
    nõustunud ja milliseid tõendeid kohus otsuse tegemisel ei arvestanud. Kohtuotsuse
    põhjendav osa vastab TsMS § 442 lg-s 8 sätestatud nõuetele.
38. Iseenesest on õige hageja märkus, et hageja andis vande all seletuse, mitte ütlusi, nagu
    maakohus otsuses läbivalt märkis. Tegemist ei ole sisulise eksimusega, mistõttu ei anna see
    alust maakohtu otsuse tühistamiseks. Samuti ei anna selleks alust kohtuotsuse p-s 22
    märgitu, et kohus ei tuvastanud hageja kohustust tagastada kingiks saadud korteriomand



                                                                                               6
    hagejale. Tegemist on ilmselge trükiveaga ja selles lauses esimesena märgitud sõna
    „hageja“ tuleb lugeda sõnaks „kostja“.
39. Ringkonnakohus leiab, et maakohus jättis 29.06.2015 määrusega põhjendatult ja õigesti
    rahuldamata hageja 04.03.2015 esitatud taotluse tõendi kogumiseks (Tallinna notar Gunnar
    Savisaarelt ÕH testamendi tühistamise notariaaltoimiku materjali väljanõudmiseks).
    Apellatsioonimenetluses esitatud samasisulise taotluse jätab ringkonnakohus rahuldamata,
    sest asja materjalist nähtuvalt ei esitanud hageja maakohtu tegevuse kohta TsMS § 333 lg 1
    alusel vastuväidet ja ta ei ole apellatsioonkaebuses põhjendanud taotluse teistkordse
    esitamise lubatavust.
40. TsMS § 162 lg 4 kohaldamine menetluskulude jaotamisel on kohtu diskretsiooniotsus,
    millesse kõrgema astme kohus saab sekkuda vaid juhul, kui kohus on ületanud
    diskretsioonipiire. Ringkonnakohus leiab, et maakohus ei ületanud diskretsioonipiire, kui
    jättis menetluskulud erandlike asjaolude tõttu poolte endi kanda olenemata sellest, et jättis
    hagi rahuldamata. Maakohus põhjendas, milliseid asjaolusid ta seejuures silmas pidas.
    Vastuapellatsioonkaebuse väited ei anna alust maakohtu sellekohase otsustuse
    tühistamiseks.
41. Asjaolu, et kostja küsis juba enne hagile vastamist oma menetluskulude katteks tagatist ja
    hageja pidi olema teadlik kostja eeldatavatest menetluskuludest ning kaaluma
    kohtuvaidluse jätkamisega seotud rahalisi riske, selleks alust ei anna. Tähtsust ei ole ka
    kostja arvamusel, et hagejal on õigus esitada hiljem oma poja vastu hüvitisnõue, kelle
    huvides kohtumenetlus toimub.


Menetluskulude jaotus
42. Apellatsioonkaebuse ja vastuapellatsioonkaebuse rahuldamata jätmise tõttu jäävad poolte
    apellatsioonimenetluskulud TsMS 171 lg 1 alusel nende endi kanda.
43. Ringkonnakohus rahuldas 06.11.2015 määrusega hageja menetlusabi taotluse ja vabastas ta
    apellatsioonkaebuse eest tasumisele kuuluva riigilõivu 1000 euro tasumisest. Hageja esitas
    taotluse vabastada ta riigilõivu tasumisest täielikult, st ka kaebuse rahuldamata jätmise
    korral. Ringkonnakohus leiab, et taotlus on põhjendatud ja kuulub TsMS § 190 lg 7 alusel
    rahuldamisele. Hageja on eakas inimene ja tal on tuvastatud raske puue. Tema
    kuusissetulekuks on pension 338,43 eurot ja puudetoetus 26,85 eurot. Seega on hagejal
    mõjuvad põhjused, miks ta ei suuda riigilõivu tasuda ja ta tuleb sellest kohustusest
    vabastada.
44. Hageja tasus 05.01.2016 ringkonnakohtu 07.12.2015 määruse alusel kostja
    apellatsioonimenetluse eeldatavate menetluskulude katteks tagatise 1248 eurot. TsMS
    § 195 lg 1 sätestab, et kui tagatise andmise põhjus on ära langenud, tagastab tagatise
    määranud kohus tagatise andja avalduse alusel tagatise.


    Reet Allikvere                     Ülle Jänes                       Ande Tänav
/allkirjastatud digitaalselt/   /allkirjastatud digitaalselt/   /allkirjastatud digitaalselt/




                                                                                                7

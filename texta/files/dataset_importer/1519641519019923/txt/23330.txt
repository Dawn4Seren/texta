                           KOHTUMÄÄRUS
 Kohus                          Viru Maakohus

 Määruse aeg ja koht            17.02.2016, Rakvere kohtumajas

 Kohtuasja number               1-14-1908
 Kohtunik                       Anu Ammer
 Kohtuistungi sekretär          Kätlin Koidumäe

 Tõlk                           Tatjana Šibajeva

 Prokurör                       Elle Karm

 Kaitsja                        Gerda-Johanna Pello (määratud korras)

 Kohtuasi                       Viru Vangla materjalid Igor Jakovenko vangistusest
                                tingimisi enne tähtaega vabastamiseks

                                IGOR JAKOVENKO, i.k. 39504280897, kannab karistust
 Süüdimõistetu
                                Viru Vanglas, elukoht vabanemisel: xxxx
                                Karistuse kandmise algus 08.11.2011 ja lõpp 05.05.2016.

 Kohtuasja läbivaatamise aeg 05.02.2016, videokohtuistungil
 Kohtumääruse õiguslik alus KarS § 76; KrMS § 426, § 383, § 384 ja § 387.

 RESOLUTSIOON

Jätta Igor Jakovenko vangistusest tingimisi enne tähtaega vabastamata.

Välja mõista Igor Jakovenkolt menetluskuluna riigituludesse 54 eurot kaitsetasu
vandeadvokaadi abi Gerda-Johanna Pello poolt õigusabi osutamise eest.

Menetluskulud tasuda 30 päeva jooksul käesoleva kohtumääruse jõustumisest arvates
Rahandusministeeriumi arveldusarvele nr EE891010220034796011 AS-s SEB Pank, nr
EE932200221023778606 AS-is Swedbank, nr EE701700017001577198 Nordea Bank
Finland PLC Eesti filiaal või nr EE403300333416110002 Danske Bank AS Eesti filiaal,
viitenumber 2800049900, selgitusse märkida „Igor Jakovenko, 1-14-1908,
menetluskulud“.

Kui rahaline nõue pole täies ulatuses tähtaegselt tasutud, suunatakse nõue kohtutäiturile
täitemenetlusse täitemenetluse seadustikus sätestatud korras.
                                            1
Välja mõista riigieelarve selleks otstarbeks eraldatud vahenditest Advokaadibüroo LMP
kasuks 54 eurot (sh käibemaks 20%) vandeadvokaadi abi Gerda-Johanna Pello poolt
süüdimõistetu Igor Jakovenko kaitsjana riigi õigusabi korras osutatud õigusabi eest.

Edasikaebamise kord
Kohtumäärusele on õigus esitada määruskaebus Viru Maakohtule 15 päeva jooksul alates
päevast, mil isik sai vaidlustatavast kohtumäärusest teada või pidi teada saama.

Kohtumääruse väljatrükk saata Viru Vanglale, prokurörile, Igor Jakovenkole ja tema
kaitsjale ning kohtumääruse jõustumisel Riigi Tugiteenuste Keskusele.

Asjaolud

Viru Vangla esitas 28.12.2015 Viru Maakohtule materjalid kinnipeetava Igor Jakovenko
vangistusest tingimisi enne tähtaega vabastamiseks.

Igor Jakovenko on süüdi tunnistatud Viru Maakohtu 19.03.2014 otsusega KarS § 275 järgi ning
talle mõisteti karistuseks 1 kuu vangistust. KarS § 65 lg 2 alusel suurendas kohus mõistetud
karistust Viru Maakohtu 04.12.2013 otsusega mõistetud karistuse ärakandmata osa, s.o. 5 aastat
vangistust, võrra ning mõistis Igor Jakovenkole liitkaristuseks 5 aastat ja 1 kuu vangistust.
Karistuse kandmise alguseks luges kohus 08.11.2011.

Viru Maakohtu 06.04.2015 määrusega vabastas kohus Igor Jakovenko temale Viru Maakohtu
23.05.2013 otsusega nr. 1-13-3385 KarS § 275 järgi mõistetud karistusest ja Viru Maakohtu
19.03.2014 otsusega käesolevas asjas KarS § 275 järgi mõistetud karistusest, ning moodustas
uue liitkaristuse Viru Maakohtu 04.12.2013 otsusega KarS § 121 mõistetud karistusest ja Harju
Maakohtu 16.11.2012 otsusega mõistetud liitkaristusest. Kohus luges uueks kohtuotsuste
kogumis mõistetud liitkaristuseks 4 aastat 5 kuud ja 27 päeva vangistust. Liitkaristuse kandmise
alguseks luges kohus 08.11.2011.

Arvestades kinnipeetava ohtlikkuse taset ning uue kuriteo toimepanemise tõenäosust ei toeta
Viru Vangla kinnipeetava tingimisi ennetähtaegset vabastamist.

Kohtuistung

Igor Jakovenko taotleb enda tingimisi ennetähtaegset vabastamist ja avaldab, et tahab
vabanedes elama asuda vanemate juurde xxxx, aga minna ka xxxx ja seal töökoht leida.
Selgitab, et vanglasse sattus 16-aastaselt ja ei olnud aru saanud, mis tähendab tingimuslik
karistus. Kinnitab, et perekonnaga on suhted head, kriminaalsete sõpradega enam ei suhtle,
narkootikumidesse ja alkoholi suhtub negatiivselt, samas tunnistab, et vajab nii narkootikumide
kui ka emotsionaalse ebastabiilsuse osas ravi. Distsiplinaarkaristusi põhjendab sellega, et
suitsud on keelatud, kuid tema ei saa ilma suitsuta olla.

Prokurör asja arutamisest osa ei võtnud, kuid on esitanud kohtule kirjalikult oma seisukoha,
mille kohaselt prokuratuur kinnipeetava ennetähtaegset vabastamist ei toeta. Prokurör märgib,
et arvestades kinnipeetava korduvkaristatust, ei ole varasemad karistused Igor Jakovenkole
mõju avaldanud ning rikkudes katseaja tingimusi ei ole ta õigustanud kohtu usaldust kanda
karistust vabaduses. Eeltoodu tõttu ei ole prokuratuuril veendumust, et kinnipeetav
ennetähtaegsel vabanemisel suudaks elada seaduskuulekat elu. Lisaks juhib prokurör kohtu


                                               2
tähelepanu asjaolule, et Igor Jakovenko on kõrgohtlik avalikkusele, seega on olemas arvestatav
uue kuriteo toimepanemise tõenäosus ja kinnipeetaval on kehtivad distisplinaarkaristused.

Kaitsja palub kohtul Igor Jakovenko tingimisi ennetähtaega vabastada, kuna tegu on noore
inimesega ja tema esimese reaalse vangistusega. Kaitsja on seisukohal, et Igor Jakovenko on
oma järeldused elus edasiminekuks teinud ja positiivne on see, et kinnipeetav tahab ise hakata
tegelema oma psühholoogiliste ja sõltuvusprobleemidega.
Kohtumääruse põhjendused

Kohus, tutvunud asja materjalide ja prokuröri seisukohaga ning ära kuulanud kinnipeetava ja
tema kaitsja leidis, et taotlus ei ole põhjendatud ega kuulu rahuldamisele.

Vastavalt KarS § 76 lg 4 tingimisi enne tähtaega vangistusest vabastamise otsustamisel arvestab
kohus kuriteo toimepanemise asjaolusid, süüdlase isikut, varasemat elukäiku ning käitumist
karistuse kandmise ajal, samuti tema elutingimusi ja neid tagajärgi, mida võib süüdlasele kaasa
tuua tingimisi enne tähtaega karistusest vabastamine.

Igor Jakovenko käitumine vanglas ei ole olnud seaduskuulekas ja isikul on seitse kehtivat (üks
arhiveeritud) distsiplinaarkaristust. Vastavalt Riigikohtu kriminaalkolleegiumi 02.11.2006
määrusele kohtuasjas nr 3-1-1-91-06 on vangistusest ennetähtaegse vabastamise oluliseks
tingimuseks vangistatu õiguspärane käitumine. Käesoleval juhul on see tingimus täitmata.
Kui süüdimõistetu ka vanglas range järelevalve tingimustes jätkab õigusrikkumiste ning
kuritegude toimepanemist, siis puudub kohtul alus arvata, et tema käitumine vabaduses saab
olema seaduskuulekas.

Kinnipeetav on kriminaalkorras karistatud viiel korral, seega ei ole uute kuritegude
toimepanemine olnud juhuslik ning arvestades kinnipeetava kriminaalset käitumist, ei ole tema
puhul tegemist õiguskuulekusele orienteeritud isikuga.          Käesolevat karistust kannab
võimuesindaja solvamise eest. Alaealisena on teda karistatud tulirelva ja laskemoona
ebaseadusliku käitlemise ning varguse, röövi ja väljapressimise eest, isikuvastaseid kuritegusid
on toime pannud paljude kannatanute suhtes. Soodusteguriks on narkootikumide tarvitamisest
tingitud psühhiline ebastabiilsus.

Kriminaalhooldusametniku arvamusest nähtub, et kinnipeetav asuks vabanemisjärgselt elama
isa juurde xxxx. Seega on isikul olemas elukoht, mis on kinnipeetava ennetähtaegse
vabastamise vältimatuks eelduseks.

Positiivseks loeb kohus ka asjaolu, et kinnipetav on vangistuses lõpetanud riigikeele õppe A2
tasemel ning osaleb B1 taseme õppes, on osalenud sotsiaalprogrammides EQUIP ja
„Sotsiaalsete oskuste treening“, viibib regulaarselt psühholoogi vastuvõttudel ning
hingehoidlikel vestlustel kaplaniga, on hõivatud majandustöödel ning noorte
motivatsioonisüsteemi raames on hea käitumise eest ühel korral käinud kodukülastusel.

Positiivseks ja mitte vähetähtsaks peab kohus ka toetavate lähedaste olemasolu: kinnipeetavat
ootab vabaduses peale isa ka veel vanaema ning õde. Suhted lähedastega on head ning toetavad,
lähedased on valmis Igor Jakovenkot alguses majanduslikult abistama.

Igor Jakovenko kuulus alaealiste õigusrikkujate gruppi. Kohus leiab, et selline suhtlusring- ja
sõpruskond ei soodusta isiku taasühiskonnastumist juhul, kui ta jätkab kriminaalse mõtteviisiga


                                               3
isikutega läbikäimist. Vähetähtis pole ka asjaolu, et kinnipeetava isa on kriminaalkorras
karistatud ning varasema kuriteo on kinnipeetav toime pannud koos isaga.

Kinnipeetaval puudub vabanedes töökoht. Kohus märgib, et olukorras, kus kinnipeetav on
varasemalt pannud kuritegusid toime majandusliku kasu saamise eesmärgil ei ole töökoha
puudumisel isiku vabastamine põhjendatud. Isikul on ka vähene haridus ja puudub eriala, aga
samuti puudub tal töökogemus ja -harjumus, seega on tema konkurentsivõime tööturul
problemaatiline ja seda olukorras, kus kinnipeetav on enne vangistust olnud ülalpeetav, mis
omakorda on mõjutanud tema iseseisva toimetuleku oskust.

Igor Jakovenkol on diagnoositud narkosõltuvus, mida saab pidada uue kuriteo toimepanemise
riskifaktoriks.

Vangla hinnangul on üldise korduva kuriteo toimepanemise tõenäosus kahe aasta jooksul 70%
ja uue vägivaldse kuriteo toimepanemise tõenäosus kahe aasta jooksul on 54%, mida saab
lugeda keskmisest märkimisväärselt kõrgemaks tõenäosuseks. Ohustatud on isikud, kellel on
vara, aga samuti on ohustatud ka kaaskinnipeetavad, keda Igor Jakovenko võib rünnata ning
ametnikud, keda ta võib solvata. Varavastase kuriteo toimepanemise oht on kõige tõenäolisem,
kui tal tekivad majanduslikud raskused. Kohtu hinnangul on isiku majanduslike raskuste
saabumine vabaduses aga tõenäoline ja seda olukorras, kus isikul on maksmata nõudeid
2440,49 eurot, töökoht puudub ning iseseisev majandusliku toimetuleku oskus on puudulik või
puudub üldse.

Vangla iseloomustuse kohaselt on kinnipeetaval madal enesehinnang, seoses psühhilise
ebastabiilsusega võib isik käituda ebaadekvaatselt ja teha endale kahju, samas kahjustada end
võib kinnipeetav ka manipuleerimise eesmärgil. Kinnipeetav ei mõtle tegude tagajärgedele ega
kannatanute olukorrale, võib käituda impulsiivselt. Sotsiaalsete oskuste treeningu läbimiseks
oli kinnipeetava motivatsioon madal ning isik tunnistas hiljem ise, et vanaviisi käituda on tema
jaoks lihtsam.
Kinnipeetav on varem rikkunud kriminaalhoolduse nõudeid pannes uue kuriteo toime katseaja
esimesel kuul, seega varasem tingimuslik karistus ei ole Igor Jakovenkole mõju avaldanud.

Kohus leiab, et süüdimõistetu võimalused vabanemisel (elukoha olemasolu ning lähedaste
toetus) ei kaalu üles tema käitumist enne vangistusse sattumist ja karistuse kandmise ajal uute
õigusrikkumiste (distsiplinaarkaristused) ja kuritegude toimepanemise fakti. Kohtul puudub
veendumus, et kinnipeetav suudab ennetähtaegse vabastamisega kaasneva katseaja ning temale
pandavad kohustused täita nõuetekohaselt. Kohus on seisukohal, et Igor Jakovenko puhul on
olemas tõenäoline kõrge käitumiskontrollist kõrvalehoidmise risk.

Kohus märgib täiendavalt, et isik, kes pani toime kuriteo, peab arvestama asjaoluga, et tal tuleb
ära kanda kogu temale mõistetud karistus ning riik ei loo tingimisi ennetähtaegselt vangistusest
vabastamise korra kehtestamisega isikutele õiguspositsioone, millele need hiljem võiksid
toetuda. Süüdimõistmisel ei ole ennetähtaega vabastamine isikule garanteeritud.

/allkirjastatud digitaalselt/

Anu Ammer
Kohtunik



                                               4

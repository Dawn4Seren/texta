                                          RIIGIKOHUS
                                  KRIMINAALKOLLEEGIUM


                                         KOHTUOTSUS
                                        Eesti Vabariigi nimel


 Kohtuasja number                3-1-1-18-16
 Otsuse kuupäev                  17. veebruar 2016
 Kohtukoosseis                   Eesistuja Hannes Kiris, liikmed Saale Laos ja Paavo Randma
 Kohtuasi                        Gregor Kaarese väärteoasi liiklusseaduse § 227 lg 3 järgi
 Vaidlustatud kohtulahend        Harju Maakohtu 8. septembri 2015. a otsus väärteoasjas nr 4-
                                 15-5740
 Kaebuse esitaja ja kaebuse liik Gregor Kaarese kaitsja vandeadvokaat Maano Saareväli
 Teised    kassatsioonimenetluse Kohtuväline menetleja Politsei- ja Piirivalveamet
 pooled
 Asja läbivaatamise kuupäev ja 10. veebruar 2016, kirjalik menetlus
 viis

RESOLUTSIOON
1. Tühistada Harju Maakohtu 8. septembri 2015. a otsus Gregor Kaarese karistamises
liiklusseaduse § 227 lg 3 järgi ja saata väärteoasi samale kohtule uueks arutamiseks teises
kohtukoosseisus.
2. Kaitsja kassatsioon rahuldada.


ASJAOLUD JA MENETLUSE KÄIK

1. Politsei- ja Piirivalveameti (PPA) Põhja prefektuur koostas 20. mail 2015 väärteoprotokolli, mille
kohaselt juhtis Gregor Kaares samal päeval kell 14.56 Tallinnas Ehitajate tee ja Männiliiva ristmikul
suunaga Pärnu mnt poole mootorsõidukit asulasisesel teel kiirusega 96 ± 3 km/h, kui lubatud suurim
sõidukiirus sellel teelõigul on 50 km/h. Sellega ületas ta lubatud sõidukiirust mitte vähem kui 43
km/h ja rikkus liiklusseaduse (LS) § 15 lg 1 p 2 nõudeid ning pani toime LS § 227 lg-s 3 kirjeldatud
väärteo.

2. PPA Põhja prefektuuri 11. juuni 2015. a otsusega karistati G. Kaarest LS § 227 lg 3 alusel
juhtimisõiguse äravõtmisega neljaks kuuks.

3.   Menetlusalune isik esitas maakohtule kohtuvälise menetleja otsuse peale kaebuse, taotledes
karistuse kergendamist.

4. Harju Maakohtu 8. septembri 2015. a kirjalikus menetluses tehtud otsusega jäeti kohtuvälise
menetleja otsus muutmata ja G. Kaarese kaebus rahuldamata. Kohus leidis, et kohtuvälise menetleja
otsus on seaduslik ja põhjendatud. Väärteo toimepanemine G. Kaarese poolt on tõendatud,
õigusvastasust ja süüd välistavaid asjaolusid ei esine. Samuti on põhjendatud G. Kaaresele mõistetud
karistus, kuivõrd ta ületas oluliselt lubatud sõidukiirust ja teda on varem samalaadse teo eest
karistatud.

KASSATSIOONIMENETLUSE POOLTE SEISUKOHAD

5.   Menetlusaluse isiku kaitsja vandeadvokaat Maano Saareväli esitas maakohtu otsuse peale
kassatsiooni, taotledes kohtuotsuse tühistamist ja väärteoasja maakohtule uueks arutamiseks saatmist.
Kassatsiooni põhistused olid kokkuvõtvalt järgmised. Väärteomenetluse seadustiku (VTMS) § 120 lg
1 kohaselt võib maakohus kaebust kohtuvälise menetleja otsuse peale lahendada kohtuistungit
korraldamata kirjalikus menetluses üksnes siis, kui kohtumenetluse pooled on nõustunud asja
läbivaatamisega sellises korras. Maakohus on aga selles asjas lahendanud kaebuse kirjalikus
menetluses, ilma et kaebuse esitaja oleks kaebuses avaldanud soovi kohtuistungil osalemata jätta. Ta
ei ole seda väljendanud ka muul viisil. Sellega eiras kohus VTMS § 120 lg 1 nõudeid ja isiku õigust
viibida oma kohtuasja arutamise juures, rikkudes oluliselt väärteomenetlusõigust VTMS § 150 lg 2
tähenduses.

6. Kohtuväline menetleja esitas kassatsioonile vastuse, milles toetab kassatsiooni ja taotleb samuti
maakohtu otsuse tühistamist ning väärteoasja samale kohtule uueks arutamiseks saatmist.

KOLLEEGIUMI SEISUKOHT

7. VTMS § 19 lg 1 p 3 kohaselt on menetlusalusel isikul õigus viibida oma kohtuasja arutamise
juures. VTMS § 120 lg 1 näeb aga ette korra, kuidas menetlusalune isik sellest õigusest loobuda saab.
Nii võib maakohus lahendada menetlusaluse isiku kaebuse kohtuvälise menetleja otsuse peale
kirjalikus menetluses, kui kohus on saatnud kaebuse koopia kohtumenetluse teisele poolele,
selgitanud tema seisukoha kaebuse suhtes ning kohtumenetluse pooled on kaebuses või selle vastuses
teatanud, et nad ei soovi kohtuistungist osa võtta. Kui kohtumenetluse pooled pole teada andnud
soovist kohtuistungist osavõtust loobuda, tuleb poolte tahe kohtuistungil osalemise osas välja
selgitada, jättes kaebuse VTMS § 117 lg 1 p 1 ja § 115 lg 3 p 1 alusel käiguta ja andes tähtaja
puuduste kõrvaldamiseks või vaadata kaebus läbi suulisel kohtuistungil poolte osavõtul. Kui aga
maakohus lahendab kaebuse kirjalikus menetluses ilma poolte nõusolekuta, on tegemist
väärteomenetluse olulise rikkumisega VTMS § 150 lg 2 tähenduses (vt ka mutatis mutandis
Riigikohtu kriminaalkolleegiumi otsus asjas nr 3-1-1-92-15, p-d 7 ja 10).

8. Selles väärteoasjas ei nähtu menetlusaluse isiku kaebusest ega muudest toimiku materjalidest
kaebuse esitaja taotlust või nõusolekut vaadata väärteoasi maakohtus läbi ilma tema osavõtuta. Seega
vaatas kohus alusetult kaebuse läbi kirjalikus menetluses ja rikkus oluliselt väärteomenetlusõigust
VTMS § 150 lg 2 tähenduses.
9. Lähtudes eeltoodust ja juhindudes VTMS § 174 p-st 7 ning § 175 p-st 2, tühistab Riigikohtu
kriminaalkolleegium Harju Maakohtu 8. septembri 2015. a otsuse ning saadab väärteoasja uueks
arutamiseks samale maakohtule teises kohtukoosseisus. Kassatsioon tuleb rahuldada.

/allkirjastatud digitaalselt/

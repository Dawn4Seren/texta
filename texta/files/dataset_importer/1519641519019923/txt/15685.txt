                                 KOHTUOTSUS
                                    EESTI VABARIIGI NIMEL



Kohus                               Tallinna Ringkonnakohus

Otsuse tegemise aeg ja koht         12. mai 2016, Tallinn

Kriminaalasja number                1-14-1413 (13257000042)

Kohtukoosseis                       Kohtunikud Urmas Reinola, Meelika Aava, Ivi Kesküla

Apelleeritud kohtuotsus             Pärnu Maakohtu 1. aprilli 2016 otsus Mihkel Lossi (Loss)
                                    süüdistuses KarS § 118 lg 1 p 2 järgi üldmenetluses


Kriminaalasja lahendamise viis      Kirjalik menetlus


Apellatsiooni esitajad              Süüdistatava kaitsja vandeadvokaat Hannes Toodu, kannatanu
                                    PK


Teised    apellatsioonimenetluse süüdistatav Mihkel Loss, Lääne Ringkonnaprokuratuuri
pooled                           ringkonnaprokurör Indrek Kalda


RESOLUTSIOON
1. Jätta Pärnu Maakohtu 1. aprilli 2016 otsus Mihkel Lossi süüdistusasjas muutmata.
2. Kaitsja ja kannatanu apellatsioonid jätta rahuldamata.

Edasikaebamise kord
Kohtuotsust on võimalik vaidlustada kassatsiooni korras Riigikohtus 30 päeva jooksul.
Süüdistataval on kassatsiooni esitamise õigus advokaadist kaitsja vahendusel.

ASJAOLUD JA MENETLUSE KÄIK
1. Pärnu Maakohtu 1. aprilli 2016 otsusega üldmenetluses tunnistati Mihkel Loss süüdi KarS § 118
lg 1 p 2 järgi ja karistati vangistusega 4 aastat 6 kuud. Mõistetud karistus jäeti KarS § 73 lg 1 ja 3
kohaselt M. Lossi suhtes tingimuslikult kohaldamata ning määrati, et seda ei pöörata täitmisele kui
M. Loss ei pane 5 aastase katseaja jooksul toime uut tahtlikku kuritegu. Katseaja alguseks loeti
kohtuotsuse kuulutamise päev, 1.aprill 2016. Tõkend elukohast lahkumise keeld tühistati.
Menetluskuludena mõisteti M. Lossilt riigi tuludesse välja sundraha 1075 eurot, ekspertiisitasud 355
eurot ja tunnistajale hüvitatud kulu 193,44 eurot.
Kannatanu PK tsiviilhagi varalise kahju hüvitamise nõudes rahuldati täielikult ja M. Lossilt mõisteti
kannatanu kasuks välja 280,53 eurot. Tsiviilhagi mittevaralise kahju hüvitamise nõudes rahuldati
osaliselt ja M. Lossilt mõisteti PK kasuks välja 7000 eurot.
M. Lossi taotlus valitud kaitsjale makstud tasu hüvitamiseks rahuldati osaliselt ja mõisteti
riigieelarve vahenditest M. Lossi kasuks välja 825 eurot, mis tuleb tasuda Reinmaa & Partnerid
Advokaadibüroo arvele.
2. M. Loss tunnistati KarS § 118 lg 1 p 2 järgi süüdi selles, et tema lõi 9. märtsi 2013 öösel kella
04.58 ajal Haapsalus XXX asuvas baaris XXX PK-le ühel korral jalaga näkku, mille tagajärjel PK
kukkus kuklaga vastu põrandat, põhjustades sellega PK-le füüsilist valu ning tervisekahjustuse - pea
põrutuse, ninaluude murru koos põrutushaavaga ninaseljal ning põrutushaavad ülahuulel paremal ja
kukla piirkonnas. M. Lossi tegevusest saadud peatrauma tulemusena on käesoleval ajal häirunud PK
lõhnatundlikkus, mistõttu on tegemist pikaajalise kuluga tervisekahjustusega (kestusega üle nelja
kuu), mis on käsitletav raske kehalise haigusena.

3. Maakohus leidis otsuses, et kannatanule tekitas valu ja süüdistusaktis nimetatud
tervisekahjustused M. Loss, lüües jalaga kannatanut, mille tagajärjel PK kukkus põrandale.
Eksperdiarvamusega on tõendatud PK-l ründe tulemusena esinev raske tervisekahjustus - peatrauma
tulemusena tekkinud haistmishäire, kestab üle 4 kuu, mistõttu kohtumeditsiiniliselt on tegemist
raske kehalise haigusega ja kannatanul esinev haistmishäire on põhjuslikus seoses temale tekitatud
tervisekahjustusega. Kohus asus seisukohale, et M. Loss lõi PK otsese tahtlusega. Veel leidis kohus,
et kannatanu poolt esitatud varalise kahju nõue 280,35 eurot on tõendatud kannatanu poolt esitatud
tõenditega ja tuleb VÕS § 1043 ja TsMS § 440 lg 1 alusel kannatanule hüvitada. Hüvitamisele
kuuluva mittevaralise kahju suuruse kindlaksmääramisel hindas kohus poolte varalist seisundit,
arvestas PK füüsilist ja hingelist valu ning kannatusi, samuti tema isiku heaolu langust, mis on
tingitud piirangutest isiku tegevuses ning elukorralduses. Tulenevalt kahju tekitamise asjaoludest,
kahjuliku tagajärje raskusest, rikkuja süü astmest, poolte varanduslikust seisundist, õiguse
üldpõhimõtetest, ühiskonna üldise heaolu tasemest ning kohtupraktikast, määras kohus PK
mittevaralise kahju hüvitise mõistlikuks suuruseks 7000 eurot.

4. Maakohtu otsuse vaidlustasid ringkonnakohtus süüdistatava kaitsja ja kannatanu.
4.1. Kannatanu leiab enda apellatsioonis, et maakohus on vääralt kohaldanud materiaalõigust (VÕS §
127 lg 1 ja § 134 lg 5), mistõttu palub tühistada kaevatav otsus mittevaralise kahju hüvitamist
puudutavas osas ja teha uus otsus, millega mõista mittevaralise kahjuna M. Lossilt enda kasuks välja
15000 eurot.
Kannatanu ei nõustu kohtu seisukohaga, et talle tekitatud mittevaralise kahju hüvitise mõistlikuks
suuruseks on 7000 eurot. Leiab, et kohus ei ole selgitanud põhjuseid tema poolt nõutavat hüvitise
summat vähendada rohkem kui poole võrra. Seda eriti olukorras, kus haistmismeele taastumiseks
arstid lootust ei anna. Kohus on enda seisukohti põhjendades läinud vastuollu menetluse käigus
tõendamist leidnud nii M. Lossi väidetava varandusliku seisu kui ka väljakujunenud
kohtupraktikaga.
Kannatanu on alates 1.02.2016 töötu, samas on kohus aktsepteerinud M. Lossi töötamist Soomes,
kuid ei ole selle faktiga hüvitise suuruse kindlaksmääramisel arvestanud. M. Loss on äriregistri
andmetel kahe osaühingu juhatuse liige. Kannatanu leiab, et M. Loss ei saa olla töötu, kuna töötuna
võtaks ta ennast Töötukassas arvele, kuid arvele võtmise eelduseks on, et ta ei tohi olla ühegi
äriühingu juhatuse liige. Seega teenib M. Loss tegelikult tulu, mida varjab nii kohtu kui muu
riigivõimu eest.




                                                                                                2(9)
Küll nõustub apellant kohtu seisukohaga selles, et mittevaralise hagiga soovib ta katta ka tulevikus
tekkida võivaid ravikulusid, mistõttu on faktiliselt tegu ka osaliselt varalise nõudega. Samas ei ole
kohus kahetsusväärselt välja selgitanud motiive, miks sisaldub mittevaralises nõudes ka varaline
nõue. Kohus asus üksnes seisukohale, et varaline nõue on tõendamata. Apellandil ei ole praegu
võimalik esitada kalkulatsiooni tulevikus tekkida võiva ravikulu ja ravimisega seotud töötasu kaotuse
kohta, nimetatud kulusid ei ole võimalik, arvestades haistmismeele taastumise vähetõenäolisust,
tänasel päeval teada. Kohtuotsusest tulenevalt peaks apellant hakkama seega iga kord, kui kulutusi
on võimalik dokumentaalselt tõendada, pöörduma tsiviilhagiga kohtusse, mis ei ole kooskõlas VÕS
§ 127 lg 1 mõttega. Et süüdistatav ei ole apellatsioonkaebuse esitamise hetkeni tundnud huvi kasvõi
osaliselt kahju hüvitamiseks, ongi esitatud mittevaralise kahju nõue 15 000 euro nõudes, vältimaks
igasuguseid hilisemaid kohtuskäimisi. Apellandi arvates ei ole mittevaralise kahjuna nõutav 15 000
eurot rikkumise asjaolusid ja kannatanule tekitatud raskeid ning ilmselt püsivaid kehavigastusi
arvestades, ebamõistlikult suur ning on kooskõlas nii väljakujunenud kohtupraktika kui ka reaalse
eluga.

4.2. Kaitsja leiab, et maakohus on süüdistatava poolt toimepandud tegu valesti kvalifitseerides
rikkunud oluliselt kriminaalmenetlusõigust (KrMS § 338 p 1-3). Apellant palub maakohtu
süüdimõistva otsuse tühistada ja teha uus otsus, millega mõista M. Loss süüdistuses KarS § 118 lg 1
p 2 järgi õigeks ning jätta kannatanu tsiviilhagi läbi vaatamata. Alternatiivselt palub kaitsja
kvalifitseerida M. Lossi tegu ümber KarS § 121 lg 1 ja § 119 lg 1 järgi ning jätta kannatanu
tsiviilhagi mittevaralise kahju osas rahuldamata või vähendada süüdistatavalt väljamõistetud
summat.

Kaitsja ei nõustu kohtu poolt tuvastatuga, et süüdistatav lõi kannatanut otsese tahtlusega ning raske
tervisekahjustuse tekkimise suhtes oli süüdistataval kaudne tahtlus. Kaitsja leiab, et KarS § 118 lg 1
p 2 süüteokoosseisu subjektiivne külg ei ole täidetud. Süüdistatav lõi kannatanut ühel korral,
tegemist ei olnud intensiivse peksmisega ning tuvastatud tervisekahjustuse, kuklahaava ja
peapõrutuse ning seeläbi närvikahjustuse, sai kannatanu kukkumise tagajärjel. Ilmselgelt puudus M.
Lossil tahtlus kannatanule raske tervisekahjustuse tekitamiseks.
KarS § 118 lg 1 p 2 kirjeldatud süütegu eeldab subjektiivsest küljest tahtlust. Kohus leidis aga, et
piisab tahtlusest KarS § 121 osas ning kui tagajärjeks on raske tervisekahjustus, tuleb tegu
kvalifitseerida KarS § 118 lg 1 p 2 järgi. Süüdistataval puudus kaudne tahtlus nii teo kui ka tagajärje
osas. Kohtuistungil uuritud turvakaamera salvestiselt nähtub, et vahetult enne lööki tantsis
süüdistatav väga hoogsalt käte ja jalgadega vehkides, oluliselt energilisemalt kui teised ümbritsevad
inimesed. M. Lossile saab süüks panna ainult seda, et ta ei olnud tähelepanelik ega jälginud, et tema
tantsimine kellelegi kahju ei põhjustaks. Seega on ebaõiglane väita, et süüdistatav lõi kannatanut
tahtlikult ning tal esines tahtlus raske tervisekahjustuse tekitamiseks. Löök, mis kannatanut tabas, oli
üks süüdistatava hoogsatest tantsuliigutustest, mille käigus kannatanu juhuslikult viga sai. Kaudne
tahtlus KarS § 118 lg 1 p 2 järgi tähendaks seda, et süüdistatav peab võimalikuks raske
tervisekahjustuse tekitamist ja möönab seda. Süüdistatav lõi kannatanut tantsimise käigus kogemata,
mistõttu ta ei saanud pidada võimalikuks raske tervisekahjustuse tekitamist.
Apellant leiab, et kui kohus peaks vaatamata eeltoodule leidma, et löömise osas (KarS § 121 lg)
esines tahtlus ja tagajärje osas ettevaatamatus, tuleks tegu kvalifitseerida KarS § 121 lg 1 ja 119 lg 1
järgi, s.o sama kvalifikatsiooni on prokuratuur pakkunud süüdistatavale kokkuleppe sõlmimisel
(kokkulepe jäi sõlmimata tsiviilhagi tõttu) ning pidanud võimalikuks ka kohtuvaidlustes.

Kaitsja leiab sedagi, et kohus ei arvestanud kannatanule tekkinud mittevaralise kahju eest hüvitise
suurust määrates süüdistatava majandusliku seisundiga. Kohus on põhjendanud mittevaralise kahju
hüvitise suurust süüdistatava sissetulekutega 2012 aastal, kuid otsuse tegemise ajaks oli sellest
möödunud juba 4 aastat, mille jooksul on süüdistatava varaline seis oluliselt muutunud. Kuigi kohus


                                                                                                   3(9)
on aktsepteerinud, et märtsis 2016 oli süüdistatav töötu, on hoolimata sellest ikkagi mõistnud välja
mittevaralise kahju sellises ulatuses, mida oleks süüdistataval ebareaalne kannatanule maksta ka siis,
kui ta töötaks. Lisaks on kohus leidnud, et süüdistatava väidet, et ta on töötu, ei saa arvestada, kuna
selle kohta ei ole tõendeid esitatud. Kohus ei ole põhjendanud, millest on järeldatud, et süüdistatava
ütlused töötuse osas ei ole usaldusväärsed.
Kohtu põhjendusega, et süüdistataval on eriala, mis võimaldab teenida suuremat sissetulekut kui
kannatanu, kaitsja ei nõustu. Kohus on võrrelnud töötasu, mida süüdistatav teenis 2012 aastal
Soomes (2080 eurot), töötasuga, mida kannatanu teenis Eestis (779,89 eurot). Üldteada on fakt, et
Soomes on üldiselt oluliselt kõrgemad palgad kui Eestis ning samal ajal on ka oluliselt kõrgemad
olmekulud (toit, elamispind). Samuti kaasnevad suured kulutused Soome tööl käies. Käesoleval ajal
on süüdistatav töötu ega ole apellatsiooni esitamise ajaks endiselt tööd leidnud. Olukorras, kus
süüdistataval ei ole võimalik tasuda oma eelnevatele võlausaldajatele võlgnetavaid summasid, on
ebaõiglane mõista temalt välja mittevaralise kahju hüvitis 7000 euro suuruses summas.
Kohtuotsuse põhjendused ei vasta täielikult ekspertiisiaktis tuvastatule ning osaliselt on vastuoluline
ka ekspertiisiakt ise. Eksperdiarvamuses leidsid eksperdid, et kannatanul esineb haistmishäire 100%
ulatuses, eksperdiuuringu kirjeldava osa kohaselt aga tunneb kannatanu näiteks piirituse ja
nuuskpiirituse lõhna hästi. Et süüdistataval oleks ka reaalselt võimalik kannatanule kahju hüvitada,
tuleb vähendada väljamõistetavat hüvitist mõistliku määrani.

Lisaks palub kaitsja ringkonnakohtul ekspertiisiasutuselt välja nõuda ja asja juurde võtta ekspertiisi
tegemise käigus tehtud magnetresonantstomograafia ja kompuutertomograafilise uuringu tulemused
(pildid), sest kohtuotsuses tuvastatu ning eksperdiarvamus ja eksperdiuuringute kirjeldav osa on
omavahel osaliselt vastuolus.

5. Ringkonnakohtu poolt määratud tähtajaks esitasid enda kirjalikud seisukohad apellatsioonidele
prokuratuur ja süüdistatava kaitsja.

Prokurör palub jätta kaitsja apellatsioon rahuldamata ja vaidlustatud otsus muutmata. Leiab, et
tõendatud on M. Lossi poolt kannatanu tahtlik jalaga löömine näo piirkonda ja tagajärje suhtes
tegutsemine kaudse tahtlusega. Tegemist ei olnud M. Lossi tantsuliigutusega, vaid tegevusega, mille
puhul on arusaadav, et selle tulemusena tekib kannatanul tervisekahjustus. Tavalise elukogemusega
inimesele on arusaadav, et tugev löök jalaga näkku, mille tulemusena kannatanu kukub, võib tuua
kaasa tõsiseid tervisekahjustusi. KarS § 118 järgi süüdimõistmiseks piisab kui isikul on teo suhtes
tahtlus ja tagajärje suhtes ettevaatamatus.

Kaitsja palub jätta kannatanu apellatsioon rahuldamata, leides, et maakohus ei ole tsiviilhagi osaliselt
rahuldamata jättes materiaalõiguse kohaldamisel eksinud. Arvestada tuleb asjaoluga, et nõude
alusena on kannatanu tuginenud sellele, et ta ei tunne ei lõhna ega maitset, kuid maitsmismeele
puudumine kannatanul ei ole tõendatud. Ekspertiisiaktist nr 15E-AOK0007 ei nähtu, et kanntanul
esineks maitsmishäire, mis oleks seoses süüdistatavale etteheidetava teoga.
Kannatanu on tuginenud apellatsioonis Riigikohtu lahenditele, millised käsitlevad lepingulise kahju
hüvitamist. Jätkuvalt soovib kannatanu mittevaralise kahju hüvitamist, väites varalise kahju
tekkimisele tulevikus, milliseid tõendeid aga kannatanu apellatsioonis esitanud ei ole. Ei vasta tõele
kannatanu väited nagu peaks varalise kahju hüvitamise nõudelt, arvestades käesoleva asja asjaolusid,
tasuma riigilõivu.
Viidates apellatsioonis Riigikohtu lahendile 3-2-1-116-12 ja võrreldes ennast kannatanuga nimetatud
kriminaalasjas, leiab kannatanu, et tema kahju peaks olema suurem. Kaitsja on seisukohal, et
käesolev kriminaalasi ning Riigikohtu nimetatud lahendis käsitletud asjaolud erinevad kardinaalselt
ega ole võrreldavad. Kannatanu puhul on tegemist täisealise mehega, kes enda ütluste kohaselt
tegeleb võitlusspordiga ja kel on selle käigus ka varasemalt purunenud ninaluu ning löödud välja


                                                                                                   4(9)
hambaid. Eeltoodust tulenevalt leiab kaitsja, et kannatanu apellatsioonis esile toodud võrdlus on
kohatu. Kannatanu on jätnud tähelepanuta viidatud Riigikohtu lahendi p-s 18 toodu, mille kohaselt
rahaliselt hüvitamisele kuuluva mittevaralise kahju suuruse otsustab kohus VÕS § 127 lg 6 ja TsMS
§ 233 lg 1 kohaselt diskretsiooni alusel. Just seetõttu võimaldab TsMS § 366 nõuda kohtult
mittevaralise kahju hüvitamist õiglase hüvitisena kohtu äranägemisel, mistõttu ei saa üldjuhul ka
vaidlustada kohtu otsust ainuüksi hüvitise suuruse põhjendamatusele tuginedes.

RINGKONNAKOHTU PÕHJENDUSED JA SEISUKOHT
6. Kohtukolleegium, tutvunud kirjalikus menetluses kriminaalasja materjalide ja apellatsioonide
väidetega leiab, et maakohtu otsus vaidlustatud osas on seaduslik ja põhjendatud. Kohtuotsuse
tühistamiseks apellatsioonides toodud motiividel alus puudub.

7. Kohtukolleegium märgib sissejuhatavalt, et apellatsioonimenetluses esitavad apellandid samu
argumente, mida nad olid varasemalt esitanud maakohtule ja millele maakohus on oma otsuses
põhjalikult vastanud. Kohtukolleegium märgib siinjuures sedagi, et kui apellandid ei nõustu
maakohtu poolse tõendite hindamisega ja tõendite analüüsist ning nende hindamisest tehtud
järeldustega, ei tähenda, et maakohus oleks tõendeid hinnanud ebapiisavalt või ühekülgselt, mis on
kohtuotsuse apellatsiooni korras tühistamise üheks aluseks. Kriminaalmenetluses lasub tõendite
esmase hindamise kohustus maakohtul. Riigikohtu kriminaalkolleegiumi praktikas on
ringkonnakohtu tõendite hindamist puudutavate volituste osas asutud seisukohale, et
ringkonnakohtul on õigus esimese astme kohtu poolt kriminaalasjas kogutud tõenditele antud
hinnangut muuta vaid siis, kui selleks on veenvad põhjused. Nii on Riigikohus otsuses nr 3-1-1-107-
12 märkinud, et kui erinevad kohtud hindavad tõendeid ning nendest tehtavaid järeldusi olulisel
määral erinevalt, peab ringkonnakohus lisaks omapoolsele tõendite analüüsile näitama ära ka
esimese astme kohtu poolt tõendite hindamisel tehtud vead, mis kinnitavad kohtuliku uurimise
ühekülgsust või puudulikkust ja mis viivad enda koostoimes või ka eraldivõetult maakohtu
järeldused mittevastavusse faktiliste asjaoludega.
Kohtukolleegiumi hinnangul ei ole aga sellised vead vaidlustatud otsuses tuvastatavad ning nendele
ei viita esitatud apellatsioonides ka apellandid. Maakohus on kõiki tõendeid omavahel kõrvutanud ja
nende kogumis hindamise tulemusena tuvastanud õigesti, et M. Loss lõi kannatanut jalaga tahtlikult,
mille tagajärjel PK kukkus põrandale, tekitades oma tegevusega kannatanule valu ja süüdistusaktis
nimetatud tervisekahjustused. Puudub vaidlus selles, et kannatanul esinev haistmishäire on
põhjuslikus seoses temale süüdistatava poolt tekitatud tervisekahjustusega.

8. Nimetatud asjaolu oli maakohtu poolt tuvastatud tunnistaja RP ütlustega, et M. Loss lõi ööklubis
PK selja tagant parema jalaga vastu nägu, mille tagajärjel kukkus PK peaga vastu maad. Tunnistaja
ütluste usaldusväärsust ei ole apellatsioonides kahtluse alla seatud. Lisaks tunnistaja RP ja kannatanu
omavahel riimuvatele ütlustele, nähtub maakohtu istungil vahetult asitõendina vaadeldud
turvakaamera salvestuselt (kd I lk 150-156), et süüdistatav selgelt äratuntavalt võttis enne lööki
hoogu ja sooritas siis kiire kõrge löögi jalaga näkku. Et süüdistatava jalg kerkis kõrgele ja kannatanu
lööjaks oli M. Loss, tõendavad ka tunnistaja HH ütlused.

Isiku kohtuarstliku ekspertiisiakti arvamusest (kd II, lk 97-102) tulenevalt esineb PK-l haistmishäire
Euroopa standardtestide alusel 100% ulatuses, mis on põhjuslikus seoses 9.03.2013 saadud
peatraumaga. Isiku ekspertiisiakti (kd I, lk 142-147) arvamuse kohaselt tuvastati PK-l 9.03.2013
peaaju põrutus, ninaluude murd koos põrutushaavaga ninaseljal ning põrutushaavad ülahuulel
paremal ja kukla piirkonnas, millised tervisekahjustused võisid olla tekitatud ekspertiisimääruses
nimetatud ajal löögist/löökidest kõva tömbi esemega näo piirkonda ja sellele järgnevast kukkumisest
kuklaga vastu kõva tömpi pinda (maapinda). Tuvastatud vigastused ei ole eluohtlikud, kuid
põhjustavad pikaajalise kuluga tervisekahjustuse, kestusega üle 4 kuu.


                                                                                                  5(9)
Maakohus on kohtukolleegiumi arvates olnud tõendite hindamisel ning enda siseveendumuse
kujunemise kajastamisel enam kui põhjalik, leides, et M. Loss pani toime teo, mis täidab KarS § 118
lg 1 p-s 2 sätestatud teokoosseisu. Kohus on objektiivselt põhjendanud, et süüdistatav pani temale
etteheidetava teo toime otsese tahtlusega.
Kaitsja seisukohad, et M. Lossil puudus tahtlus nii teo kui tagajärje suhtes ning et süüdistatav lõi
kannatanut tantsimise käigus kogemata, mistõttu ei saanud ta pidada võimalikuks kannatanule raske
tervisekahjustuse tekitamist, on kohtukolleegiumi arvates vastuolus asjas kogutud tõenditega, seda
eelkõige turvakaamera salvestusega. Isik, kes selgelt äratuntavalt võtab tantsuplatsil enne lööki
hoogu ja sooritab seejärel kiire kõrge löögi jalaga teisele isikule pea kui elutähtsa organi piirkonda,
mille tagajärjel kannatanu kukub, peab mõistliku inimesena möönma tagajärjena mistahes
raskusastmega tervisekahjustuse saabumist. Mõistetavalt ei ole peale sellist kannatu suunas
sooritatud jalalööki saabuv tagajärg enam süüdistatava tahtele allutatud ja puudub alus arvata
mistahes tervisekahjustuse saabumata jäämist. Ka ülemeelikus tujus ööklubis tantsiv külastaja, kelle
tantsuliigutused (vehkimised käte ja jalgadega üles-alla) peab arvestama peale enda ka teiste
tantsupõrandal viibivate külastajatega sedavõrd, et tema tantsuliigutused ei kujutaks ohtu. Samas ei
saa selliseid tantsuliigutused nagu süüdistatav kohtuistungil seletas, arusaadavalt tuua kaasa selliseid
tagajärgi, et „juhuslikult“ pihta saanud kannatanul tuvastatakse peatrauma tagajärjel tekkinud 100%
haistmishäire. Seega tegutses M. Loss tervisekahjustuse osas kaudse tahtlusega ja tema käitumise
puhul saab juba ainuüksi välise teopildi alusel öelda, et temal oli tervisekahjustuse osas kaudne
tahtlus. Pole tuvastatud ühtegi mõistlikku eeldust, millele tuginedes võinuks M. Loss loota, et tema
loodud oht tagajärjes ei realiseeru.

Kohtukolleegiumile jääb arusaamatuks, millistele asjaoludele või väidetavalt ühekülgselt uuritud
tõenditele tuginedes kaitsja jätkuvalt väidab, et M. Lossil puudus tahtlus kannatanule raske
tervisekahjustuse tekitamiseks.

9. Seonduvalt kaitsja väitega, et süüdistataval puudus tahtlus kannatanule raske tervisekahjustuse
tekitamiseks osundab kohtukolleegium Riigikohtu 02.06.2015 lahendile 3-1-1-46-15, milles
Riigikohus obiter-dictum korras (p 10.1, 10.2) märkis järgmist.
01. jaanuaril 2015 jõustus karistusseadustiku muudatus, millega lisati KarS § 118 esimesse lõikese
seitsmes punkt. Selles nähakse ette karistus isikule, kes tekitab teisele tervisekahjustuse, mis
põhjustab surma. Kuivõrd surma tahtlik põhjustamine kujutab endast tapmist või mõrva (KarS §-d
113 ja 114), ei saa KarS § 118 lg 1 p 7 kohaldada juhul, kui tervisekahjustuse tekitaja tegutseb
tahtlikult ka surma osas - sellisel juhul neeldub KarS § 118 lg 1 p 7 §-s 113 või §-s 114. Seega tuleb
KarS § 118 lg 1 p 7 kohaldamine kõne alla vaid juhul, kui tervisekahjustuse tekitaja tegutseb surma
põhjustamisel ettevaatamatusega. Selline tõlgendus baseerub KarS §-l 19, mis näeb ette, et isik
vastutab seaduses sätestatud enamohtliku tagajärje eest, kui ta põhjustas selle vähemalt
ettevaatamatusest. KarS § 19 käsitleb vaid enamohtlike tagajärgede subjektiivset koosseisu -
põhikoosseisu osas kehtib aga KarS § 15 lg-s 1 sätestatud põhimõte, et üldjuhul on kuriteona
karistatav üksnes tahtlik tegu. See tähendab, et KarS § 118 lg 1 p 7 järgi saab karistada üksnes sellist
ettevaatamatusest teise inimese surma kui enamohtliku tagajärje põhjustanud isikut, kellel oli tahtlus
tekitada kannatanule tervisekahjustus e põhikoosseisule (KarS § 121) vastav tagajärg.
KarS § 118 esimesse lõikesse seitsmenda punkti lisamisel on tähendus ka lõike ülejäänud punktide
(s.o p-de 1-6) jaoks. Nii on pärast 1. jaanuari 2015 toime pandud tervisekahjustuse tekitamise eest
võimalik KarS § 118 lg 1 p-de 1-6 järgi süüdi tunnistada ka isik, kes tekitas kannatanule
tervisekahjustuse küll tahtlikult, kuid suhtus tervisekahjustusega põhjustatud raskesse tagajärge kas
kergemeelselt (KarS § 18 lg 2) või hooletult (KarS § 18 lg 3). Kuivõrd KarS § 118 lg 1 p-des 1-6
kirjeldatud tagajärgede tahtlikku põhjustamist (erinevalt surma põhjustamisest) ei ole seadusandja



                                                                                                   6(9)
eraldi kriminaliseerinud, tuleb KarS § 118 lg 1 p-de 1-6 järgi süüdi tunnistada ka selline isik, kes
põhjustab tagajärje tahtlikult.

Eelöeldu tähendab sisuliselt seda, et käesoleval juhul piisab tõdemusest, et M. Loss lõi kannatanut
tahtlikult, kuid ettevaatamatusest tekitas kannatanule tervisekahjustuse, mida ei vaidlusta ka kaitsja.
Kui isik vallandab enda teadliku käitumisega kausaalahela sellise kulgemise, mille käiku ja tagajärgi
ta ei suuda ning ka ei taha kontrollida, kiidab ta need tagajärjed vähemalt kaudse tahtluse tähenduses
samaaegselt ka heaks. Kohtupraktikas kohaldatakse seda arusaama juhtudel, mil isiku käitumine on
juba välise vaatluse kohaselt sedavõrd intensiivne, et nn juurdemõeldavale objektiivsele
kõrvaltvaatajale on üheselt arusaadav, et isiku käitumine on kohane põhjustama raske tagajärje. Ehk
siis lahendatakse tahtluse küsimus nn välise teopildi alusel, millest on maakohus oma seisukoha
süüküsimuse kujundamisel lähtunud.
Ülaltoodust tulenevalt on põhjendamatu kaitsja apellatsioonis esitatud seisukoht, et M. Lossile
etteheidetav tegu on kvalifitseeritav KarS § 121 või § 119 lg 1 järgi.

10. Kaitsja taotlus võtta täiendavate tõenditena kriminaalasja juurde magnetresonantstomograafia ja
kompuutertomograafilise uuringu tulemused (pildid) ei ole kohtukolleegiumi arvates põhjendatud.
Tõendite vastuvõtmise üldtingimused sätestab KrMS § 2861, mille lõike 1 kohaselt võtab kohus
vastu ainult sellise tõendi ja korraldab selliste tõendite kogumise, millel on kriminaalasjas tähtsust.
Maakohtu istungil on kaitsja nõustunud kohtuarstliku ekspertiisi akti tõendina vastuvõtmises (II kd,
lk 97-105 ja 132-134), selles esinevatele väidetavatele vastuoludele ei ole aga kaitsja viidanud ka
kohtukõnes. Kohus on vaidlustatud otsuses põhjendatult nimetatud tõendile tuginedes leidnud, et
antud juhul on objektiivse uuringuga (magnetresonantstomograafiline uuring) tuvastatud PK-l esinev
haistmisnärvide traumajärgne kahjustus, milline kestab üle 4 kuu ja mis on põhjusliku seoses
09.03.2013 saadud peatraumaga. Kohtukolleegium nõustub maakohtuga selles, et taotluses viidatud
ekspertiisiakt ei ole vastuoluline, kuna kannatanul on tuvastatud 100% haistmishäire Euroopa
standardtestide alusel. Radioloogilise uuringuga on leidnud tuvastamist, et kannatanul esineb nii
ajukoe kui haistmisnärvide kahjustus. Kannatanule ekspertiisi käigus väga intensiivsete lõhnade
nuusutada andmine ei muuda ekspertiisiakti aga vastuoluliseks. Kokkuvõtvalt leiab
kohtukolleegium, et kuivõrd taotlus kriminaalasjas täiendava tõendi juurdevõtmiseks on kaitsja poolt
esitatud esmakordselt alles apellatsioonimenetluses ja sellest ei nähtu põhjendusi, miks ei ole kaitsja
seda esitanud varasemas menetluses, tuleb KrMS § 2861 lõike 1 mõttes tõendi vastuvõtmisest
keelduda ja jätta taotlus rahuldamata. Täiendavalt peab kohtukolleegium vajalikuks märkida sedagi,
et isiku kohtuarstliku komisjoniekspertiisi läbiviimisel olid ekspertide käsutuses 19.09.2013
kompuutertomograafia pildid, millised koos esitatud meditsiinidokumentidega olid aluseks
eksperdiarvamuse kujunemisele, mistõttu uuringu piltide täiendava tõendina vastuvõtmine
apellatsioonimenetluses eksperdiarvamust ei muuda.

11. Kannatanu leiab apellatsioonis jätkuvalt, et arvestades tuvastatud rikkumise asjaolusid ja temale
tekitatud raskeid ning ilmselt püsivaid kehavigastusi, ei ole mittevaralise kahju hüvitamise nõue
15000 euro suuruses summas, mis sisaldab endas ka edaspidiseid võimalikke ravikulusid,
ebamõistlikult suur. Kohtukolleegium ei jaga kannatanu seisukohta selles, et kohus ei ole otsuses
selgitanud põhjuseid, miks tema poolt nõutavat mittevaralise kahju hüvitise summat on rohkem kui
poole võrra vähendatud ning et enda seisukohti põhjendades on kohus läinud vastuollu nii
süüdistatava väidetava varandusliku seisu kui ka väljakujunenud kohtupraktikaga.

Tulenevalt VÕS § 1043 ja § 1045 lg 1 p-st 2 peab teisele isikule (kannatanu) õigusvastaselt kahju
tekitanud isik (kahju tekitaja) kahju hüvitama, kui ta on kahju tekitamises süüdi või vastutab kahju
tekitamise eest vastavalt seadusele. VÕS § 134 lg 5 tulenevalt peab kohus mittevaralise kahju
hüvitise määramisel arvestama rikkumise raskust ja ulatust ning kahju tekitaja käitumist ja


                                                                                                  7(9)
suhtumist kahjustatud isikusse pärast rikkumist. Käesolevas kohtuasjas on leidnud tõendamist, et
kahjusündmus leidis aset M. Lossi tahtliku tegevuse tagajärjel ja sellega põhjustati kannatanule
haistmismeele kadumine. Maakohus lähtus mittevaralise kahju hüvitise suuruse kindlaksmääramisel
VÕS § 134 lg-s 2 sätestatust, mille kohaselt isikult vabaduse võtmisest, isikule kehavigastuse
tekitamisest, tema tervise kahjustamisest või muu isikuõiguse rikkumisest tekkinud kahju
hüvitamise kohustuse olemasolu korral tuleb kahjustatud isikule mittevaralise kahju hüvitiseks
maksta mõistlik rahasumma.

VÕS § 128 lg 5 kohaselt hõlmab mittevaraline kahju eelkõige kahjustatud isiku füüsilist ja hingelist
valu ning kannatusi. Kohus ongi tõdenud, et süüdistatava poolt tekitatud kahjusündmuse tagajärjel,
võrreldes kahjusündmusele eelnenud olukorraga, on kannatanu tavapärases elulaadis ja
igapäevategevustes toimunud muutused. Et kannatanu esitatud mittevaralise kahju hüvitamise
nõudes sisalduvad samas ka tulevikus tekkida võivad võimalikud ravikulud nina deformatsiooni
korrigeerimise ja lõhna- ja maitsmismeele taastamiseks, leidis maakohus kohtukolleegiumi arvates
siiski põhjendatult, et kuigi VÕS § 130 lg 1 mõtte kohaselt saab kannatanu nõuda ravikulude
hüvitamist ka siis, kui ta ei ole neid kulusid veel kandnud, s.t kalkulatsiooni alusel, kuid tegemist
oleks sellisel juhul tulevikus tekkida võiva varalise kahjuga. Kalkulatsioonide esitamata jätmisel
puudus maakohtul seega võimalus kaaluda kannatanule tulevikus tekkida võiva varalise kahju
väljamõistmist, kuivõrd selline nõue ei kuulu mittevaralise kahju mõiste alla.

Samas peab kohtukolleegium vajalikuks täpsustada, et kuigi kannatanu on mittevaralise kahju
hüvitamise nõude ühe alusena tuginenud sellele, et ta ei tunne ei lõhna ega maitset, ei ole
maitsmismeele puudumine kannatanul kohtule esitatud tõendite kohaselt tõendamist leidnud. Isiku
ekspertiisiaktist nr 15E-AOK0007 ei nähtu, et PK-l esineks maitsmishäire, mis oleks põhjuslikus
seoses süüdistatavale etteheidetava teoga. Eksperdiuuringute kirjeldustest nähtub, et kannatanu
välisnina ninaselja piirkond otse-silmaga nähtavat defekti ei esine, mida oleks vaja korrigeerida
kirurgiliselt.
Erinevalt apellandist leiab kohtukolleegium, et maakohus on mittevaralise kahju hüvitise mõistliku
suuruse kindlaksmääramisel arvestanud nii kannatanu füüsilist ja hingelist valu ning kannatusi, tema
heaolu langust, mis on tingitud piirangutest isiku tegevuses ning elukorralduses, kahju tekitamise
asjaoludest, kahjuliku tagajärje raskusest, rikkuja süü astmest ja poolte varanduslikust seisundist.
Kannatanu kasuks välja mõistetud mittevaralise kahju hüvitise suurus vastab kohtukolleegiumi
arvates õiguse üldpõhimõtetele, ühiskonna üldise heaolu tasemele ning kohtupraktikale.

Kannatanu apellatsioonis viidatud Riigikohtu lahendis 3-2-1-116-12 ja käesolevas kriminaalasjas
käsitletud asjaolud erinevad kardinaalselt ega ole seetõttu omavahel võrreldavad. PK on täisealine,
kes enda ütluste kohaselt tegeleb võitlusspordiga ja kellel on selle käigus ka varasemalt purunenud
ninaluu ning löödud välja hambaid. Hinnang endale ja ülalnimetatud Riigikohtu lahendis
kannatanule tekitatud kahju suuruse võrdluses on seega kohatu. Kannatanu on jätnud tähelepanuta
viidatud Riigikohtu lahendi p-s 18 toodu, mille kohaselt rahaliselt hüvitamisele kuuluva mittevaralise
kahju suuruse otsustab kohus VÕS § 127 lg 6 ja TsMS § 233 lg 1 kohaselt diskretsiooni alusel. Just
seetõttu võimaldab TsMS § 366 nõuda kohtult mittevaralise kahju hüvitamist õiglase hüvitisena
kohtu äranägemisel, mistõttu ei saa üldjuhul ka vaidlustada kohtu otsust ainuüksi hüvitise suuruse
põhjendamatusele tuginedes.

12. Lähtudes ülaltoodust leiab kohtukolleegium, et vaidlustatud otsus kriminaalasjas nr 1-14-1413 on
seaduslik ja põhjendatud ning apellatsioonides esitatud argumendid selle tühistamiseks alust ei anna.
Juhindudes KrMS § 337 lg 1 p-st 1, jätab kohtukolleegium Pärnu Maakohtu 1. aprilli 2016 otsuse M.
Lossi süüdistuses KarS § 118 lg 1 p 2 järgi muutmata ning kaitsja ja kannatanu apellatsioonid
rahuldamata.


                                                                                                 8(9)
/allkirjastatud digitaalselt/

Urmas Reinola                   Meelika Aava   Ivi Kesküla




                                                             9(9)
